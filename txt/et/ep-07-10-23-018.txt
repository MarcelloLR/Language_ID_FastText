<CHAPTER ID="018">
Protokoll, millega muudetakse TRIPS-lepingut (arutelu) 
<SPEAKER ID="390" NAME="Juhataja">
Järgmine päevakorrapunkt on Gianluca Susta rahvusvahelise kaubanduse komisjoni nimel esitatud soovitus protokolli kohta, millega muudetakse TRIPS-lepingut (08934/2006 - C6-0359/2006 -
<SPEAKER ID="391" NAME="Gianluca Susta  " AFFILIATION="ALDE">
raportöör. - (IT) Härra juhataja, volinik, daamid ja härrad, tahaksin kõigepealt kasutada võimalust ja tänada Euroopa Parlamendi Euroopa Demokraatide ja Liberaalide Liidu fraktsiooni sekretariaati mulle osutatud abi eest. Tahaksin tänada ka variraportööre, samuti härra Van Hecket, kes oli käesoleva küsimuse käsitlemisel minu eelkäija, suurepärase töö ja kuni lõpuni meie institutsiooni ühtsuse eduka säilitamise eest.
<P>
Minu arvates on see olnud parlamendi tugevaim punkt kampaanias, millega edendatakse kõige enam ravimeid vajavates arengu- ja vähemarenenud maades ravimitele juurdepääsu. Õigus tervisele ja õigus omada juurdepääsu tervishoiule taskukohase hinnaga on põhiõigused ja need tuleks tagada kõigile kodanikele. Kahjuks teame liigagi hästi, et alati see nii ei ole: liiga sageli on ravimitööstuse kehtestatud hinnad liiga kõrged ning seetõttu on ravimeid kõige enam vajavad riigid raskustes.
<P>
Seetõttu, nagu ma juba mitmed korrad nii rahvusvahelise kaubanduse komisjonis kui ka täiskogu istungil öelnud olen, ei saanud parlament lihtsalt kinnisilmi TRIPS-lepingut muutvat protokolli heaks kiita, nagu oleks see universaalne kõigi probleemide lahendamise vahend, ja küsimust lahendatuks pidada. Parlament soovis, et tehtaks rohkem, vähemalt Euroopa Liidus, sest Euroopa Liit suudab ja peab rohkem tegema.
<P>
Isegi möödunud suve kahetsusväärsete sündmuste kontekstis, nagu oli kirjavahetus Taiga, ja isegi kui need on vaid osaliselt lahendatud, ei saanud Euroopa Parlament, kes on alati väga pooldanud kõigi TRIPS- lepingu paindlike võimaluste kasutamist, protokolli ratifitseerimist heaks kiita ilma komisjonilt ja nõukogult tegelikke ja tõhusad tagatisi saamata.
<P>
Ma arvan, et oleks aus rõhutada, et nende kuude jooksul, mil me komisjoni ja nõukoguga tihedat koostööd tegime, saavutasime Euroopa Liidu jaoks kahtlemata olulise eesmärgi, seades peamiselt tehnilise olemusega küsimuste valdkonna Euroopa poliitilises tegevuskavas esikohale.
<P>
Usun, et lõpptulemust võib edukaks pidada, mitte ainult eespool mainitud põhjusel, vaid eelkõige seetõttu, et meil õnnestus teha edusamme äärmiselt tundlikes valdkondades, nagu TRIPS-lepingu paindlike võimaluste kasutamise soodustamine, et edendada hädavajalikele ravimitele taskukohase hinnaga juurdepääsu riiklike rahvatervise programmide raames.
<P>
Ma toetan eriti esmaspäeval esitletud nõukogu avalduses sisalduvat selgesõnalist viidet TRIPS-lepingu artiklile 30. Minu fraktsiooni jaoks tähendab see tagatist ja kindlust, et liikmesriikidel on võimalik kõnealust vahendit kasutada ilma surve alla sattumata ja et riikides, kus ravimeid kõige enam vajatakse, saab neile juurdepääs olema lihtsam.
<P>
Teiseks: mul on hea meel ka seetõttu, et me saavutasime edusamme nn TRIPS+ lepingu sätete osas, mis on rangemad kui TRIPS-lepingus ette nähtud. Parlament, nõukogu ja komisjon on kokku leppinud, et tulevikus ei toimu arengumaadega läbirääkimisi kahepoolsete või piirkondlike lepingute nende sätete osas, millel võivad olla negatiivsed tagajärjed tervisele ja ravimitele juurdepääsule.
<P>
Sellele vaatamata ja tunnustades samal ajal Portugali eesistumise ajal tehtud jõupingutusi, tahaksin küsida, kas avalduse teksti saaks veelgi parandada, eriti selles osas, kus käsitletakse vaeseid arengumaid. See väljend võib segadust tekitada, kuna praegu on tavaks rääkida ainult arengumaadest ja vähemarenenud maade kategooriast. Uue kategooria lisamine muudab olukorra keeruliseks. Eelkõige on oluline rõhutada, et kõik arengumaad, seega ka isegi sellised riigid nagu Brasiilia, India jne, peavad saama olemasolevat süsteemi kasutada, ilma et valitseks oht kahjustavate sätete lisandumiseks tulevikus.
<P>
Viimaks, kuid mitte vähem tähtsana tahan öelda, et äärmiselt oluline on rõhutada seni tehtud jõupingutusi teadusuuringute ja tehnoloogia arengu siirde osas lõunapoolsetesse riikidesse. Fraktsioon ALDE on valmis oma nõusolekut andma, sest me arvame, et "ei” ütlemine saadaks kõige suuremate vajadustega riikidele negatiivse signaali ning oleks Euroopa Liidu poolt vastutustundetu, arvestades, et WTO läbirääkimiste taasavamine on ebareaalne.
<P>
Kuid see ei muuda asjaolu, et me suhtume endiselt skeptiliselt WTO uuritud ja heakskiidetud mehhanismi tõhususse. Seetõttu, ja ma olen nüüd peaaegu lõpetanud, tahaksin kinnitada, et EL ei jää siia peatuma. Parlament teeb kõik võimaliku, tagamaks, et viimaste kuude jooksul antud tagatistest praktikas kinni peetakse.
<P>
Seetõttu palume volinik Mandelsonil, kes kinnitas oma kirjas, et ta ei kavatse TRIPS+ sätete osas läbi rääkida, kõrvaldada Kariibi mere piirkonna riikidega sõlmitava majanduspartnerluslepingu eelnõust nõue ühineda järgmiste lepingutega ning võtta kohustusi järgmiste lepingute ja sätete raames: patendikoostööleping, patendiõiguse leping ja direktiivi 2004/48/EÜ (intellektuaalomandi õiguste jõustamise kohta) intellektuaalomandit käsitlevad sätted, mis sarnanevad ühemõtteliselt TRIPS+ sätetele.
<SPEAKER ID="392" NAME="Peter Mandelson">
volinik. - Härra juhataja, mul on väga hea meel, et me oleme leidnud vaestes arengumaades ravimitele juurdepääsu käsitlevas tähtsas küsimuses kõiki rahuldava lahenduse. Meie viimaste kuude jooksul toimunud arutelu on olnud viljakas ja ma tahaksin parlamenti tänada intensiivse ja kõrgetasemelise arvamuste vahetuse eest. Komisjon on parlamendi väljendatud mureküsimuste suhtes alati vastuvõtlik olnud ja me jagame neist enamikku. Seetõttu püsis komisjon WTOs toimunud TRIPS-lepingut ja ravimitele juurdepääsu käsitlevas arutelus esirinnas.
<P>
Näen selles arutelus võimalust täpsustada komisjoni seisukohti mitmetes küsimustes. Me oleme kõik nõus, et TRIPS-lepingu muutmine on ainult üks ravimitele juurdepääsu probleemi lahendamise osa. Ilmselgelt on vaja ka muid meetmeid, eelkõige parandada vaeste arengumaade tervishoiusüsteeme ja infrastruktuure.
<P>
Mõned liikmesriigid kardavad, et mehhanism ei tööta. Seda on kindlasti veel vara väita. Tühistamist rakendavas määruses ja koostöös parlamendiga leppisime kokku, et hindame mehhanismi kolm aastat pärast selle jõustumist ja seda me ka teeme.
<P>
Toetame ka Maailma Terviseorganisatsiooni valitsustevahelise töörühma tegevust, et uurida muid meetmeid, mis ravimitele juurdepääsu veelgi parandaksid.
<P>
Komisjon on veel kord kinnitanud, et kavatseb järgida Doha deklaratsiooni TRIPS-lepingu ja rahvatervise kohta ning toetab selles sisalduvaid paindlikke võimalusi.
<P>
Käesolev arutelu võimaldab mul hajutada ka kõik kahtlused selles osas, mida komisjon AKV riikidega sõlmitavate majanduspartnerluslepingute puhul teeb. Lubage mul kinnitada, et kõnealuste lepingute ja muude tulevaste kahepoolsete ja piirkondlike lepingute puhul vaeste arengumaadega ei nõua komisjon sätteid, mis võiksid mõjutada ravimitele juurdepääsu või kahjustada TRIPS-lepingut ja rahvatervist käsitlevas Doha deklaratsioonis sisalduvaid TRIPS-lepingu paindlikke võimalusi.
<P>
Tänu avameelsele ja otsekohesele arutelule saab parlament nüüd komisjoni ettepaneku heaks kiita. Euroopa Ühendus ühineb siis teiste WTO liikmetega, kes on TRIPS-lepingu juba heaks kiitnud. Heakskiitmine võimaldab Euroopa Ühendusel jätkata oma juhtivat rolli ravimitele juurdepääsu küsimuse käsitlemisel.
<P>
Lõpetuseks tahaksin öelda, et ravimitele juurdepääs jääb komisjoni jaoks prioriteediks ja ma olen valmis parlamendiga kõnealuses küsimuses ka tulevikus konstruktiivset koostööd tegema.
<SPEAKER ID="393" NAME="Michel Rocard  " AFFILIATION="PSE">
õiguskomisjoni arvamuse koostaja. - (FR) Härra juhataja, volinik, daamid ja härrad, mul on kahju, et nõukogu ei ole täna õhtul meie arutelus esindatud, sest just tema on olnud seekord meie peamine kontaktisik. Siin valitseb eufooriline meeleolu, kõik on kokkuleppele jõudnud ja homme hääletame me - ma arvan, et ülekaaluka häälteenamusega - TRIPS-lepingu muudatuse ratifitseerimise poolt, mille eesmärk on pakkuda ja mis peaks pakkuma paremat juurdepääsu ravimitele riikides, mis ei ole piisavalt arenenud ning millel puudub ravimitööstus, mis ravimitele juurdepääsu võimaldaks.
<P>
Selle pika arutelu jooksul ilmnes, et parlament kahtles süsteemi tõhususes rohkem kui komisjon. Ma usun - ja tahaksin siinkohal tänada nõukogu, kes kuulas seekord parlamenti rohkem kui komisjon - et see viis esmaspäeva hommikul levitatud avalduseni, tänu millele nõustusime, et meievaheline kokkulepe võimaldab meil teha väikese sammu edasi. See on edasiminek, kuid me oleme teadlikud selle edasimineku ebapiisavusest ning meil on selle tõhususe osas kahtlusi. Need kahtlused tuleb kõrvaldada soovituste range kohaldamise abil liikmesriikide ja nõukogu poolt.
<P>
Mul on siiski väga hea meel selle üle, mida härra Mandelson just ütles ning kes ühtlasi teatas, et ekspertide rühm püüab leida ka muid meetmeid, mida seejärel hinnatakse, ja ma arvan, et me arutame neid küsimusi kunagi veel kord, kui oleme näinud, kas tõhusus vastab meie ootustele. Igal juhul olen ma rõõmus selle vajaliku etapi positiivse lõpptulemuse üle, ehkki see ei lähe piisavalt kaugele.
<SPEAKER ID="394" NAME="Georgios Papastamkos">
fraktsiooni PPE-DE nimel. - (EL) Härra juhataja, Euroopa Rahvapartei raportöörina tahaksin ma tänada raportööri härra Sousat ja oma kolleegidest parlamendisaadikuid tulemusrikka koostöö eest, see oli rahuldustpakkuv, kuna võimaldas meil ületada teatavad fraktsioonidevahelised erinevused ja säilitada kõnealuses tähtsas küsimuses ühtse seisukoha. Euroopa Parlamendi vastutusalad ei piirdu asutamislepingus sätestatuga; parlament ei ole taandatud ainult heakskiidu andmisele. Juuli resolutsioonis saavutasime poliitilise võidu ja väljendasime ühtset tahet, mis ületas erakonnapoliitika.
<P>
Taotlesime komisjonilt ja nõukogult kohustuste võtmist ja saavutasime selle. Nende seisukohad ühtivad suuresti parlamendi seisukohtadega. Võib öelda, et see oli institutsioonidevahelise koostöö proov, võttes arvesse Euroopa Parlamendi uut rolli, mille ta reformilepingu jõustumisel omandab.
<P>
Muudatuse heakskiitmist ühenduse poolt toetavad seega tegelikud kohustused, mis tagavad protsessi eduka toimimise. Kohustustega minnakse ka kaugemale: nendega sätestatakse juhised arengumaade rahvatervise küsimuse käsitlemise tervikliku lähenemisviisi kasutamiseks. TRIPS-lepingu muudatuse heakskiitmine Euroopa Liidu poolt saadab arengumaadele positiivse ja lootusrikka sõnumi. Me loodame, et ka teised WTO liikmed kaasatakse aktiivsesse koostöösse.
<SPEAKER ID="395" NAME="Kader Arif">
fraktsiooni PSE nimel. - (FR) Härra juhataja, volinik, daamid ja härrad, meie viimasel, juulis toimunud ravimitele juurdepääsu käsitleval arutelul lõpetasin ma oma sõnavõtu sellega, et kutsusin nõukogu ja komisjoni üles võtma selgeid ja ametlikke kohustusi, mis tagaksid Euroopa aktiivse kaasatuse uute lahenduste leidmisse ja Euroopa juhtrolli võitluses iga inimese juurdepääsu eest taskukohastele ravimitele. Me ei saanud rahulduda aruteluga, mille käigus ei võetud konkreetseid kohustusi, ning ma saan märkida, et täna, pärast mitu kuud kestnud arvamuste vahetust kolme institutsiooni vahel, on teatavad meie tehtud ja tõesti soovitud ettepanekud reaalsuseks muutumas.
<P>
Lubage mul kõigepealt kiita parlamendi tehtud tööd, mis lisaks on tehtud usaldusväärsusele ja avatusele pidevalt tähelepanu pöörates. Kolme järjestikuse parlamendis hääletamise edasilükkumise põhjuseks oli mure ülemaailmse rahvatervise pärast. See näitas meile, et sõna "solidaarsus” omab Euroopa poliitikas ikka eel tähendust.
<P>
Tahaksin seega tänada kõigepealt meie raportööri Sustat tema veenmisjõu ja vastupidavuse eest ning kõikide fraktsioonide variraportööre, kes nende koostöö, jõupingutuste ja ühise veendumusega täidetud kuude jooksul tõusid kõrgemale erakonnapoliitikast ja näitasid, milliseks kvaliteetseks tööks parlament võimeline on. Loodan seetõttu, et nõukogu ja komisjon suudavad tõendada, et viimaste kuude jooksul meie mitmesuguste arvamuste vahetuste vältel ja kirjalikus avalduses võetud kohustusi järgitakse.
<P>
Kohustused on järgmised: liikmesriikidel on vabadus kasutada kõiki klausleid, mis lubavad neil toota geneerilisi ravimeid ning eksportida neid arengumaadesse, seejuures mitte ainult vaestesse arengumaadesse; kõnealused arengumaad võivad kasutada kõiki Doha deklaratsiooni paindlikke võimalusi, et varustada oma elanikkonda hädavajalike ravimitega; Euroopa Liit ei käsitle kaubanduslepingute alastel läbirääkimistel rahvatervisealaseid sätteid - ja ma võtan teadmiseks ka voliniku avaldused; ning lõpetuseks, EL rahastab projekte, mille eesmärk on teadusuuringute ja tootmisvõimaluste arendamine kõnealustes riikides.
<P>
Need on positiivsed sammud edasi ja me tahame need nüüd oma kapitaliks muuta, kuid tahaksin siiski öelda, et mitte kõik parlamendi tõstatatud küsimused või parlamendi põhjendatud mureavaldused ei saanud teistelt institutsioonidelt oodatud vastuseid. Meie võitlus ravimitele juurdepääsu eest iga inimese jaoks maailmas kestab edasi. Seetõttu jääme äärmiselt valvsaks selle suhtes, kuidas nõukogu ja komisjon täna võetud kohustusi rakendavad, ning samal ajal nõuame jätkuvalt kõigile oma mureküsimustele tulevikus kiiret ja asjakohast vastust. Tuletan meelde, et parlamendi esimene kohustus oli teostada homme vastu võetava mehhanismi hindamine. Mehhanismi suhtes esineb ikka veel kahtlusi ja neid tuleb käsitleda. Kui mehhanism ei ole lahenduseks, peab EL kooskõlas asjaomaste arengumaade suhtes võetud kohustustega tegema asjakohased järeldused ja leidma tõeliselt elujõulise ja jätkusuutliku lahenduse.
<P>
Olen seetõttu nõukogu ja komisjoni poolt kohustuste võtmisega rahul ja kutsun niisiis oma fraktsiooni üles homme ratifitseerimise poolt hääletama, ehkki need meie hiljutised pikad töönädalad viisid mind mõttele, et meie saavutatud kollektiivkokkulepe ei ole mitte lõpp, vaid alles algus.
<SPEAKER ID="396" NAME="Johan Van Hecke">
fraktsiooni ALDE nimel. - (NL) WTO 30. augusti 2003. aasta otsus, millega nähti ette ajutine erand TRIPS-lepingust, on nüüd 6. detsembri 2005. aasta otsusega muudetud alaliseks erandiks. Oma raportis teeb Susta mitmeid väga asjakohaseid märkusi kohustusliku litsentseerimise kohta. Väga paljud elemendid tulevad mulle tuttavad ette mu enda 2005. aasta raportist ajutise erandi Euroopa määruseks muutmise kohta.
<P>
Toetan täielikult nõukogu ja komisjoni soovitusi, millele Gianluca Susta on lisanud avis conforme tingimuse. Loodud mehhanism on tõepoolest ainult piiratud lahendus vaestes riikides valitsevale ravimitele puuduliku juurdepääsu probleemile. EL peab aitama arengumaadel leida pikaajalise lahenduse, kuidas saada kõige hädavajalikumaid ravimeid taskukohase hinnaga, ning peab ergutama investeerimist kohalikesse tootmisvõimalustesse. Sellega seoses on muidugi äärmiselt oluline tehnoloogia, teadusuuringute ja tehnilise abi siire.
<P>
Siinkohal tahaksin osutada hiljutistele aruannetele, mille kohaselt geneeriliste ravimite turuosa langeb jälle ning selle põhjuseks on ravimitootjate endi poolt nende ravimite odav tootmine, mille patendikaitse on kehtivuse kaotanud. See peab pakkuma võimalusi vaestele riikidele, kus kooskõlas WTO otsusega võib kohustuslik litsentseerimine pakkuda ikka veel lahendust seoses patendiga kaitstud ravimitega.
<P>
Kui me ei taha tekitada asjatuid lootusi miljonitele inimestele, kellel ei ole ikka veel juurdepääsu kõige hädavajalikumatele ravimitele, siis on vaja palju, palju enamat kui mehhanism, mille praktilisus on ja jääb väga kaheldavaks.
<SPEAKER ID="397" NAME="Ryszard Czarnecki" LANGUAGE="PL">
Härra juhataja, juhtumisi tegelesin ma 14 aastat tagasi Poola parlamendis vastava allkomisjoni esimehena intellektuaalomandi õigustega seonduvate küsimustega. Täna on mul au teha sedasama Euroopa Parlamendis.
<P>
Nagu eelkõnelejadki, tahaksin ma esile tõsta viimaste kuude jooksul tehtud märkimisväärseid edusamme ja tahaksin rõhutada, et Euroopa Parlament on Euroopa Komisjoni ettepaneku parandamisel palju ära teinud. Ma olen täiesti veendunud, et meie kompromissettepanek aitab parandada ravimitele juurdepääsu kolmandates riikides, mis meile peamiselt muret valmistavad.
<SPEAKER ID="398" NAME="Carl Schlyter">
fraktsiooni Verts/ALE nimel. - (SV) Härra juhataja, kui ma õigesti aru sain, siis nõukogu loeb avalduse enne hääletust, vastasel korral ei ole siduvat kohustust. Paluksin teid jätta välja omadussõna "vaesed” arengumaade puhul. See on varasemates lepingutes olnud täiesti tarbetu ja tähenduseta. On olemas arengumaad ja vähimarenenud maad ning parlament soovib, et mõlemad riikide rühmad mehhanismidest kasu saaksid. Et oleks selge, et me räägime siin ühte keelt. Enne teie kõnes imestasin ma ühe asja üle, härra Mandelson: te ütlesite, et AKV riigid ei pea millegi pärast muretsema, aga siis ütlesite te ka vaesed arengumaad, AKV riigid. Ma loodan, et meie arutelu ei piirdu nendega ja teie kiri Taile ei sea kõnealuses küsimuses piire, aga me peame selgesõnaliselt mõista andma, et arengumaad, kes ei ole kõige vaesemad, vajavad tõhusaks arenguks samuti võimet oma rahvatervist kaitsta, ning me peame neid võimalikult palju aitama ja toetama. Ma loodan, et olete sellega nõus.
<SPEAKER ID="399" NAME="Umberto Guidoni">
fraktsiooni GUE/NGL nimel. - (IT) Härra juhataja, daamid ja härrad, Euroopa Parlamenti on kutsutud üles arvamust avaldama selle kohta, kas WTO intellektuaalomandi õiguste kaubandusaspektide lepingute - TRIPS-lepingute - muudatust võiks alaliseks teha, kuna see tooks kiire lahenduse ravimitele juurdepääsu probleemile arengumaades.
<P>
Arvestades, et kuni praeguseni ei ole kõnealune muudatus oma tõhusust tegelikult tõendanud, peab Euroopa Parlament oluliseks TRIPS-lepingute muudatuse ratifitseerimisega avanenud võimalust saada kindlamaid tagatisi selle kohta, et ELi ravimitele juurdepääsu käsitlev poliitika on ulatuslik, sidus ja tõhus.
<P>
TRIPS-leping, nagu nõukogu on tunnistanud, lahendaks ravimitele juurdepääsu ja rahvatervise probleemi vaid osaliselt; seetõttu on oluline, nagu parlament mitu korda on rõhutanud, et nõukogu kinnitaks oma toetust kõigile neile riikidele, kes kavatsevad kasutada TRIPS-lepingutega pakutud paindlikke võimalusi, et suuta tagada hädavajalikke ravimeid taskukohase hinnaga.
<P>
Euroopa Liit peab tegema maailma vaeseimates riikides tervisekriisi ohjeldamiseks rohkem, tagama eelkõige, et need riigid suudavad oma vajadustele ise vastata, ega mitte koormama neid ravimitega seotud sätete osas kahepoolsete või piirkondlike lepingutega, TRIPS+-lepingutega, mis võivad avaldada negatiivset mõju rahvatervisele ja ravimitele juurdepääsu puhul.
<P>
Me usume ka, et komisjoni ja nõukogu ülesanne on toetada WTO algatusi TRIPS-eeskirjade lihtsustamiseks ning eelkõige just ravimite kättesaadavuse suurendamiseks.
<SPEAKER ID="400" NAME="Zbigniew Zaleski" AFFILIATION="PPE-DE">
(PL) Härra juhataja, vahehindamisel on selgunud, et aastatuhande eesmärkide täitmisel oleme saavutanud kõige kehvemaid tulemusi tuberkuloosi, HIV ja malaaria vastu võitlemisel. Maailma Terviseorganisatsiooni statistikast ilmneb, et 2005. aastal suri üle pooleteise miljoni inimese tuberkuloosi, Euroopas oli kõrge suremus selle haiguse tõttu enne Teist maailmasõda. Iga päev sureb 27 000 inimest, sest neil puudub juurdepääs põhilistele ravimitele.
<P>
Tervis on heaolu ja majandusliku arengu lahutamatu tingimus ja ma arvan, et meie moraalne kohustus on vähemarenenud maid selles valdkonnas abistada. Üheks positiivseks sammuks on TRIPS-lepingut muutva protokolli toetamine, et võimaldada juurdepääsu ravimitele. See pole täielik lahendus, aga me ei saa seda riski võtmata jätta, kui tahame kaitsta miljoneid inimelusid.
<P>
Risk on olemas. Esiteks, litsentsi saamine geneeriliste ravimite tootmiseks, et eksportida neid riikidesse, kes selliseid tooteid vajavad, on seotud mitmesuguste tingimustega, mis võivad inimesed ettevõtmisest eemale peletada.
<P>
Teiseks, geneeriliste ravimite tootmine võib luua kuritarvitamist soodustavaid tingimusi nii ravimi saajate kui ka tootjate poolel, ning lisaks on infrastruktuur vaestes riikides nii nõrk, et sinna tootmist üle viia ei ole võimalik. Seetõttu on vajalikud mõned mitmel tasandil abivahendid. Mulle näib, et kõige olulisem on rahaline toetus kohalike tootmiskeskuste loomiseks ja tehnosiirdeks ning investeerimine arendus- ja uuendustegevusse. Me peame näitama üles sotsiaalset solidaarsust kõnealuste riikidega, kuid meie oleme need, kes peavad töötama välja viisi, mis antava toetuse tõhusust kõige rohkem suurendab, ning kaitsma samal ajal enda turgu.
<P>
Lõpetuseks, volinik, tahaksin öelda, et komisjonil ja teil endal kui erikomisjoni esimehel on palju võimalusi uute ideede esitamiseks.
<SPEAKER ID="401" NAME="Erika Mann" AFFILIATION="PSE">
(DE) Härra juhataja, volinik, daamid ja härrad, küsimus, mida me täna arutame ja mille üle homme hääletame, on väike, aga oluline panus institutsioonide - komisjoni, nõukogu ja parlamendi - vahelise koostöö ülesehitamisse.
<P>
Kõnealuses menetluses on parlamendi ainsaks valikuks ettepanek heaks kiita või tagasi lükata. Viis, kuidas raportöör Susta ning kõik variraportöörid - ja siinkohal tahaksin eriti tänada Kader Arifi minu fraktsioonist - ettepanekut on käsitlenud, suurendas märkimisväärselt parlamendi ette kindlaksmääratud tegevuse ulatust.
<P>
Kuid tahaksin tänada ka volinikku, kes selgesõnaliselt osutas, et kõnealune kokkulepe, kõnealune protokoll, mille üle me homme hääletame ja mille liikmesriigid seejärel ratifitseerida saavad, on ainult üks komponent - küll oluline, aga siiski vaid üks komponent - ja et tuleb võtta veel palju meetmeid, et anda arengumaadele ja farmaatsiasektoris tootmisvõimsuseta riikidele tõeline võimalus, mida nad oma kodanike hädavajalike ravimitega varustamiseks vajavad.
<P>
Praegu tehtud samm aitab meid koostöös ja eriti siis, kui parlament saab rohkem õigusi paljudes muudes poliitikavaldkondades, näiteks kaubanduse valdkonnas.
<P>
Tahan öelda edasi siirad tänud nõukogule ja komisjonile ning kõigile teistele parlamendisaadikutele, kes tegid võimalikuks sellise paindlikkuse saavutamise, nagu meil praegu on.
<SPEAKER ID="402" NAME="Francisco Assis" AFFILIATION="PSE">
(PT) Volinik, daamid ja härrad, kõnealuse küsimuse eetilist tähtsust arvestades on meie praegune arutelu poliitiliselt väga oluline. Kahesus intellektuaalomandi kaitse ja vähemarenenud maade elanikkonna tervise ja heaolu edendamise näol tekib huvide konfliktist, mida saab lahendada ainult väärtusi võrreldes.
<P>
Lihtsamalt öeldes, vastanduvad pooled on selged. Ühelt poolt on meil teatav vaieldav intellektuaalomandi kaitsmise mudel, mis toetub argumendile, et vaja on stimuleerida uuendustegevust ja sellele järgnevat teaduslike teadmiste levikut, ning samal ajal teiselt poolt on meil miljoneid vaeseid inimesi, kes elavad nappide ressurssidega riikides ning keda ei saa jätta majanduslike põhjuste tõttu kannatama ja surema, kui meil on olemas teadmised nende elu päästmiseks.
<P>
Käesoleva võrdluse abil on selge, kumb pool seondub põhiväärtustega. Erinevatel aegadel ja erinevates kohtades on juba tehtud teatavaid samme, et intellektuaalomandi kaitse süsteemi paindlikumaks muuta ja edendada kõigi jaoks ravimitele juurdepääsu. Kuid ilmneb, et need edusammud ei ole olnud piisavad. Praegu kõne all olev mehhanism on ainult vahend valusa probleemi leevendamiseks.
<P>
Me peame kaugemale minema. Parlament on vastavas suunas osutanud, andes otsustava panuse, et ergutada ELi võtma seisukohta, mis oleks kooskõlas tema alusväärtustega. Praegu leitud lahendus peegeldab parlamendi soove ja tahaksin seetõttu kiita nõukogu eesistujariiki tema jõupingutuste eest, et saavutada avaldustes ja kohustuste võtmises kajastuv seisukoht, mis näitab Euroopat tema parimast küljest - poliitilise ühendusena, mis järgib vaieldamatuid humanistlikke väärtusi.
<SPEAKER ID="403" NAME="Juhataja">
Arutelu on lõppenud.
<P>
Hääletus toimub kolmapäeval kell 12.
