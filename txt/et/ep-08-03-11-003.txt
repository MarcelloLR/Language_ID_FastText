<CHAPTER ID="003">
Presidentuuri avaldus
<SPEAKER ID="008" NAME="President">
Täna tähistame neljandat Euroopa terroriohvrite mälestuspäeva. See on päev, mida peame meeles pidama, et mälestada kõiki süütuid terroriohvreid.
<P>
Terrorirünnakutes Madridis 11. märtsil 2004 - neli aastat tagasi - ja Londonis 7. juulil 2005 said kannatada paljud inimesed ning barbaarne terrorism purustas paljud pered.
<P>
Alles eelmisel reedel sooritas terrorirühmitus ETA järjekordse mõrva. Isaías Carrascot, endist sotsialistist nõunikku tulistati Mondragónis kodust lahkudes. Soovin parlamendi poolt avaldada südamlikku kaastunnet kogu ta perele. Euroopa Parlamendi presidendina ja ka iseenda nimel tahaksin teile kinnitada, et terroriohvrid - kus iganes nad maailmas ka ei asuks - jäävad meile alatiseks meelde. Täna mälestame Isaías Carrascot ja kõiki terroriohvreid, et kinnitada hullumeelsete terrorirünnakute ohvritele oma austust ja kaastunnet. Nad on ja jäävad ka tulevikus meie südamesse ja tegevusse. Kaastunne ja solidaarsus ohvrite perede suhtes on meie kõigi ülesandeks.
<P>
Euroopa Parlament osaleb aktiivselt terrorivastases võitluses ja terrorirünnakute ohvrite toetamises. Kordan pidevalt, et terrorismi ei õigusta mitte miski. Peame selles võitluses leidma seega ühise lähenemisviisi, tuginedes õigusriigile ja seaduse jõule.
<P>
Daamid ja härrad, palun tõuske, et minuti jooksul mälestada terroriohvreid.
<P>
(Täiskogu tõusis leinaminutiks.)
