<CHAPTER ID="003">
Rakendatud reformid ja areng Moldova Vabariigis (arutelu)
<SPEAKER ID="009" NAME="Juhataja">
Esimene päevakorrapunkt on komisjoni avaldus rakendatud reformide ja arengu kohta Moldova Vabariigis.
<SPEAKER ID="010" NAME="Štefan Füle">
komisjoni liige. - Lugupeetud juhataja! ELi ja Moldova suhteid vaadeldes leian, et oleme rekordilise aja jooksul teinud vaieldamatult suuri edusamme, kuid siseasjades seisab selle riigi ees endiselt palju ülesandeid.
<P>
5. septembri rahvahääletuse eesmärk oli presidendi valimise korra muutmisega lahendada poliitiline ummikseis. Rahvahääletus kukkus läbi. See on kahetsusväärne. Kuid oluline küsimus oli ka see, kas rahvahääletus vastas demokraatlikele normidele. Tähtis on, et rahvusvahelised vaatlejad on kinnitanud hääletuse tegelikku nõuetelevastavust. See on rõõmustav märk.
<P>
28. novembril toimuvad valimised on demokraatia kindlustamiseks riigis sama olulised. Sellega seoses jätkuvad meie jõulised sõnumid kõikidele sidusrühmadele. Seejärel peavad kõik poliitilised jõud tegema koostööd nii presidendi valimiseks kui ka selleks, et panna kokku valitsus, mis suudab rakendada riigis kriitilise tähtsusega reforme.
<P>
Ühtlasi kinnitame oma vankumatut toetust Moldova valitsuse elluviidud struktuurireformidele. Lubage mul tuua esile mõned tähtsad asjaolud.
<P>
Euroopa Liit ei ole mitte üksnes kindlalt suurim Moldova toetaja, vaid ka see, kes suutis märtsis koguda üle neljakümne rahastaja Moldova reformidele õlga alla panema. Nad lubasid eraldada aastateks 2010-2013 muljetavaldava summa, 1,9 miljardit eurot, mis hõlmab ka meie 550 miljoni euro suurust kohustust.
<P>
Viimastel kuudel oleme Moldova valitsuse konkreetsetele vajadustele õigel ajal reageerinud: oleme andnud kõrgel tasemel poliitilist nõu ministritele, toetanud demokratiseerimispüüdeid õigusriigi põhimõttega seotud valdkondades, aidanud korraldada valimisalast nõustamist, andnud erakorralist abi pärast möödunudsuviseid üleujutusi ja parandanud Moldova veini eksportimise võimalusi.
<P>
Lisaks Moldova valitsusele oleme väikeste, enamasti sotsiaalvaldkonda puudutavate projektide kaudu aktiivselt tegelnud Transnistria piirkonna elanikega. Järgmisel aastal asume idapartnerluse raames ellu viima põhjalikku institutsioonide väljaarendamise programmi.
<P>
Selle programmiga aidatakse Moldoval teha ettevalmistusi praegu läbi räägitava assotsiatsioonilepingu sõlmimiseks ja rakendamiseks. 13. ja 14. oktoobril Chişinăus toimunud viimane läbirääkimisvoor näitas taas, et kõnelused edenevad väga hoogsalt.
<P>
Oma abi anname ka otseste Moldova eelarvesse tehtavate ülekannete vormis. Alates 2009. aasta viimasest kvartalist on valdkondliku eelarvetoetusena eraldatud 37 miljonit eurot, millele lisandub peatselt veel 15 miljonit eurot. Sellest ligikaudu 8,5 miljonit eurot eraldati otse vaeseimate elanikkonnakihtide abistamiseks. Nüüd, mil Euroopa Parlamendi president Jerzy Buzek on allkirjastanud asjakohase seadusandliku otsuse, on varsti oodata 40 miljoni euro suuruse makromajandusliku finantsabi esimese osa väljamaksmist.
<P>
Samas vaimus jätkame oma tihedaid poliitilisi kontakte ja tehnilist koostööd. Mõne päeva pärast kohtun Luxembourgis peaminister Vlad Filatiga. Novembris vaatab ELi ja Moldova kaubandusasjade allkomisjon üle Moldova vastuse komisjoni põhisoovitustele eesmärgiga valmistuda läbirääkimisteks laiaulatusliku ja kõikehõlmava vabakaubanduspiirkonna üle.
<P>
Lisaks peame Moldovaga põhjalikku inimõigustealast ja ka energiadialoogi, samuti läbirääkimisi lennundusteenuste lepingu üle. Juunis alustatud viisadialoogi oleme aktiivselt jätkanud. Sõltumatute ekspertide septembrikuistele teabekogumiskäikudele tuginedes peaks välisasjade nõukogu järgmisel esmaspäeval avaldama järeldused, kus kõnealust teemat tõenäoliselt käsitletakse.
<SPEAKER ID="011" NAME="Monica Luisa Macovei" LANGUAGE="RO">
Selle arutelu eesmärk on käsitleda Moldova Vabariigis viimase aasta jooksul ellu viidud reforme ja edusamme Euroopa integratsiooni teel.
<P>
Moldova küsimus on olnud aasta aega Euroopa Liidus päevakorral, sest see riik on oma kohustused täitnud. Tahan mainida mõnda neist kohustustest. Koostatud on kava esmatähtsate meetmete võtmiseks olulisemates reformivaldkondades ja veel üks kava kohtureformi kohta. Mõlemat kava on asutud ellu viima. Alustatud on inimõigustealast dialoogi. Peale selle ratifitseeris Moldova Vabariigi parlament septembris Rahvusvahelise Kriminaalkohtu statuudi. Toimuvad tõhusad ja suurepäraste tulemustega läbirääkimised assotsiatsioonilepingu üle. Möödunud on vaid üks aasta, kuid protsessi alustamises osalenud kinnitavad, et seda jätkatakse.
<P>
Moldova Vabariik on teinud ELi idapartnerluse raames suurimaid edusamme. Seetõttu palun, et nõukogu hindaks seda riiki seal saavutatud tulemuste põhjal eraldi. Edasiminek näitab poliitilist tahet, rasket tööd ja pühendumust, mille eest tuleb tasuda. Me tasusime Lääne-Balkani riikidele seal võetud meetmete eest. Tehkem sama ka Moldova Vabariigi puhul.
<P>
Viisadialoogis on Moldova kõigis neljas valdkonnas kaugele edasi arenenud. Sellepärast palun, et nõukogu kutsuks oma järgmisel, 25. oktoobril toimuval istungil komisjoni üles koostama tegevuskava, et Moldova Vabariigi kodanikud saaksid reisida viisavabalt. Inimestevahelised otsesed sidemed on väärt enam kui ükskõik millised avaldused.
<P>
Mis puudutab Transnistriat, siis Moldova Vabariigi ja selle piirkonna enda poliitilise ja majandusliku stabiilsuse huvides on lahenduse leidmine hädavajalik. EL peab poliitilisel tasandil jõulisemalt esinema ja me peame osalema ühisprojektides, millega tehakse inimestele nähtavaid muudatusi.
<P>
Lõpetuseks ütlen, et Euroopa lõimumine on aidanud rajada demokraatia ja tuua vabaduse Euroopa ajaloos seni nägematu kiirusega. Vaadakem, kuidas on olukord Kesk- ja Ida-Euroopas viimase 20 aasta jooksul muutunud. Lääne-Balkani riikideski valitseb nüüd rahu ja viiakse ellu reforme. Tehkem kõik mis vaja, et saavutada samasugune olukord ka Moldova Vabariigis.
<SPEAKER ID="012" NAME="Adrian Severin">
fraktsiooni S&D nimel. - Austatud juhataja! Moldova Vabariigil on vaid üks valik - kas transnistrialik või euroopalik tee. Teisisõnu on valida kas nõukogulik oligarhiline minevik või turvalisusel, heaolul ja sotsiaalsel õiglusel põhinev tulevik.
<P>
Siiani on Moldova arengut ebasoodsalt mõjutanud sealne sisepoliitiline ebastabiilsus. Moldova Vabariigi põhiprobleem ei ole seotud mitte tema ees seisvate väliste katsumuste, vaid poliitiliste jõudude sisemise lõhenemisega. Selline sisepoliitiline ebastabiilsus ei ole andnud valitsevale koalitsioonile aega oma Euroopa-meelseid otsuseid ellu viia. Nüüd on Moldova pöördepunktis. Ennetähtaegsete valimiste tulemused peaksid suunama riigi tulevase euroopaliku uuendamise poole.
<P>
Seetõttu palume kõigil neil Moldova poliitilistel jõududel, kes pooldavad riigi tulevast euroopalikku uuendamist, vältida igasugust tarbetut võitlust ja vastasseisu ning keskenduda tervikliku visiooni väljatöötamisele, et suunata riik oma Euroopa-eesmärkide saavutamise teele.
<SPEAKER ID="013" NAME="Graham Watson">
fraktsiooni ALDE nimel. - Lugupeetud juhataja! Kaheksateist kuud tagasi šokeeris Euroopa Parlamenti Chişinăus toimunud sündmuste jõhkrus. Mõni nädal hiljem oli meil suur rõõm tervitada siin meie rõdul selle uuele teele asunud riigi demokraatlike erakondade juhte. Me jagasime Moldova rahva vaimustust uuest tulevikust.
<P>
Meil on hea meel näha edusamme, mida selles riigis seejärel on astutud. Palju on veel teha - eeskätt tuleb anda kohtu alla mainitud jõhkrate sündmuste korraldajad -, aga kui Moldova hääletab järgmisel kuul toimuvatel valimistel ametisse tagasi praeguse koalitsiooni, on väga tõenäoline, et hoolimata majanduslangusest tingitud raskustest suudab riik ümberkujundused lõpule viia.
<P>
Suurbritannia kirjanik Francis Bacon on märkinud, et lootus on väga hea hommikusöök, aga üsna nigel õhtusöök. Moldovat juhtivad erakonnad ei tohi kahelda, et reforme ette nägevate õigusaktide vastuvõtmisele peab järgnema nende reformide elluviimine. Aeg töötab meie vastu. Väga kiiresti tuleb saavutada palju.
<P>
Minu fraktsioon kiidab volinik Fület ja tema teenistusi Moldova abistamisel ära tehtud töö eest. Meid rõõmustab Moldova sõprade rühma loomine ja Euroopa riikide suurepärane kohtumine, mis korraldati eesmärgiga aidata Moldoval edasi liikuda. Euroopa Liit teeb kõik selleks, et toetada selle ülimalt vaese riigi samme Euroopa normide täitmise poole. Loodan, et järgmisel nädalal nõukogus toimuv viisarežiimi läbivaatamine aitab meil edendada viisaküsimuse lahendamist.
<P>
Nagu ütles üks liidu asutajaid - riigi püüdlusi Euroopa poole ei määra mitte Euroopa Liit, vaid rahva euroopalik vaim. Õhutame Moldova rahvast näitama järgmisel kuul toimuvatel valimistel üles euroopalikku vaimu.
<SPEAKER ID="014" NAME="Tatjana Ždanoka">
fraktsiooni Verts/ALE nimel. - Austatud juhataja! Meil on Moldova Vabariigi edusammude üle hea meel ja me loodame, et eelseisvate valimistega suudetakse demokraatlikke institutsioone veelgi tugevdada ning tagada õigusriigi põhimõtte ja inimõiguste järgimine Moldovas.
<P>
Me teame, et Moldova ühiskonnas toetatakse laialdaselt Moldova tulevast kuulumist Euroopa Liitu - mitte NATOsse. Hoolimata erinevatest poliitilistest platvormidest kinnitavad kõik Moldova parlamendis esindatud erakonnad, et pooldavad koostööd ja ka lõimumist Euroopaga. Kuid arvestades minu kodumaa Läti kogemusi ELi liikmena, olen vestlustes Moldova poliitikutega püüdnud selgitada, et ELi liikmesus ei saa olla eesmärk omaette. Väga oluline on suurendada jõupingutusi ulatuslike ja püsivate majanduslike ja kohtusüsteemi reformide elluviimiseks, eelkõige korruptsioonivastase võitluse kaudu.
<P>
Moldova ühiskond on paljurahvuseline ja mitmekeelne. Samuti esineb seal märkimisväärseid erinevusi ajaloosündmuste tõlgendamisel. Seetõttu on üsna ohtlik tekitada Moldova ühiskonnas uusi lõhesid. Minu arvates ei olnud hiljutisel dekreedil, millega tunnistati 28. juuni Nõukogude okupatsiooni päevaks ja mis kutsus suure hulga Moldova elanike hulgas esile negatiivse vastukaja, mitte rahvast ühendav, vaid just vastupidine mõju.
<P>
Moldova ühiskond jaguneb ka sealsete elanike kodakondsuse järgi. Kuna suurel osal elanikkonnast on kaks kodakondsust, tekivad uued erinevused ka õiguste pinnalt, ning me peame tegema kõik endast oleneva, et niisugused erinevused kaotada ja tagada viisavabadus kõikidele moldovlastele.
<SPEAKER ID="015" NAME="Charles Tannock">
fraktsiooni ECR nimel. - Lugupeetud juhataja! Keegi ei vaidle vastu, et Moldoval on vaja käia veel pikk tee enne lõppeesmärgini jõudmist ehk Euroopa Liiduga ühinemist - seda sihti toetab minu, s.o Euroopa Konservatiivide ja Reformistide fraktsioon. Hoolimata sellest, et Moldova kuulub Maailma Kaubandusorganisatsiooni, on endiselt tegemist Euroopa ühe vaesema riigiga ning sellisena on ta aldis organiseeritud kuritegevusele, inimkaubandusele ja korruptsioonile. Ikka veel halvab Moldovat kestev konflikt venekeelse ja Venemaa poliitilise mõju all oleva Transnistria separatistliku piirkonnaga.
<P>
Kuid et 15 kuud tagasi tõugati kommunistid võimult, on Moldova hakanud tegema suuri edusamme. Praegu valitsevasse koalitsiooni, Euroopa Integratsiooni Liitu kuuluvad erakonnad on näidanud üles muljetavaldavat koostöövõimet, et kiirendada Moldova lõimimist Euroopa Liiduga. Euroopa Liit omalt poolt peaks avaldama Moldova valitsusele edasi survet majandusreformide edendamiseks ning eelkõige õigusriigi põhimõtte ja hea valitsemistava paremaks järgimiseks.
<P>
Kuid meil tuleks Chişinăud ka tunnustada ja temaga rohkem tegelda. Viisaküsimust juba mainiti, aga mina tahan tõstatada ka Euronesti teema, sest see annab nii ELi kui ka Moldova poliitikutele võimaluse arutada ühist huvi pakkuvaid probleeme. Kahjuks on Euronesti tegevus Valgevene esindamise üle käiva vaidluse tõttu endiselt halvatud - mainisin seda ka Euroopa Parlamendi eelmise koosseisu ametiajal koostatud raportis -, sest meie parlament ei tunnista Valgevene ebademokraatlikult valitud rahvaesindust.
<P>
Loodan, et ühel päeval saavad kõik idapartnerlusega hõlmatud ja vaieldamatult Euroopasse kuuluvad riigid, nimelt Moldova, Ukraina ja tulevane demokraatlik Valgevene, ELi kandidaatriikideks.
<SPEAKER ID="016" NAME="Bastiaan Belder" LANGUAGE="NL">
Austatud juhataja! Praegune arutelu näitab Euroopa tõsist suhtumist lõhenenud Moldova Vabariiki ja see valmistab mulle erilist heameelt. Minu kodumaa Hollandi kodanikud on mitu aastat eest vedanud innustavaid ühiskondlikke projekte, et pakkuda Moldova noortele tõelisi tulevikuväljavaateid. Siinkohal tahan ühtlasi uhkusega esile tõsta Orhei sihtasutust Bunschoten-Spakenburgi külast, kus selliste küsimustega väga tarmukalt tegeldakse. Võin sihtasutuse töötajatele julgelt silma vaadata, sest me kõneleme samal teemal ka siin, näidates, et võtame seda tõsiselt. Muuseas, Moldova soovib sõlmida Euroopa Liiduga põhjalikku ja kõikehõlmavat kaubanduslepingut. Volinik Fülegi mainis seda. Austatud volinik, milline on seis selles küsimuses ja kas on juba ka tegelikult edasi liigutud?
<P>
Moldova toodete, eriti põllumajandussaaduste ja Chişinău veinide müügi võimaluste laiendamine on hädavajalik, sest Moldova traditsiooniline põhiturg - Venemaa - sulgeb poliitilistel põhjustel regulaarselt oma piire ja piirab neist ülepääsu. Lugupeetud volinik, te juba peatusite sellel, aga kas Euroopa Liit saab seda Moldova probleemi kuidagigi leevendada?
<P>
Lõpetuseks küsimus Saksamaa kantsleri Angela Merkeli Mesebergi algatuse kohta. Kas Venemaa on nüüd tõepoolest lubanud leida Transnistria küsimusele lahenduse, kui ELi ja Venemaa poliitilist dialoogi laiendatakse? Kuulen hääli, mis ütlevad, et Kreml ei astu veel mingeid samme. Lugupeetud volinik, soovin teile eelkõige palju edu ja sihikindlust oma püüdlustes Moldovat Euroopale lähendada.
<SPEAKER ID="017" NAME="Traian Ungureanu" AFFILIATION="PPE">
Austatud juhataja! On rohkelt tõendeid selle kohta, et Moldova on tõeliselt ja tulemuslikult pühendunud euroopalike väärtuste ja normide järgimisele.
<P>
Tegelikult on Moldova meie idanaabrite hulgas parim näide Euroopa-meelse poliitika elluviimisest. Õigupoolest teevad Moldova Euroopa-suunalised saavutused ta igati võrreldavaks Lääne-Balkani riikidega.
<P>
Moldova head eeskuju tuleks tunnustada ja tagant õhutada. Demokraatlike institutsioonide olukorra halvenemine naaberriigis Ukrainas suurendab Moldova tähtsust ELi idapoliitikas. Seda arvestades on oluline, et 28. novembri üldvalimised kinnitaksid Moldova jätkuvat liikumist Euroopa integratsiooni kursil.
<P>
ELil on tõepoolest viimane aeg saata Moldovale ja moldovlastele rõõmustav sõnum. Tuhandeid Moldova perekondi lahutab viisabarjäär. ELi ja Moldova viisadialoog annab meile suurepärase võimaluse. Selles dialoogis tuleks jõuda tegude etappi. Loodetavasti teeb välisasjade nõukogu 25. oktoobril komisjonile ettepaneku koostada tegevuskava viisarežiimi lihtsustamiseks. Euroopa-meelsel ja ühtsel Moldoval oleks kasulik mõju ELi idapiirile, kust nõrga juhtimise ja lahendamata konfliktide tõttu tuleneb jätkuv oht Euroopa stabiilsusele.
<SPEAKER ID="018" NAME="Iliana Malinova Iotova" AFFILIATION="S&amp;D">
- (BG) Praegu Moldova ees seisvad ülesanded, mis on ka osa meie ühisest eesmärgist, hõlmavad selle paljurahvuselise riigi tugevdamist, selle identiteeti, Transnistria probleemile poliitilise lahenduse leidmist ning Moldova kui suveräänse ja iseseisva riigi ühinemist Euroopa Liiduga.
<P>
Eriti oluline on viisarežiimi lihtsustamine. Nagu me endise Jugoslaavia vabariikide puhul sarnastel juhtudel täheldasime, annab see häid tulemusi. Bulgaaria ja Rumeenia passide kiirkorras väljastamine samal ajal ka Moldova kodakondsusega isikutele ei lahenda kõnealust probleemi ja toob kaasa teatud ohte. Samas peavad Chişinău võimud tagama, et Euroopa Liidu antav 90 miljoni euro suurune makromajanduslik finantsabi toob kasu kõikidele Moldova kodanikele, sõltumata nende etnilisest päritolust. See on eriti oluline ka Moldova ühes vaesemas majanduspiirkonnas elavale bulgaaria vähemusele.
<SPEAKER ID="019" NAME="Cristian Silviu Buşoi" AFFILIATION="ALDE">
. - (RO) ELi-Moldova parlamentaarse koostöökomisjoni delegatsiooni liikmena on mul olnud heameel jälgida Moldova rõõmustavat arengut ja ma võin kinnitada, et Moldova Vabariik on möödunud aasta jooksul väga selgelt näidanud oma tõsist suhtumist Euroopa-suunalisse liikumisse. Tahan teile siinkohal meelde tuletada majanduse, kohtusüsteemi ja avaliku halduse valdkonnas ellu viidud reforme. Samas peame olema realistid ning tunnistama, et üleminekuprotsess Moldovas ei ole kerge ja rakendada tuleb veel palju reforme.
<P>
Mul on hea meel, et viisarežiimi lihtsustamise teemal peetavates kõnelustes tehakse edusamme. Kuid ma arvan, et komisjon peab koostama selge tegevuskava selle eesmärgi saavutamiseks ja - miks ka mitte? - koguni viisanõude kaotamiseks tulevikus. 28. novembril toimuvate parlamendivalimistega peab Moldova Vabariik läbima tõsise eksami ning ma loodan, et rahvas kiidab riigi valitud Euroopa tee heaks ja liikumist sellel jätkatakse.
<P>
Euroopa institutsioonide ja mõne liikmesriigi antud makromajanduslik finantsabi ja poliitiline toetus on olnud ülimalt oluline. Arvestades meie poliitika häid tulemusi, palun Euroopa institutsioonidel - Euroopa Parlamendil, nõukogul ja komisjonil - Moldovat edasi toetada, et anda Moldovale eneseusk ning õhutada teda jätkama reformide elluviimist ja lähenemist Euroopa Liidule eesmärgiga saada lõpuks selle täieõiguslikuks liikmeks.
<SPEAKER ID="020" NAME="Adam Bielan" AFFILIATION="ECR">
- (PL) Kümme päeva tagasi oli mul väliskomisjoni eridelegatsiooni liikmena teiste hulgas koos kolleegide Monica Luisa Macovei ja Graham Watsoniga võimalus külastada Moldovat. Me viibisime Moldovas riigi jaoks ülimalt olulisel ajal - mõni nädal pärast 5. septembril peetud ebaõnnestunud rahvahääletust põhiseadusreformi üle ja samuti mõni nädal enne väga olulisi parlamendivalimisi, mis, nagu teate, toimuvad 28. novembril. Eelkõige nägime me rahva ja Moldova ühiskonna väga suurt toetust lõimumisele Euroopaga. Seda toetab peaaegu kolm neljandikku moldovlastest.
<P>
Me nägime ka peaminister Vlad Filati valitsuse suuri edusamme Euroopa integratsiooni poole ja mitmeid reforme, sealhulgas märkimisväärset edasiminekut riiki varem hävitanud korruptsiooni vastu võitlemisel. Mõistagi on ka probleeme: neid, mis tulenevad majanduskriisist, ja neid, mille põhjuseks on veel lahendamata olukord Transnistrias. Kuid selleks, et reformid pärast 28. novembrit jätkuksid, on vaja Euroopa Liidu selget märguannet. Seepärast loodan, et eelseisval nõukogu tippkohtumisel õnnestub suruda läbi viisarežiimi lihtsustamine.
<SPEAKER ID="021" NAME="Elena Băsescu" AFFILIATION="PPE">
- (RO) Ka mina tahan tänada kõiki neid, kes praeguse arutelu võimalikuks tegid. Meie kohus on suhtuda Moldova Vabariiki suure vastutustundega, eriti nüüd, mil valimised on ukse ees. Oma suurte jõupingutustega on Euroopa Integratsiooni Liidu valitsus näidanud, et on valmis alustama ulatuslikke poliitilisi, majanduslikke ja institutsioonilisi reforme, asudes selles vallas idapartnerluses esirinda. See kõik on sündimas pärast kommunistliku valitsuse kaheksa-aastast võimuperioodi, mil rikuti tõsiselt selliseid põhiõigusi nagu sõnavabadust ja õigust õiglasele kohtupidamisele.
<P>
Eelkõige tuleb Moldova Vabariigis edasi reformida kohtusüsteemi ja siseasjade valdkonda. On vaja tõhusalt võidelda korruptsiooniga ja tagada sõltumatu kohtupidamine. Samuti tuleb kindlustada vahialuste turvaline ja inimlik kinnipidamine, järgides põhilisi inimõigusi. Moldova Vabariik on olnud poliitilises kriisis nüüdseks tublisti kauem kui 18 kuud ning selle aja jooksul on läbi kukkunud presidendivalimised ja rahvahääletus.
<P>
Leian, et Moldova teel Euroopasse on eelseisvatele, 28. novembril toimuvatele valimistele pandud suured panused. Demokraatia on taas läbimas rasket katsumust. Tahan täie vastutustundega väita, et kui demokraatia tulevastel valimistel Moldova Vabariigis võitu ei saa, tähendab see, et ka ELi poliitika selle riigi suhtes on teatud määral ebaõnnestunud. Meil on vaja, et ELi vahetus läheduses asuks partner, kes jagab meie väärtusi.
<P>
Lõpetuseks tahan rõhutada, et keel, mida räägivad Moldova Vabariigi kodanikud, on nüüd Euroopa Liidu ametlik keel. Ka seetõttu peaksime Moldovat toetama.
<SPEAKER ID="022" NAME="Kristian Vigenin" AFFILIATION="S&amp;D">
- (BG) Mul on hea meel, et Euroopa Parlament pühendab aega Moldova olukorra arutamiseks. See on riik, mis kuulub sisuliselt Euroopasse. Sellega seoses tuleb öelda, et valitsev Euroopa integratsiooni koalitsioon on tegelikult Moldova lähendamisele Euroopa Liidule palju kaasa aidanud ja selle eest tuleb teda igati tunnustada.
<P>
Samal ajal ootavad Moldova kodanikud majanduse ja sotsiaalse arengu valdkondades rohkem tulemusi. Mitte juhuslikult ei ole see muutumas ka praeguse valimiskampaania põhiküsimuseks. Suhete loomine Euroopa Liiduga ei ole ühekordne toiming. Tegemist on pikaajalise protsessiga ja liidule lähenemise teest, mille Moldova on valinud, peab saama pöördumatu poliitika.
<P>
Põhiseaduse muutmise ebaõnnestumine tekitas riigis poliitilise ebastabiilsuse, mis võib pärast nüüdseid valimisi korduda. Seetõttu palun juhtivatel poliitilistel jõududel teha erimeelsustest ja valimistulemustest hoolimata kõik vajalik selleks, et tagada Moldovas poliitiline stabiilsus, mis annab neile võimaluse tegutseda kodanike ja riigi euroopaliku tuleviku huvides.
<SPEAKER ID="023" NAME="Cristian Dan Preda" AFFILIATION="PPE">
- (RO) Moldova kommunistid nimetavad Rumeenia rahvaesindajate, olgu siis president Băsescu või Euroopa Parlamendi liikmete poolt Chişinăus toimuva suhtes üles näidatud huvi ja vastavasisulisi sõnavõtte Rumeenia imperialismiks. Teisisõnu tahavad Chişinău kommunistid, et Bukarest suu kinni hoiaks. Mina ise pean ütlema, et minu arvates ei ole neil õigust seda loota. Vastupidi, meie kohus on avameelselt kõnelda.
<P>
Selle peamine põhjus on tõsiasi, et Moldova Vabariigis elab suur hulk Euroopa, eelkõige Rumeenia ja Bulgaaria, aga ka teiste riikide kodanikke. Leian, et nagu kõikidel teistel Euroopa kodanikel, peaks ka neil, kes elavad Moldovas, olema oma poliitilisest seisundist tulenevad õigused.
<P>
Teiseks peame Chişinăud väga tähelepanelikult jälgima, sest sealne koalitsioonivalitsus on juba üle aasta tegutsenud Euroopa integratsiooni nimel. Asi ei ole lihtsalt koalitsioonile pandud nimes. Muidugi ei oleks me tema vastu sama palju huvi tundnud juhul, kui nimeks oleks pandud Venemaa Liit. Koalitsiooni kutsutakse Euroopa Integratsiooni Liiduks, aga tähtis pole mitte üksnes see nimi, vaid tähtsad on valitsuse väga julged teod. Monica Luisa Macovei ja volinik Füle selgitasid, mida need julged teod endast kujutavad.
<P>
Viibisin möödunud nädalal Chişinăus ja Tiraspolis ning panin tähele, et euroopalikuks muutumine on kaalul ka novembrikuiste valimiste peatselt algavas kampaanias. Moldova kodanikud ei vali tegelikult mitte üksnes eri poliitiliste jõudude vahel, vaid ka Euroopa-suunalise tegevuse jätkamise ja hülgamise vahel.
<P>
Ärgem laskem ennast petta. Nägin, et isegi ELi Chişinău delegatsiooni juht kipub seda tegema. Kommunistid ei taha lõimumist. Kommunistid näitasid aasta ja mõni kuu tagasi, mida nad tahavad. Aprillis toimunud meeleavaldused olid väga selge tõend Chişinău kommunistide huvide kohta. Seetõttu loodan, et kodanikud mõistavad erakondade sõnumit ja seisukohti ning ka poliitikud ise mõistavad soove, mida rahvas valimiskastide juures väljendab.
<SPEAKER ID="024" NAME="Marek Siwiec" AFFILIATION="S&amp;D">
- (PL) Küsigem endalt, miks me pöörame nii suurt tähelepanu nii pisikesele riigile, mis asub Musta mere läheduses, aga millel ei ole juurdepääsu sellele merele. Võib-olla räägime me Moldovast sellepärast, et tegemist on väikese riigiga, kus saavad kokku kaks maailma. Üks neist, mida kunagi sümboliseeris Nõukogude Liit, on suurte raskustega minevikuks saamas. Moldova on lõhenenud riik. Osa sellest on okupeeritud ja seda piirkonda toetavad välisjõud. Minu arvates väärib see riik meie abi. See on väikeriik, kus elavad väga vaprad inimesed, kes tahavad jõuda Euroopa Liidule lähemale ja edendada demokraatiat.
<P>
Austatud volinik, olukord Moldovas meenutab füüsikateooriat, mille järgi ei ole oluline mitte jõud ise, vaid punkt, millele see mõjub. Miljonid eurod, millest te kõnelesite, ei ole kuigi muljetavaldavad. Tegemist on väikese rahasummaga, aga kui suunata see õigesse punkti ja just õigel hetkel, võib see tuua soovitud kasulikku mõju. Soovin edu kõigile, kes tahavad Moldovas demokraatiat edendada. Mind ei huvita erakondlikud seosed, vaid ma soovin, et Moldova tugevneks, rajaks endale parema tuleviku ja saaks lähiajal meie partneriks.
<SPEAKER ID="025" NAME="Eduard Kukan" AFFILIATION="PPE">
- (SK) Moldova senine edasiminek annab tunnistust, et sellest riigist võiks saada näide Euroopa Liidu idapartnerluse programmis osaleja eduloost.
<P>
Praegune Euroopa-meelne valitsus, mida juhib Euroopa Integratsiooni Liit, andis Moldova kodanikele selge ja olulise poliitilise väljavaate riigi tulevaseks demokraatlikuks arenguks. Õige on siiski ka see, et sisepoliitilist olukorda on ebasoodsalt mõjutanud pikaajalised erimeelsused põhiseadusreformi üle. Pärast ebaõnnestunud rahvahääletust tuleks eelolevate valimistega ületada erakondadevahelistes poliitilistes läbirääkimistes tekkinud ummikseis. Minu meelest peaks Euroopa Liit sõnaselgelt tunnustama suuri edusamme, mida praegune valitsus on teinud selleks, et tugevdada suhteid ELiga.
<P>
Esmaspäeval, 25. oktoobril peaks välisasjade nõukogu avaldama oma järeldused Moldova kohta. Neis tuleks väljendada toetust praeguse valitsuse senistele Euroopa-meelsetele sammudele ning mis kõige tähtsam - neis võiks paluda komisjonil töötada välja tegevuskava viisarežiimi lihtsustamiseks. See on Moldova kodanike jaoks oluline küsimus. Loomulikult sõltub lõpptulemus peamiselt valimistel otsustatust. Mis puudutab Euroopa Parlamenti, siis leian, et meie suhtumine Moldovasse peaks olema heatahtlikum. Me peaksime oma toetust riigi Euroopa-meelsetele jõududele selgemalt välja näitama ja andma neile teada, et oleme huvitatud Moldova tulevasest saamisest Euroopa ühtse pere liikmeks. Peaksime neid veenma, et selline tulevik on ka nende endi huvides.
<SPEAKER ID="026" NAME="Laima Liucija Andrikien" AFFILIATION="PPE">
Austatud juhataja! Pärast seda, kui Molotovi-Ribbentropi paktiga jagati Euroopa mõjusfäärideks ja Moldova sai NSVLi osaks, on see riik läbinud pika tee.
<P>
Nüüd on Moldova iseseisev riik. On tõsi, et seal on palju probleeme. Kuid tegemist on demokraatliku riigiga, mis liigub Euroopa integratsiooni kursil, nii et tahan täna julgustada kõiki selle riigi poliitilisi klasse, kõiki demokraatlikke poliitilisi jõude ja kõiki rahvusrühmi vältima tarbetut vastasseisu ning keskenduma sellele, et töötada Moldova Vabariigile välja terviklik visioon, millega suunata riik oma Euroopa-eesmärkide saavutamise teele.
<P>
Lõpetuseks - on veel Transnistria piirkond. Transnistria küsimus peaks olema meie jaoks tähtsal kohal ning mind rõõmustab Saksamaa kantsleri Angela Merkeli ja mõne teise riigi poliitiliste juhtide algatus selle külmutatud konflikti lahendamiseks.
<SPEAKER ID="027" NAME="Ioan Mircea Paşcu" AFFILIATION="S&amp;D">
Lugupeetud juhataja! Moldova on viimane ladina juurtega osa väljaspool ELi. Suur roll selles on olnud ajalool. Kuid naabruspoliitika ja idapartnerluse kaudu paranevad Moldova väljavaated jõuda pärast nõutavate tingimuste täitmist esmalt ELile lähemale ja saada seejärel selle liikmeks.
<P>
Praegune koalitsioon, mille ees on küll peatselt valimised, on reforme kiirendanud ja EL on sellele nõuetekohaselt reageerinud. Kiita tuleks mõlema poole juhte. Nii sisereformide kiirus kui ka ELi vastus neile peab pigem varem kui hiljem jõudma punkti, kust tagasi pöörduda enam ei saa.
<P>
Loomulikult sõltuvad Moldova võimalused Transnistria konflikti lahendamisest. Siin annavad julgustust sel teemal käimas olevad kõnelused, millest anti teada Potsdamis toimuval Saksamaa ja Venemaa tippkohtumisel. Nende kõneluste ajendiks oli väidetavalt hiljutine kolmepoolne tippkohtumine Deauville'is ja neil kasutatakse ära Venemaa ilmset valmisolekut leida lahendus. Ärgem kaotagem usku ja tehkem koostööd, et tuua see viimane ladina juurtega maanurgake ELi.
<SPEAKER ID="028" NAME="Andreas Mölzer" AFFILIATION="NI">
- (DE) Austatud juhataja! Minevikus, kui me kaalusime Balkani riikide küsimust, näiteks Kosovo või Bosnia probleeme, kippusime me Moldovast mööda vaatama. EL oleks juba ammu pidanud asuma Moldovat ja selle naaberriike hõlmavates konfliktides vahendaja rolli. On kahetsusväärne, et Moldova on nüüd lükanud tagasi ELi pakkumise täita Transnistria konfliktis seda ülesannet.
<P>
Pole juhus, et Moldova on Euroopa pere vaene sugulane. Selle põhjuseks on riigi sotsialismijärgne kaootiline majandus. Nagu teada, on Moldova idaosas asuv riigi peamine tööstuspiirkond kuulutanud Venemaa toel välja iseseisvuse ja seda tehes viinud riigi majanduse kindlasse langusesse, sest see põhineb üksnes põllumajandusel.
<P>
Kui Moldova kodanikud lähevad novembri lõpul valimiskastide juurde otsustama uue valitsuse üle, on oluline tagada valimiste sujuv kulg, et vältida edasisi rahutusi ja süvenevat konflikti näiteks Rumeeniaga.
<SPEAKER ID="029" NAME="Andrzej Grzyb" AFFILIATION="PPE">
- (PL) Lugupeetud volinik! Mul oli võimalik vaadelda Moldova kordusvalimisi. Rääkides tolleaegsete opositsioonierakondade esindajatega, nägime suurt muutuste soovi. Need muutused on toimunud. Praegune peaminister Vlad Filat, kes toona kõneles opositsiooni esindajana, pooldas selgelt pürgimusi Euroopa poole. Kui ta külastas Euroopa Parlamenti, rääkisime tema töö tulemustest suure heakskiiduga. Seda kinnitas ka väliskomisjoni delegatsiooni hiljutine visiit Moldovasse.
<P>
Siseprobleemid, eelkõige need, mis seonduvad Transnistriaga, ning riigi lõhenemine, mis on märk minevikust ja jagunemisest, on kõik väga keerulised teemad. Me peame toetama samme, mis võimaldavad Transnistria Moldovaga ühendada. Siin tekib mitmeid probleeme, muu hulgas rändega. Lugupeetud volinik, igasugused toetusavaldused Moldovale - ja siinkohal nõustun ma kolleegi...
<P>
(Juhataja katkestas kõneleja.)
<SPEAKER ID="030" NAME="Mario Pirillo" AFFILIATION="S&amp;D">
- (IT) Austatud juhataja! Möödunud nädalavahetusel käisin ma Moldovas Chişinăus. Osalesin kultuuriministri korraldatud konverentsil, kus käsitleti Moldova lõimimist Euroopaga eelkõige kultuuri valdkonnas. Ma hindan kõrgelt suurt tahet saavutada majanduskasv, eriti kui selleks astutakse terve hulk samme, alates infrastruktuuri- ja teedeehitusest, elektri- ja igasuguste muude võrkude rajamisest ning lõpetades kõikidele oskustöölistele kutseõppevõimaluste ja teiste erialade esindajatele täiendusõppekursuste pakkumisega.
<P>
Moldovlased on väga huvitatud Euroopaga ühinemisest. Valitsuse eesmärk on jõuda lähitulevikus tegeliku lõimumiseni Euroopa Liiduga ja selle nimel tehakse tööd. Euroopa võib praegu keskenduda...
<P>
(Juhataja katkestas kõneleja.)
<SPEAKER ID="031" NAME="Andrew Henry William Brons" AFFILIATION="NI">
Lugupeetud juhataja! Tavaliste ELi toetuse saajate arv moodustab praegu napilt alla poole kõikidest liikmetest. Kui me laiendame liikmeskonda üha enam ning veelgi vaesemate idapoolsete riikide võrra, suureneb netorahasaajate osakaal võib-olla kahe kolmandikuni. Iseenesest mõista toimuks see nii praeguste netorahastajate kui ka netorahasaajatest liikmete arvelt.
<P>
Sageli väidetakse, et viisapiirangute leevendamine ei seondu kuidagi rändega, ja selle all peetakse loomulikult silmas seaduslikku rännet. Küll aga on see vägagi seotud ebaseadusliku rändega - inimkaubandusega, mille käigus toimetatakse üle piiri inimesi, kes asuvad tööle vähema kui miinimumpalga eest ja töötingimustes, mis ei vasta nõuetele. Nii jäetakse ühtlasi asjaomane riik ilma tööealistest elanikest, kes võiksid riigi vaesusest välja tuua.
<P>
Lõpetuseks ütlen, et Moldova kuulutas end Nõukogude Liidust sõltumatuks 1991. aastal. Kas ta tõepoolest soovib loovutada oma iseseisvuse ELile, ükskõik, kui palju ta selle eest hõbeseekleid ka ei saaks?
<SPEAKER ID="032" NAME="Štefan Füle">
komisjoni liige. - Austatud juhataja! See arutelu rõõmustas mind väga. Mul on hea meel arutelu ajastuse ning eriti siinse auväärse parlamendi selgelt ühtse üldsõnumi ja toetuse üle.
<P>
Moldova Vabariik on oma ajaloos jõudnud pöördepunkti. Komisjon on viimase aasta jooksul aktiivselt aidanud Moldova valitsusel viia oma kõikehõlmav reformiprogramm võimalikult suures ulatuses ellu.
<P>
Reformid, mida me toetame, kajastavad eranditult ELi-Moldova tegevuskavas sisalduvaid laiaulatuslikke eesmärke. Nende reformide edu on Moldova Vabariigi tuleviku jaoks ülimalt tähtis.
<P>
Me oleme väljendanud oma poolehoidu tulevikukujutlusele nüüdisaegsest ja jõukast ning lepituse leidnud ühiskonnaga territoriaalselt terviklikust Moldovast mitmel puhul, mitte üksnes 30. septembril, mil Graham Watsoni mainitud Moldova sõprade rühm külastas Chişinăud. Kahtlemata võib siin Euroopa ajaloost õppust võtta.
<P>
Moldova Vabariik liigub rõõmustavas suunas. Olen veendunud, et see riik suudab saavutada poliitilise kompromissi, mis on edasisteks reformideks vajalik. Meie omalt poolt seisame võimalust mööda jätkuvalt Moldova kodanike kõrval ja anname vajaminevat välisabi reformide elluviimiseks. Toetame neid ka edaspidi, et eelseisvatel parlamendivalimistel läbitaks edukalt jätkusuutlikkuse eksam. Loodan samuti siiralt, et pärast neid valimisi näeme Moldovas Euroopa-meelsele suunale keskendunud kaasavat poliitilist tegevust, millega jätkatakse Moldova kodanike ja ka Euroopa huvides toimuvaid ümberkujundusi.
<SPEAKER ID="033" NAME="Juhataja">
Arutelu lõpetuseks olen vastavalt kodukorra artikli 110 lõikele 2 saanud kuus resolutsiooni ettepanekut.
<P>
Arutelu on lõppenud.
<P>
Hääletamine toimub täna, neljapäeval, 21. oktoobril 2010 kell 12.00.
<P>
Kirjalikud avaldused (kodukorra artikkel 149)
<SPEAKER ID="034" NAME="George Becali" LANGUAGE="RO">
Ka mind rõõmustab Euroopa Liidus viimasel aastal toimunud edasiminek suhetes Moldova Vabariigiga. Lubage mul kiita käesoleva resolutsiooni ettepaneku esitanud kolleege.
<P>
Rumeenia on ühinemisest saadik võidelnud pühendunult Moldova Vabariigi huvide eest ELis. Minu arvates tõendab seda kindlalt asjaolu, et paljud eri fraktsioonidesse kuuluvad Rumeeniast pärit Euroopa Parlamendi liikmed on resolutsiooni allkirjastanud.
<P>
Kõnealusele riigile antud 90 miljoni euro suurune makromajanduslik finantsabi oli ja on siiamaani selleks päästenööriks, mida Moldoval ja sealsetel inimestel on vaja edasiminekuks ning eelkõige seoses reformidega, õigusriigi põhimõttega ja korruptsiooni vastu võitlemisega võetud kohustuste täitmiseks.
<P>
Moldova Vabariigis on kaks suurt lahendamist vajavat probleemi. Esimene on Transnistria küsimus, mille lahendamisele peavad Euroopa valitsused konkreetsemalt ja kindlamalt kaasa aitama ning mille üle peetud läbirääkimisi tuleb jätkata. Teine probleem on see, kuidas korraldatakse 28. novembril toimuvad valimised. See sõltub ilmselgelt Moldova Vabariigi demokraatlikest poliitilistest jõududest, keda me peame toetama. Me peame tagama nii riigis kui ka väljaspool riiki asuvatele kodanikele tegeliku võimaluse kasutada keskvalitsuse valimistel oma hääleõigust. Aitäh.
