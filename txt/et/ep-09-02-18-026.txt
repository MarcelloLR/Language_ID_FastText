<CHAPTER ID="026">
Direktiivi 2002/14/EÜ (millega kehtestatakse töötajate teavitamise ja nõustamise üldraamistik Euroopa Ühenduses) kohaldamine (lühiettekanne)
<SPEAKER ID="291" NAME="Juhataja">
Järgmine päevakorrapunkt on lühiettekanne tööhõive- ja sotsiaalkomisjoni nimel Jean Louis Cottigny koostatud raporti põhjal, mis käsitleb direktiivi 2002/14/EÜ (millega kehtestatakse töötajate teavitamise ja nõustamise üldraamistik Euroopa Ühenduses) kohaldamist.
<SPEAKER ID="292" NAME="Jean Louis Cottigny" LANGUAGE="FR">
Härra juhataja, volinik, daamid ja härrad, kõigepealt sooviksin tänada mitmeid variraportööre eelarvamusteta töö eest selle koostöö käigus, mida me käesoleva dokumendi koostamisel tööhõive- ja sotsiaalkomisjonis tegime.
<P>
Liikmesriigid peavad parandama töötajate teavitamist ja nõustamist käsitleva direktiivi kohaldamist, eelkõige praeguses finantskriisis, mis toob kaasa äriühingute ümberkorraldamise, ühinemise või välisriiki ümberasumise. Selline on tööhõivekomisjoni sõnum kõnealuses omaalgatuslikus raportis.
<P>
Euroopa Liidus on 23 miljonit alla 250 töötajaga äriühingut. Sellised äriühingud moodustavad 99% kõikidest äriühingutest ja annavad tööd enam kui sajale miljonile inimesele. Töötajate teavitamist ja nõustamist puudutavad õigused on sotsiaalse turumajanduse kesksed elemendid.
<P>
Direktiivi 2002/14/EÜ ülevõtmine on mõnes liikmesriigis oluliselt hilinenud. Selles omaalgatuslikus raportis juhime tähelepanu, et riikides, kus ei olnud töötajate teavitamise ja nõustamise üldist süsteemi, on sellel direktiivil olnud märkimisväärne mõju.
<P>
Kutsun liikmesriike üles direktiivi ülevõtmist parandama. Me palume komisjonil võtta esimesel võimalusel meetmed, mis tagavad kõnealuse direktiivi nõuetekohase ülevõtmise liikmesriikides, ning algatada rikkumismenetlus nende liikmesriikide suhtes, kes ei ole direktiivi üle võtnud või kes ei ole seda teinud nõuetekohaselt.
<P>
Raportis rõhutatakse ka seda, et mõned liikmesriigid ei ole ülevõtmismeetmetes võtnud arvesse teatud noori töötajaid, osalise tööajaga töötavaid naisi või lühiajalise ajutise lepingu alusel töötavaid inimesi.
<P>
Me palume liikmesriikidel määratleda täpselt mõiste "teave”, nii et see võimaldab töötajate usaldusisikutel tutvuda neile antud andmetega, ega sunni neid ootama teavitusmenetluse lõppu olukorras, kus äriühingute otsustel on töötajatele vahetu mõju. Liikmesriikidel, kes ei ole kehtestanud tõhusaid, proportsionaalseid ja veenvaid sanktsioone, palutakse need kehtestada. Lõpetuseks kutsume komisjoni selgitama mitmete õigusaktide täiendava kooskõlastamise käigus välja, mida on vaja teha töötajate teavitamist käsitleva kuue direktiivi ja ühe määruse kooskõlastamiseks, et saaks sisse viia kõik muudatused, mis on vajalikud kattuvuste ja vastuolude kõrvaldamiseks.
<P>
Et selline töötajate õiguste edendamine on enam kui kasulik, on liidul enda ees kohustus tagada, et liikmesriigid võtaksid direktiivist tulenevad kohustused nõuetekohaselt ja täies ulatuses üle. Kõik Euroopa töötajad peaksid teadma, et Euroopa toetab nende kaasamist äriühingu tegevust ja nende endi igapäevatööd puudutavate otsuste langetamisse, eriti praegusel ajal.
<SPEAKER ID="293" NAME="Janez Potočnik">
komisjoni liige. - Härra juhataja, ma võtan arvesse härra Cottigny raportit selle tähtsa direktiivi kohta, mis ühtlustab Euroopa tasandil ühe töötajate sotsiaalse põhiõiguse. Komisjon peab väga tähtsaks töötajate teavitamist ja nõustamist nii riiklikul kui ka riikidevahelisel tasandil, eelkõige praeguses finantskriisist tingitud raskes olukorras.
<P>
Tegime ettepaneku sõnastada uuesti Euroopa töönõukogusid käsitlev direktiiv. See on edukalt tehtud. Jätkame ennetavat tööd sotsiaalselt vastutustundliku ümberkorraldamise tagamiseks ja nende küsimuste lahendamiseks, mis kerkivad Euroopa tasandil riikidevaheliste kokkulepete läbirääkimiste käigus.
<P>
Nagu komisjon oma 17. märtsi 2008. aasta teatises selgitas, on komisjoni peamine mure seoses direktiivi 2002/14/EÜ kohaldamisega selle laiahaardeline ja tõhus kohaldamine koostöös liikmesriikide ja tööturu osapooltega, kellel on täita väga tähtis roll, nagu te hästi teate. Tuleb silmas pidada, et direktiivis kehtestatakse üksnes üldine raamistik, mille kohaldamise ja laiendamisega saavad tegelda tööturu osapooled, eelkõige äriühingu tasandil.
<P>
Komisjon tegeleb teadlikkuse suurendamise, parimate tavade tutvustamise ja kõikide osaliste pädevuse parandamisega, korraldades selleks seminare, õppekursusi ja koolitusi ning eraldades finantsabi eelkõige projektidele, mille jaoks on eelarves eraldi rida, samuti toetab komisjon kõnealust tegevust.
<P>
Komisjon kui asutamislepingute valvur kontrollib direktiivi nõuetekohast rakendamist, näiteks juhul, kui ametiühingud on kaebuse esitanud. Siiamaani on komisjon selle direktiivi kohaldamise kohta siiski väga vähe kaebusi saanud.
<SPEAKER ID="294" NAME="Juhataja">
Päevakorrapunkti käsitlus on lõppenud.
<P>
Hääletus toimub neljapäeval, 19. veebruaril 2009.
<P>
Kirjalikud avaldused (kodukorra artikkel 142)
<SPEAKER ID="985" NAME="Silvia-Adriana Ţicău  " LANGUAGE="RO">
Direktiivi 2002/14/EÜ (millega kehtestatakse töötajate teavitamise ja nõustamise üldraamistik Euroopa Ühenduses) ülevõtmine on mõnes liikmesriigis oluliselt hilinenud.
<P>
Mul on tunne, et töötajate demokraatlikku kaasamist äriühingut mõjutavate otsuste tegemisse tuleb laiendada, arvestades praegust üleilmset finantskriisi, mis mõjutab liikmesriike nende majandusvõrgustikus valimatult ja tekitab hirmu ümberkorralduste, ühinemiste ja ümberasumiste ees.
<P>
Kutsun üles pakkuma ettevõtete ümberkorraldamisel Euroopa rahalisi vahendeid ja abi peale ettevõtete ka töötajatele. Ühtlasi olen seisukohal, et kui rahvusvahelises äriühingus tehakse ümberkorraldusi, tuleks kohustuslikus korras kutsuda läbirääkimistele ja nõupidamisele ametiühingute esindajad kõikidest äriühingu filiaalidest, mitte üksnes sellest liikmesriigist, kus asub äriühingu peakontor.
<P>
Arvan, et õigusakte, mis käsitlevad töötajate õigust teavitamisele ja nõustamisele, tuleb regulaarselt ajakohastada ning see punkt tuleb lisada Euroopa sotsiaaldialoogi päevakorda nii kutsealadevahelisel kui ka tööstuse tasandil.
