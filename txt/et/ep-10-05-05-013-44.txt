<CHAPTER ID="013-44">
44. ELi 2008. aasta üldeelarve täitmisele heakskiidu andmine, III jagu - Komisjon
<SPEAKER ID="070" NAME="Ingeborg Gräßle" AFFILIATION="PPE">
(DE) Austatud juhataja! Soovin, et tehtaks üks tehniline parandus. Punktis 248 tuleb sõnade "Kozloduy tuumaelektrijaama” järele lisada "Kozloduy blokid 1 kuni 4”.
<SPEAKER ID="071" NAME="Juhataja">
Kõikide märkuste täpsust kontrollitakse.
<SPEAKER ID="072" NAME="Bogusław Liberadzki">
raportöör. - Austatud juhataja! Minul ei õnnestunud Strasbourgi tulla ja seepärast tänan teid arutelusse oma panuse andnud kolleegide nimel. Mul oli hea meel selle üle, et nõukogu oli esindatud, sest eelarve täitmisele heakskiidu andmine ei puuduta mitte ainult ELi institutsioone, vaid ka liikmesriike, keda nõukogu esindab.
<P>
Minu raporti tegelik sisu kujuneb aga neist paljudest ettepanekutest, mis on suunatud veamäärade vähendamisele, osutavad kitsaskohtadele ning komisjoni ja kontrollikoja andmete vastavuse parandamisele, nõnda et me kõik saaksime edaspidi tuvastada kulutustega seotud tõelised probleemid ja neile lahendused leida. Nüüd, kus Lissaboni leping on jõus, on aeg üle vaadata eelarve täitmisele heakskiidu andmise menetlus ise.
<P>
Kutsun oma raportis ELi institutsioone ja muidugi liikmesriike, kelle vastutada on umbes 80 % kulutustest, kõrgetasemelisele arutelule. Kuigi raport käsitleb heakskiidu andmist 2008. aasta eelarve täitmisele, sisaldab see väga päevakajalisi küsimusi. Kõik me soovime kindlad olla, et Kreeka suudab lahendada oma möödaniku probleemid. Türgit puudutav osa on sattunud tähelepanu alla ja lubage mul rõhutada, et kuigi me peame hoolitsema ühinemiseelsete vahendite tõhusama kasutamise eest, ei tähenda see ELi ja Türgi vaheliste suhete olemuse muutumist.
<P>
Kõik minu osutatud parandused on esmatähtsad. Praegused rahalised raskused nõuavad, et iga eurot (sh tõuke- ja ühtekuuluvusfondide omi) kasutataks arukalt meie paljude riikide rahvaste hüvanguks.
<P>
Soovin lähinädalatel teha koostööd komisjoni ja kontrollikojaga, et minu raportis sisalduvad üleskutsed vilja kannaksid, ning teavitan teid lähikuudel nende ettepanekute rakendamisest.
