<CHAPTER ID="023">
Üheminutilised sõnavõtud (kodukorra artikkel 150) 
<SPEAKER ID="203" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="204" NAME="Czesław Adam Siekierski" AFFILIATION="PPE">
(PL) Austatud juhataja! Täna on Schumani deklaratsiooni 61. aastapäev. Aastapäeva tähistatakse paljude ametlike pidustuste, festivalide ja paraadidega. Ärge eirake peomeeleolus probleeme, millega EL praegu maadleb. Esiteks peame vastama küsimusele, kas järgmise finantsperspektiivi läbirääkimistel ilmnenud rahvuslikud huvid on kooskõlas meie asutajate üleskutsega solidaarsusele? Teiseks - kas algatused anda tagasikäik Euroopa integratsioonile (näiteks äsjane algatus piirata Schengeni ala) on vastavuses Euroopa vaimuga? Viimaseks - kas praegune euroala kriis ja liikmesriikide vahel selle lahendamisel solidaarsuse puudumine seab selle kaugeleulatuva projekti edu ohtu?
<P>
Kahjuks on veel palju näiteid, mis viitavad Euroopa integratsiooni kriisile. Kasutame selle aastapäeva puhul võimalust ja mõtleme põhjalikult, mida teha, et need kahjulikud suundumused peatada ning tulevikus õige ja dünaamilise integratsiooni juurde naasta. Uuendame Euroopa vaimu kooskõlas Robert Schumani ideedega, et seni meie ühise projektiga saavutatud edu kaotsi ei läheks.
<SPEAKER ID="205" NAME="Csaba Sándor Tabajdi" AFFILIATION="S&amp;D">
(HU) Austatud juhataja! Tahaksin Euroopa päeval rääkida ühenduse ideest. Seadusandlik pakett majandusjuhtimise kohta on liidu elus uus peatükk. Tingimusel, et seda järgitakse ja täidetakse, võib majanduspoliitika juhtimise uus süsteem lõpuks innustada Euroopa Liidu liikmesriike kehtestama vastutustundliku majanduspoliitika. See on siiski vaid üks Euroopa stabiilsuse tingimustest.
<P>
Viimasel ajal mitmes liikmesriigis toimunud demokraatia tagasiminek on häiriv nähtus. Teatavate liikmesriikide valitsused on ületanud varem võõrandamatuks peetud õigusriigi põhimõtte piiri; nad piiravad pressivabadust, mis on tõelise demokraatia elluviimiseks ülitähtis.
<P>
Euroopa Komisjon ja nõukogu peavad avalikult võitlema sellise tagasimineku vastu; kui komisjon ja nõukogu ei võta meetmeid demokraatia puudujäägi vastu liidus, on tulemuseks rängad probleemid. Tänan tähelepanu eest!
<SPEAKER ID="206" NAME="Filiz Hakaeva Hyusmenova" AFFILIATION="ALDE">
(FR) Austatud juhataja! Head kolleegid! Euroopa Liit on eraldanud 976 miljardit eurot perioodiks 2007-2013. Suur osa sellest summast on antud programmidele, mille jaoks oleks pidanud toetust küsima Euroopa Komisjonilt.
<P>
Bulgaarias tehtud uurimusest nähtub, et heakskiidetud projektide toetusest on suur osa läinud kolmele-neljale Euroopa riigile ja mujalt osalejaid on olnud väga vähe. Kahjuks ei ole komisjon saanud kokkuvõtet neist leidudest, nende põhjustest ega programmide lisandväärtusest ja ma kardan, et järgmises finantsraamistikus seda ei arvestata.
<P>
Komisjon on lubanud kohaldada nendele programmidele läbipaistvuse ja võrdse kohtlemise põhimõtteid. See tähendab ühtlasi, et rohkem on vaja teha võimaluste edendamiseks ja teabele õiglasema juurdepääsu tagamiseks.
<P>
Olen veendunud, et komisjon peaks astuma samme, et edendada programme huvitatud eurooplaste seas, ja samal ajal kandma hoolt uutest liitunud riikidest pärit abisaajate vajaduste eest.
<SPEAKER ID="207" NAME="Marina Yannakoudakis" AFFILIATION="ECR">
Austatud juhataja! Eelmisel nädalal kohtasin meie kohalikus kirikus meest, kes korraldas parajasti oma poja mälestusteenistust. Tema 37aastane poeg suri eelmisel aastal vähki. Mitte ükski vanem ei pea läbi elama lapse kaotamise valu. Emana ei suuda ma midagi hirmsamat ette kujutada. Küprosel on aga üle 2000 lapsevanema, venda, ema ja õde, kes kannatavad iga päev, mõeldes, milline saatus on nende kõige kallimaid tabanud.
<P>
1963.-1964. aasta kodanikurahutuste ning järgnenud Türgi invasiooni ja Küprose 1974. aastal okupeerimise tulemusel läks kaduma umbes 2000 türklast ja Kreeka küproslast. Nende saatus on teadmata ja 1981. aastal loodi teadmata kadunud isikute komitee, mida rahastas peamiselt EL. Nende tehtud töö selles valdkonnas on toonud rahu paljudesse peredesse. Neil seisab ees veel palju tööd, arvestades et ikka on kadunud rohkem kui poolteist tuhat inimest.
<P>
Kutsun täiskogu tungivalt üles toetama teadmata kadunud isikute komitee tööd ja kirjalikku deklaratsiooni nr 10, mis on oma eesmärkidelt humanitaarne ning mille eesmärk on tuua nendele peredele rahu, mälestusi ja lepitust.
<SPEAKER ID="208" NAME="Michail Tremopoulos" AFFILIATION="Verts/ALE">
(EL) Austatud juhataja! Täna on Euroopa päev ja see tuletab meile meelde põhimõtteid, millel Euroopa Liit peab põhinema: Euroopa institutsioonide ja ühise majanduspoliitika süvendamine, milles meie arvates seatakse esikohale sotsiaalselt õiglane heaolu ja elujõulisus. Leping euro kohta on aga põhimõtteliselt samm vales suunas, sest see surub peale traditsioonilise majandusliku ortodoksia. Püüded siduda eurot sotsiaalriigi hüvede pideva kärpimisega ning pideva survega palkadele ja pensionidele tekitab pikas perspektiivis ohu, mis ei lõhu mitte ainult poliitilist ühtekuuluvust, vaid ka euroopaliku ideaali.
<P>
Meie, rohelised, teeme ettepaneku elujõulise heaolu kokkuleppe kohta: integreeritud eelarveline lähenemisviis, tõeliselt sekkuv ja lennukas Euroopa eelarve ning sotsiaalse ja keskkondliku mõõtme süvalaiendamine. See on põhjus, miks tahame sillutada teed teises suunas.
<P>
Ilma üldsusega konsulteerimata ei ole siiski mitte kellelgi õigust võtta vastu elumuutvaid otsuseid. Ainus lahendus on põhjapanev dialoog ja vahetu pöördumine üldsuse poole. Minevikus takistas meil Euroopa referendumeid institutsionaliseerimast nende inimeste järeleandmatus, kes tegelesid Euroopa põhiseadusega. Võime siiski leida alternatiivseid lahendusi, kui meil on selleks poliitiline tahe. Võlgneme seda Euroopale ja tulevikule!
<SPEAKER ID="209" NAME="Georgios Toussas" AFFILIATION="GUE/NGL">
(EL) Austatud juhataja! Täna on suure fašismivastase rohujuuretasandi võidu 66. aastapäev, kui 9. mail 1945. aastal purustati fašistlik-imperialistlik telg Saksamaa, Jaapani, Itaalia ja nende liitlaste vahel. Avaldame austust hukkunutele, piinatud töölistele, meestele ja naistele, kes võitlesid kommunistlike parteide, rahvuslike vabadusvõitlejate ning fašismivastaste liikumiste ridades eesmärgiga purustada fašism. Fašistlik-imperialistliku telje vastu saavutatud suure rohujuuretasandi võidu organiseerinud jõud olid kommunistlikud parteid, kusjuures Nõukogude Liidu rahva kangelasliku võitlusega muudeti sõja käiku, mille hinnaks oli rohkem kui 20 miljonit hukkunut, tuhandeid vigastatuid, hävitatud ja maapinna pealt pühitud külad ja linnad ning majanduse häving. Euroopa Liidu püüded kustutada ja võltsida meie ajalugu on häbitu solvang miljonite hukkunute ja vigastatute, fašistide ja natsistide Kreekas ning Euroopas tervikuna toime pandud ebainimlike kuritegude ohvrite vastu: teha 9. maist, fašismivastase rohujuuretasandi võidu päevast, labane Euroopa päeva tähistamine; päev, mis ülistab Euroopa monopole. Töölisklass ja vaene rohujuureklass kannatab praegu taas ühe kõige hullema kriisi käes. Nad on sattunud suurima löögi alla alates Teise maailmasõja lõpust...
<P>
(Istungi juhataja katkestas sõnavõtu)
<SPEAKER ID="210" NAME="Gerard Batten" AFFILIATION="EFD">
Austatud juhataja! Üks minu valijatest teavitas mind ränkadest süüdistustest kellegi Vladimir Perisici vastu, kes on tuntud ka kui dr Vladmir De Rothschild, kes väidab, et on arst ja spetsialiseerunud kirurg.
<P>
Väidetakse, et Vladimir Perisicil ei ole meditsiiniharidust, et ta ei ole registreeritud Briti meditsiininõukogus ja et ta kasutab kaitsetute inimeste petmiseks võltsitud meditsiinitunnistusi. Väidetavalt väidab ta, et on kohtunud David Cameroniga ja veennud tervishoiuministeeriumit kaaluma tema ettepanekut riiklikku tervishoiuteenistuse soodusskeemi kohta. Selle tulemusel ilmus tema kohta heauskne artikkel üleriigilises pühapäevalehes. See võib talle lisada võltsehtsust, mis aitab tal petta neid, kes vajavad korralikku arstiabi. Võimalik, et ta on avalikkusele suureks ohuks.
<P>
Ühendkuningriigi vastavad ametiasutused peaksid Vladimir Perisicit uurima ja võtma sobivaid meetmeid, kui peaks ilmnema, et need väited on õiged. Ka riigi ajakirjandus võiks selle asja uurimises kasulikuks osutuda.
<SPEAKER ID="211" NAME="Corneliu Vadim Tudor" AFFILIATION="NI">
(RO) Austatud juhataja! Teada-tuntud tõsiasi on, et kohtades, mida külastavad Rahvusvahelise Valuutafondi ametnikud, tekivad suured rahvaülestõusud. Hetkel sunnivad need despootidest bürokraadid Rumeeniale peale naeruväärset lepingut, mille kohaselt suletakse 150-200 riigi 400 haiglast. Seni on suletud 71 haiglat, mille tulemusena on süütud inimesed surnud. Väidetav põhjendus on häbiväärne. Need haiglad ei olevat kasumlikud. Mitte kuskil maailmas ei tooda haiglad raha, sest nad pakuvad teistsugust hüvesid.
<P>
Ehmunud sellest genotsiidiaktist esitasin kriminaalhagi Jeffrey Franksi, IMFi esindaja vastu Rumeenias ning tema kohalike kannupoiste vastu. Pöördun Euroopa Parlamendi ja Maailma Tervishoiuorganisatsiooni poole, et nad võtaksid seisukoha, et vältida seda, et Euroopa Liidu liikmesriigist saab hävituslaager.
<P>
Suurrahamehed, kes üritavad kehtestada uut maailmakorda, hävitavad praegu meid, kuid homme võivad nad seda teha ka teiega. Loodan, et IMF ei taha al-Qaeda asemele astuda.
<SPEAKER ID="212" NAME="Iuliu Winkler" AFFILIATION="PPE">
(HU) Austatud juhataja! Meie, Ungari kogukonna liikmed Rumeenias, kujutame tulevast Euroopat piirkondadest ja kogukondadest koosneva Euroopana, milles oma kodu leiavad ka roma kogukonnad. Täna, Euroopa päeval, ütles parlamendi president, et me ei tohiks varjuda oma sisemiste piiride taha, vaid peame võitlema katsumustega ühiselt.
<P>
Olen murelikult jälginud pingete lõkkele puhkemist Transilvaanias, kus pingete, kiusamise või hirmu tõttu on väiksed kogukonnad hakanud endasse pöörduma ja on ennast isoleerinud kogukondadest, kes nendega koos elavad. Ühes Euroopa piirkonnas on ilmne, et roma kogukonna tulevik ei ole mitte lühinägelikes osameetmetes, vaid solidaarsusele ja dialoogile rajatud Euroopa meetmetes.
<P>
Eesistujariik Ungari juhtimisel väljatöötatav romade integreerimise strateegiaga on võimalik luua tuleviku Euroopa ka roma kogukondade jaoks. Selle reaalsuseks saamise eest vastutavad komisjon, parlament, liikmesriigid, pädevad ametiasutused ja kõik asjaomased kogukonnad.
<SPEAKER ID="213" NAME="Ioan Enciu" AFFILIATION="S&amp;D">
(RO) Austatud juhataja! Praeguse Rumeenia valitsuse esitatud tervishoiuteenuste reform on jätk paljudele kontrareformidele, mis viivad riigi aeglaselt, kuid kindlalt tõelise sotsiaalse katastroofi suunas. Bukarestis asuva Boci valitsuse esitatud nn tervishoiureformi tegelik eesmärk on sulgeda haiglaid, vähendada investeeringuid meditsiiniseadmetesse ning jätta tööta tuhanded arstid ja õed - äärmuslikud meetmed, mida rakendatakse meditsiinisüsteemis, mis juba praegu kannatab krooniliselt vahendite puuduse all.
<P>
Rumeenia on Euroopa meditsiiniteenuste kvaliteedi ja kvantiteedi edetabelis viimasel kohal. Veelgi suuremad tervishoiuteenuste kärped on karm rünnak inimeste elu ja inimelu puutumatuse vastu. See Boci valitsuse esitatud nn reform on otsene rünnak ELi põhiõiguste hartas sätestatud õiguste vastu. Kutsun Rumeenia rahva nimel Euroopa Komisjoni võtma seisukohta ja lõpetama need ebainimlikud meetmed, mis seavad ohtu meie elu ja põhiõigused.
<SPEAKER ID="214" NAME="Ivo Vajgl" AFFILIATION="ALDE">
(SL) Austatud juhataja! Palestiinlaste ehk Fatahi ja Hamasi kõrgete esindajate eelmisel nädalal saavutatud kokkulepe, milles osales aktiivselt Egiptuse ajutine uus valitsus, avab uued võimalused tõelise Palestiina-Iisraeli rahu ja kooseksisteerimise dialoogi jätkamiseks või pigem selle alguseks kooskõlas vastastikuse tunnustamise põhimõttega.
<P>
Loodan, et Iisraeli valitsus suudab õigesti hinnata, mis võimalused Palestiina kokkulepe kaasa toob.
<P>
Vale on kahelda Palestiina ühendamise ja demokraatlike valimiste kokkuleppe lisandväärtuses. Peaminister Netanyahu avaldused selle kohta, et Ramallah ametivõimud peavad valima Iisraeli või Hamasi vahel, ei ole seega kasuks ei rahule ega lahenduse leidmisele ning samuti mitte selle eesmärgi realiseerumisele, mille kohaselt kaks riiki elavad kõrvuti vastastikuse austuse vaimus.
<P>
Oleks õige kui araabia maailmas toimuvatest demokraatlikest muutustest saaks aluspõhi uutele struktuuridele - turvalisuse, kooseksisteerimise ja arengu struktuuridele.
<SPEAKER ID="215" NAME="Ryszard Czarnecki" AFFILIATION="ECR">
(PL) Austatud juhataja! Võtan täna taas kord sõna poolakate jaoks väga valusas küsimuses Leedus. Selles riigis on ainult 7% elanikkonnast poolakad, kuid teatud piirkondades on neid loomulikult rohkem. On väga pettumustvalmistav, et enne 2004. aastat, kui Leedust sai Euroopa Liidu liige, oli Poola vähemusel rohkem õigusi kui praegu. On paradoksaalne, et toimunud on tagasiminek, eriti hariduses, perenimede poola keeles kirjutamises ning Leedus elavate poolakate õigustes ja eesõigustes. Usun, et Euroopa Parlament, mis on õigusega valjuhäälne erinevate Euroopa ja rahvusvaheliste etniliste vähemuste nimel, peaks seisma ka Poola vähemuse eest Leedus.
<SPEAKER ID="216" NAME="Tatjana Ždanoka" AFFILIATION="Verts/ALE">
Austatud juhataja! Minu taotlus üheminutiliseks sõnavõtuks Hispaanias valimistel hääletamise ja kandideerimise demokraatlike õiguste tühistamise kohta saadeti sekretariaati möödunud kolmapäeval, kui riigikohus oli Hispaania valitsuse palvel keelanud ära valimiskoalitsiooni Bildu, mille moodustavad kaks seaduslikku parteid Eusko Alkartasuna ja Alternatiba ning sõltumatud kandidaadid.
<P>
Baski sõprade rühma "Baskimaa rahuprotsess” liikmena olin ma nende seas, kes kirjutas alla avaldusele, milles taotleti Hispaania valitsuselt seisukoha muutmist ja kõigi meetmete võtmist, et tagada, et 22. mai valimistel järgitakse põhilisi demokraatlikke põhimõtteid.
<P>
Vahepeal, möödunud reedel, lubati koalitsioonil Bildu Hispaania põhiseaduskohtu otsusega valimistel kandideerida. Tunnen selle otsuse üle väga suurt heameelt ning väljendan lootust, et 22. mail Baskimaal toimuvad valimised toimuvad kooskõlas kõigi demokraatiat ja valimisõigust käsitlevate rahvusvaheliste standarditega.
<SPEAKER ID="217" NAME="Rui Tavares" AFFILIATION="GUE/NGL">
(PT) Austatud juhataja! Olen parlamendi raportöör pagulaste küsimuses ja ma pean ütlema, et viimasel ajal on see ülesanne muutunud depressiivseks, aeg-ajalt õudseks. Möödunud kuul teavitasin täiskogu üle saja pagulase surmast Lampedusa rannikul ja nüüd, olles veel toibumata šokist, mille põhjustas teade, et Liibüast lahkunud 600 pagulast on kadunud, saime teate, et üle 60 pagulase suri Põhja-Atlandi Lepingu Organisatsiooni (NATO) ja mitme Euroopa laevastiku laevade nägemisulatuses.
<P>
Me ei tohi mõelda, et selliste tragöödiate vastu ei ole midagi võimalik ette võtta. On palju, mida teha, mida peame tegema ja mida oleme kohustatud tegema rahvusvaheliste konventsioonide kohaselt, millele oleme oma allkirja andnud.
<P>
Toon kolm näidet mulle jäänud 20 sekundi jooksul. Nõukogu peaks lõpetama kaasotsustamismenetluse pagulaste ümberasustamise kohta, mille poolt parlament hääletas ja millega on ette nähtud hädaolukorramehhanismid, mida sellistel puhkudel saab kasutada. Esitada tuleb ettepanek humanitaarkoridori kohta, et tuua Liibüast ära pagulased, kelle ÜRO Pagulaste Ülemvoliniku Amet (UNCHR) on pagulaseks tunnistanud, ja NATO peaks järgima oma tsiviilisikute kaitsmise mandaati, mis tuleneb resolutsioonist 1973 ja tähendab päästeoperatsioonide teostamist avamerel. Ei tohi unustada, et abi mitteandmine on kuritegu ja seda ei tohi meie nimel juhtuda.
<SPEAKER ID="218" NAME="Anna Záborská" AFFILIATION="PPE">
(SK) Austatud juhataja! Osaistungi päevakorda ei ilmunudki Duffi raportit Euroopa valimiste kohta.
<P>
Kasutame seda aega selle kaalumiseks, et see siis järgmisel kuul tagasi lükata. Riikidevahelise nimekirja idee on absurdne. Mul on mitu küsimust. Miks peaksid Slovakkia, Saksamaa või Itaalia valijad hääletama inimeste poolt, kellest nad ilma tõlgita aru ei saa? Kuidas nende valitud Euroopa Parlamendi liikmed neid siis esindavad, kui nad isegi ei suuda lugeda oma valijate kirju? Mitmel korral kohtub kreeklasest Euroopa Parlamendi liige oma Slovakkia valijatega? Mida nad arutavad? Pealekauba võidavad üleeuroopalisest nimekirjast ainult suured liikmesriigid. Selle raporti heakskiitmine õigustaks euroskeptikute kõiki väiteid selle kohta, et Euroopa Liit hillitseb lennukaid mõtteid paljurahvuseliseks riigiks saamisest. See seab kahtluse alla parlamendi demokraatliku legitiimsuse ja võõrandab kodanikke veelgi rohkem Euroopa projektist.
<SPEAKER ID="219" NAME="Spyros Danellis" AFFILIATION="S&amp;D">
(EL) Austatud juhataja! Tahan kommenteerida vajadust kaitsta kliimafondi läbipaistvust ja mõjusust. Cancúni kliimamuutuste läbirääkimiste üks kõige käegakatsutavamatest tulemustest oli kokkulepe rohelise kliimafondi kohta, mida rahastatakse enneolematus suurusjärgus 100 miljardit USA dollarit. Samal ajal kui ÜRO raamistikus loodud üleminekukomitee valmistab ette fondi lõplikku kuju, et see saaks aasta lõpus Durbanis lõpliku heakskiidu, on küsimused selle ainulaadse ja ülitähtsa vahendi ülesehituse kohta jäänud vastamata. Fond peab olema väga hoolikalt üles ehitatud vahend, et tõhusalt rahastada kliimamuutusega kohandumist arengumaailmas. Muret tekitavad aga nii hiljutised kuritegelikud rünnakud ühenduse heitkoguste kauplemise süsteemi (EU ETS) vastu kui ka teave Transparency Internationali hiljutises aruandes korruptsiooni kohta kliima rahastamises ja mitte üksnes seetõttu, et ohus on meeletud rahasummad, vaid - mis on tähtsam -, et ohus on globaalne võitlus, mida erinevalt muudest võitlustest ei saa uuesti alustada.
<SPEAKER ID="220" NAME="Sergej Kozlík" AFFILIATION="ALDE">
(SK) Austatud juhataja! 1990. aastal kuulutas József Antall ennast kõigi ungarlaste, sealhulgas väljaspool Ungarit elavate ungarlaste peaministriks.
<P>
Täna on Viktor Orbán veelgi kaugemale läinud. Vastu on võetud uus põhiseadus, milles seotakse Ungari ühtse Ungari rahvuse ideega, mis hõlmab kõiki ungarlasi, mille all mõeldakse kõiki inimesi, kes kuuluvad ungarlaste etnilisse rühma nende kodakondsusest hoolimata. Vastupidi rahvusvahelisele õigusele, mille kohaselt on rahvusvähemuse edendamine ja kaitse selle riigi kohustus, kus vähemus elab, nähakse põhiseaduses ette, et Ungari vastutab ka välismaal elavate ungarlaste saatuse eest. Uues Ungari põhiseaduses toetatakse ka jõupingutusi luua kollektiivne rahvusel põhinev välismaal elavate Ungari vähemuste omavalitsus. Ungari põhiseaduse sätted võivad olla viis sekkuda välisriikide siseasjadesse ja toita pingeid Ungari ja naaberriikide vahel. See on vastuolus demokraatliku Euroopa vaimuga.
<SPEAKER ID="221" NAME="François Alfonsi" AFFILIATION="Verts/ALE">
(FR) Austatud juhataja! Soovin väljendada meie kergendustunnet pärast Hispaania põhiseaduskohtu otsust lubada osaleda koalitsiooni Bildu esitatud nimekirjadel Baskimaa demokraatlikel valimistel. Otsus järgnes apellatsioonikaebusele. Seega tühistas see riigikohtu otsuse, milles taas keelustati Baski natsionalistlikel vasakpoolsetel valimistel kandideerimine.
<P>
Kas Euroopa Liidu südames oleks olnud vastuvõetav, et kodanikelt võetakse korduvalt õigus hääletada kandidaatide poolt, keda nad toetada soovivad? Õnneks otsustas Hispaania mitte enam minna edasi mööda seda Euroopa demokraatiale väga ohtlikku teed. Meil saab selle üle olla ainult hea meel ja peame nõudma koalitsioonilt Bildu, et see täidaks kõik endale võetud kohustused: lõpp igasugusele poliitilisele vägivallale Baskimaal ja ETA laialisaatmine.
<P>
Tasapisi on tekkimas uus poliitiline kliima. Dialoog on keeruline, kuid rahusoovi on väga selgelt väljendatud. Tahaksin, et Euroopa Parlament jälgiks edaspidigi hoolikalt neid olulisi sündmusi, sest Baskimaa on Euroopa südames. Euroopa jaoks on ülitähtis, et see rahuprotsess nüüd kümme aastat pärast Põhja-Iirimaa rahuprotsessi toetust saaks, et ka see rahuprotsess jõuaks oma loomuliku lõpuni.
<SPEAKER ID="222" NAME="Catherine Stihler" AFFILIATION="S&amp;D">
Austatud juhataja! Olen 12 aastat komisjonile ja nõukogule esitanud ühte küsimust, mis on jäänud vastuseta, sest nad väidavad, et see on hüpoteetiline.
<P>
Neljapäeval hääletasid Šotimaa inimesed Šoti parlamendivalimistel ja enamiku kohtadest võitis Šotimaa Rahvuspartei. Šoti iseseisvuse referendumi tõenäosus ei ole enam "juhul kui”, vaid "siis kui”.
<P>
Esitan selles uues olukorras komisjonile ja nõukogule taas kord küsimuse: juhul kui üks osa ELi liikmesriigist peaks otsustama eralduda, kas see uus riik jääks ELi liikmeks või peaks uuesti ühinemistaotluse esitama. Šotimaa inimesed väärivad selget vastust selgele küsimusele.
<SPEAKER ID="223" NAME="Pat the Cope Gallagher" AFFILIATION="ALDE">
(GA) Austatud juhataja! Viitan tulekahjudele minu kodukrahvkonnas - Donegal - ja mujal Iirimaal eelmisel nädalavahetusel, kui meil olid tulekahjud, mis hävitasid metsi, maad, tarasid ja metsloomi.
<P>
Tahaksin avaldada erilist austust tuletõrjujatele, kes töötasid magamata kolm päeva, ja kaitsejõudude liikmetele - neile, kes töötasid maa peal või helikopterites. Nad tegid kõik, et tuli kontrolli alla saada.
<P>
Mul teeb südame soojaks kohaliku kogukonna reaktsioon - noored, talunikud, ettevõtjad tulid appi koos politsei ja kodanikukaitsejõududega. Nüüd peame sellest õppima. Peame paika panema hädaolukorrakava, et mitte kaotada minutitki, kui midagi sarnast peaks uuesti juhtuma.
<P>
Ma ütlen seda seega selleks, et tänada kõiki neid inimesi.
<SPEAKER ID="224" NAME="Monika Smolková" AFFILIATION="S&amp;D">
(SK) Austatud juhataja! Sada aastat tagasi võitlesid meie esiisad kaheksatunnise töötunni, väärika elu ja paremate töötingimuste eest.
<P>
Töökoodeks on õigusakt, milles riik sätestab töötajate põhiliste sotsiaalsete õiguste süsteemi. Slovakkia praegune valitsus valmistab ette töökoodeksi muudatust, millega suurendatakse tööaega 56 tunnile nädalas ja ületunnitööd praeguselt 400 tunnilt 560 tunnile. Lisaks seatakse töötajad ebasoodsasse olukorda, luuakse kindlusetustunnet neisse, kellel on töökoht, ja vähendatakse rahalist toetust neile, kes töö on kaotanud.
<P>
Paradoksaalsel kombel muudavad uued eeskirjad ka tööandjate olukorra ebastabiilseks. Ametiühingud on tulnud tänavatele, et kuulutada oma vastuseisu töökoodeksi muutmisele. Euroopa Parlament kuulutas 2010. aasta vaesuse vastu võitlemise aastaks. Kogu Euroopa võitleb vaesuse vastu. Slovakkia valitsus suurendab selle töökoodeksiga töötust ja vaesust.
<SPEAKER ID="225" NAME="Ramon Tremosa i Balcells" AFFILIATION="ALDE">
(ES) Austatud juhataja! Head kolleegid Tahaksin täna teatada, et pühapäeval suri Kuuba inimõiguste aktivist Juan Wilfredo Soto García, ja tahan tema perekonnale oma siirast kaastunnet väljendada.
<P>
Kuuba valitsuse ametlik versioon on, et tema surma põhjustas pankreatiit, kuid Kuubas asuvate dissidentide sõnul põhjustas Juan Soto surma Castro kommunistliku režiimi politseinike peks.
<P>
Eelmise aasta Sahharovi inimõiguste auhinna laureaat Guillermo Fariñas on süüdistanud Juan Soto surmas Kuuba režiimi ja eriti Kommunistliku Partei esimest sekretäri Raúl Castrot.
<P>
On tõenäoline, et Raúl Castro ärgitas oma järgijaid hiljuti lõppenud Kuuba kommunistliku partei 6. kongressi ajal kasutama opositsiooni vastu vägivalda ja Kuuba dissidendid näitavad näpuga talle kui selle värskeima mõrva eest vastutajale.
<P>
Taunin Juan Soto García surma ja mõistan hukka vabaduse ja demokraatia puudumise Kuubal.
<SPEAKER ID="226" NAME="Estelle Grelier" AFFILIATION="S&amp;D">
(FR) Austatud juhataja! Head kolleegid! Nagu teate, käivitati 1986. aasta erakorraliselt külma talve ajal kiiresti Euroopa toiduabiprogramm ELi enim puudustkannatavatele inimestele, mis siis järgmisel aastal lisati ühisesse põllumajanduspoliitikasse.
<P>
See programm on olnud eluliselt oluline 13 miljonile eurooplasele, kellel puudub töökohakindlus. See leevendab nende toidueelarvet tänu heategevusorganisatsioonide ja sotsiaalteenistuste jagatavale abile, mis kokku teeb pelgalt üks euro eurooplase kohta aastas. Koos toidupankade föderatsiooni, Secours populaire'i, Punase Risti ja Restos du Coeur'iga Prantsusmaal teeb mulle muret selle programmi tulevik, nüüd mil Euroopa Kohus seadis kahtluse alla selle rahastamise ÜPPi raames.
<P>
Meie parlament on sageli rõhutanud toiduõiguse põhiõiguslikku olemust. Meie institutsioonid nimetasid 2010. aasta Euroopa vaesuse ja sotsiaalse tõrjutuse vastu võitlemise aastaks.
<P>
Kasutada juriidilist ebaselgust vabandusena selleks, et lammutada - mida mõned liikmesriigid üritavad teha - toiduabiprogramm, mis on oma vajalikkust tõestanud, oleks katastroof mitte ainult inimestele, keda see puudutab, vaid ka Euroopa usaldusväärsusele ja mainele. Kutsun seega komisjoni võtma poliitilisi meetmeid, mis on vajalikud, et kaitsta, säilitada ja tugevdada seda programmi.
<SPEAKER ID="227" NAME="Iliana Malinova Iotova" AFFILIATION="S&amp;D">
(BG) Austatud juhataja! Rumeenia piirikontroll pidas üle kümne päeva tagasi ebaseaduslikult kinni Bulgaaria kalalaeva - ja selle kapteni Hristo Spasovi -, mis tabati Rumeenia Musta mere rannikult 20 miili idas, mis on riigi territoriaalvetest väljajääv ala.
<P>
Võrdne juurdepääs Euroopa Liidu vetele ja ressurssidele on ühise kalanduspoliitika üks aluspõhimõtteid. Seda põhimõtet kinnitab nõukogu määrus (EL) nr 2371/2002. Bulgaaria ja Rumeenia ühinemisel Euroopa Liiduga muutusid mõlema riigi merealad üleeuroopaliste vete osaks ning määrused on nende riigisisestes õigusaktides otsekohaldatavad.
<P>
Bulgaaria ametivõimud on edastanud oma Rumeenia kolleegidele kõik vajalikud dokumendid, mis tõendavad, et alus on kantud Euroopa Liidu registrisse ja sellel on kõik load Musta mere vetes kala püüda. Sellele vaatamata ei ole Rumeenia poolel edasiminekut olnud. Ainus vastus oli, et üksnes Rumeenia õigusaktid ja põhiseadus kuuluvad kohaldamisele.
<P>
Oleme sügavalt mures, kuna võrdne juurdepääs Euroopa Liidu vetele on jätkuvalt professionaalsetele kaluritele tohutu probleem. Kutsume oma kaasparlamendiliikmeid Rumeeniast ja komisjoni kui lepingute haldajat sekkuma vahendajatena, et see asi lahendada.
<SPEAKER ID="228" NAME="Monika Flašíková Beňová" AFFILIATION="S&amp;D">
(SK) Austatud juhataja! Eile mälestasime Teise maailmasõja lõppu ja täna tähistame Euroopa päeva. Peab ütlema, et Euroopa Liit on väga teistest eristuv ja ainulaadne mudel, mis on rajatud peamiselt demokraatiale ja Euroopa Liidu rahvaste kooseksisteerimisele.
<P>
Ajal mil mälestame nii olulist tähtpäeva, on meie jaoks seda rusuvam, et vaid mõni päev varem kirjutas Ungari parlament ja hiljem Ungari president alla põhiseadusele, mis on vastuolus demokraatia aluspõhimõtetega. Eriti kahju on veel seepärast, et Euroopa Liidu eesistujariigiks on praegu Ungari valitsus ja Ungari kui riik.
<P>
Viktor Orbán on Ungari peaministrina jalge alla sõtkunud põhilised demokraatlikud põhimõtted. Riigi põhiseaduse vastuvõtmisel ta mitte üksnes ei keeldunud opositsiooniga koostööd tegemast, vaid - arvestades põhiseaduse sünnilugu - on väga oluliselt kahjustanud ka vähemuste õigusi ning muutnud ebastabiilseks heanaaberlikud suhted ELi liikmesriikide vahel. Loodan, et Veneetsia komisjoni leidude põhjal võtab Euroopa Parlament vastu resolutsiooni, milles näidatakse Fideszi valitsuse kahjulikkust Ungari jaoks.
<SPEAKER ID="229" NAME="Silvia-Adriana Ţicău" AFFILIATION="S&amp;D">
(RO) Austatud juhataja! Igal aastal tähistatakse 9. maid Euroopa päevana ja ma kasutan võimalust kõigi Euroopa kodanike õnnitlemiseks. Prantsuse välisminister Robert Schuman ütles oma 9. mai 1950. aasta deklaratsioonis, et Euroopat ei ehitata korraga ja ühe kava alusel, vaid konkreetsete saavutuste kaudu, millest tekib tõeline solidaarsus. Schumani kava eesmärk oli liita turud, moderniseerida ja laiendada söe ja terase tootmist ning parandada nende tööstussektorite töötajate elustandardit ja luua neile võrdne elustandard.
<P>
Praegu seisavad liikmesriigid silmitsi finants- ja sotsiaalkriisidega, mis teeb solidaarsuse ja liidu aluspõhimõtete austamise vajalikumaks kui kunagi varem. Kutsun üles eemaldama tõkked, mis takistavad Rumeenia ja Bulgaaria töötajate vaba liikumist. Ühtlasi palun liikmesriikidel toetada uut tööstuspoliitikat ja uut innovatsioonipoliitikat, mille abil oleks võimalik luua uusi töökohti, mis tagaksid Euroopa kodanikele inimväärse elu.
<SPEAKER ID="230" NAME="Kinga Göncz" AFFILIATION="S&amp;D">
(HU) Austatud juhataja! Kui tahame roma inimesi käsitleva strateegiaga tulemusi saavutada, siis peame samal ajal parandama hariduse, tööhõive, tervishoiu ja eluasemega seotud olukorda ja võitlema romavastasusega, vihakõnede ning romade diskrimineerimise vastu. Kui ühte neist eirame, ei saa ükski edukas olla.
<P>
Komisjoni strateegias romade kohta keskendutakse üksnes ühele tahule - sotsiaalkohustused - ja isegi selles on vastutus jäetud peamiselt liikmesriikide õlgadele. Kahjuks peaaegu ei mainitagi vajadust võidelda romavastasuse vastu, mis on küsimuse inimõigustega seotud mõõde. Komisjon ei tõstnud häält, kui poolsõjalised rühmitused ähvardasid roma kodanikke Ungaris Gyöngyöspatas nädalate kaupa, ning Ungari valitsus tegutses alles siis, kui pinged ja provokatsioonid läksid üle vägivallaks. Ma kardan, et kui Euroopa ei näita üles valmisolekut mängida romade olukorra parandamises suuremat rolli kui komisjoni teatises mainitud, siis hakkavad sellised olukorrad korduma. Praegu ei ole veel liiga hilja midagi muuta. Tahaksime kuulda volinik Viviane Redingi sõnavõttu nendes küsimustes.
<SPEAKER ID="231" NAME="Teresa Riera Madurell" AFFILIATION="S&amp;D">
(ES) Austatud juhataja! Head kolleegid! Palun teie tähelepanu, et teile meelde tuletada, et see aasta on kuulutatud rahvusvaheliseks keemia aastaks Marie Curie' mälestuseks, kellele täpselt sada aastat tagasi anti Nobeli keemiapreemia.
<P>
Tunnuslause "Keemia: meie elu, meie tulevik” tähendab, et ühiskonnale teadvustatakse keemia panust meie heaolusse.
<P>
Tänu keemiale on meil vaktsiinid ja antibiootikumid, mis on meie oodatava eluea kahekordistanud, ning keemia on uute energiaallikate väljatöötamise ja toidu parandamise võti. Pealegi on keemiatööstus Euroopas strateegiline sektor, mis hõlmab 25 000 ettevõtet, mis annavad vahetult või kaudselt tööd viiele miljonile inimesele.
<P>
Seega peame parlamendis tegema kõik mis võimalik, et rahvusvaheline keemia aasta oleks edukas, sest nagu Marie Curie ütles, on praegu aeg rohkem mõista, et saaksime vähem karta. Selle aasta tähistamine on hea aeg sellega arvestada.
<SPEAKER ID="232" NAME="Juhataja">
Sellega on päevakorrapunkti käsitlemine lõppenud.
