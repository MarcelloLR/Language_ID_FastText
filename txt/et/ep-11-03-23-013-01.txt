<CHAPTER ID="013-01">
1. Euroopa Liidu toimimise lepingu muutmine seoses stabiilsusmehhanismiga liikmesriikide jaoks, mille rahaühik on euro (
<SPEAKER ID="036" NAME="Elmar Brok" LANGUAGE="DE">
Lugupeetud juhataja, head kolleegid! Euroopa stabiilsusmehhanism on vajalik selleks, et tagada püsivat õiguskindlust ja solidaarsust nende riikidega, kellel on probleeme, aga ka selleks, et kindlustada eurot, tagada vajalik eelarvedistsipliin ja võimaldada otsida koos lahendusi majanduskasvu kitsaskohtadele.
<P>
Arvestades seda, kui kaua oleks võtnud aega tavapärane menetlus, ja et hoiduda rahvahääletusest mõnes liikmesriigis, saab seda reguleerida vaid aluslepingu lihtsustatud läbivaatamismenetlusega. Euroopa Parlament on aga seisukohal, et see ei tohiks saada tavamenetluseks ning et peaksime tegutsema siin tegelikult aluslepingu tavapärase läbivaatamise menetluse kohaselt.
<P>
Algsetes ettepanekutes oli öeldud, et see peaks olema puhtalt valitsustevaheline meetod, mille raames täidab komisjon väga väikest osa ning Euroopa Parlamendil ei ole mitte mingisugust rolli. Täna saame teatada, et arvestades läbirääkimisi, mida me pidasime komisjoni, Euroopa Keskpanga, Euroopa Ülemkogu eesistuja ja eurorühma presidendiga ning mille raames käsitlesime peaaegu kõiki küsimusi, mis puudutavad mudeleid, katseid ja otsustusaluseid, samuti kõiki raamistiku kindlaksmääramise asjaolusid ning asjaomase määruse esitamist ühenduse menetluse raames, siis seni on Euroopa Ülemkogu ja finantsministrite nõukogu olnud nõus, et ka Euroopa Parlament saab osaleda selles protsessis ja täita oma osa niisugustes küsimustes.
<P>
Me ei olnud alguses just väga rahul, kuid usun, et kui kasutatakse ühenduse institutsioone ja kui saame hakata kasutama valitsustevahelist menetluskorda sama moodi nagu varem, siis kui aeg on küps, on meil lihtne jõuda kokkuleppele ühenduse konkreetse poliitika suhtes. Kuna institutsioonilised tingimused on paigas, võime teha teile ettepaneku kiita Euroopa Ülemkogu kavandatud aluslepingu läbivaatamise menetlus heaks ja võtta see kasutusele. Seepärast esitasime põhiseaduskomisjoni ühehäälsel heakskiidul niisugused muudatusettepanekud. Peame mõistma, et meie tõlgendustega on nõustunud eurorühma president ning rahandusvolinik ja ka Euroopa Ülemkogu eesistuja ja nad on seda kinnitanud ka kirja teel. Usun, et see annab usaldusväärse aluse, et saaksime raporti nüüd vastu võtta euro kindlustamiseks, mis on olnud Euroopa jaoks väga edukas, ja koos edasi minna.
<SPEAKER ID="037" NAME="Roberto Gualtieri">
raportöör. - (IT) Lugupeetud juhataja, kallid kolleegid! Hääletusele tuleva raporti suhtes on meil siiski veel mõningaid kõhklusi. Need puudutavad otsust võtta vastu aluslepingu läbivaatamine seoses mehhanismi valitsustevahelise olemusega. Samal ajal oleme aga siiski selle poolt, sest nagu Elmar Brok selgitas, võimaldasid peetud läbirääkimised saavutada tähtsaid eesmärke, mis on seotud peamiselt asjaoluga, et abi saamise tingimused määratakse kindlaks määruses ja seega kaasotsustamismenetluse raames.
<P>
Seepärast on õige anda poolthääl. Soovin tänada paljusid kolleege, kes on sellise tulemuse saavutamisele kaasa aidanud, ning tuua esile eesõiguse töötada Elmar Brokiga, samuti Ezio Pirillo väga kasulikud nõuanded ning kahe majandus- ja rahanduskomisjoni raportööri töö. Tänan Edward Sciclunat, Jean-Paul Gauzèsi, Eli Schadot, Dafne Häfnerit ja fraktsiooni koordinaatoreid ning mõistagi fraktsioonide esimehi, kes on meid poliitiliselt kõvasti toetanud.
<SPEAKER ID="038" NAME="Juhataja">
Soovin tervitada Euroopa Komisjoni presidenti ja asepresidenti ning ka nõukogu eesistujat, kes on täna siin meiega. Teame väga hästi, et meil on täna väga oluline hääletus, seega tänan teid, et niisugusel tähtsal hetkel siin viibite.
<P>
Head kolleegid! Hääletuse kohta saate selgitusi anda homme. Praegu ei ole selleks õige aeg, seega palun ärge esitage niisuguseid märkusi. Homme saab pärast hääletust esitada selgitusi kõikide küsimuste - nii tänaste kui ka homsete - kohta koos.
