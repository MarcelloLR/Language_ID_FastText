<CHAPTER ID="021">
Hülgetoodetega kauplemine (arutelu)
<SPEAKER ID="162" NAME="Juhataja">
Järgmine päevakorrapunkt on siseturu- ja tarbijakaitsekomisjoni nimel Diana Wallise koostatud raport ettepaneku kohta võtta vastu Euroopa Parlamendi ja nõukogu määrus hülgetoodetega kauplemise kohta - C6-0295/2008 -.
<SPEAKER ID="163" NAME="Diana Wallis">
raportöör. - Proua juhataja, oleme saavutanud kompromissi; võimalik, et homme võetakse kokkulepe esimesel lugemisel vastu. Omalt poolt sooviksin Euroopa Parlamendi raportöörina öelda, et tegemist on olnud väga keerulise dokumendi, väga raske teekonnaga.
<P>
Me oleme siiski jõudnud nii kaugele, et me loodetavasti võtame arvesse nende Euroopa Parlamendi liikmete soove, kes allkirjastasid kõnealust teemat puudutava kirjaliku deklaratsiooni, ning me oleme arvesse võtnud nende kodanike soove paljudes Euroopa Liidu riikides, kes on meile öelnud, et neile ei meeldi hüljeste küttimine kaubanduslikul eesmärgil ning et nad ei soovi kokku puutuda sellisele küttimisele tugineva kaubandusharuga. Me oleme seda soovi austanud; me oleme tegelenud üksnes nende küsimustega, millega meil on Euroopa siseturu raames võimalik tegeleda - kaubanduslikul eesmärgil hüljeste küttimisest saadavate kaupade ringlusega turul. Selle õigusaktiga - juhul, kui see homme läbi läheb - peaksid tarbijad saama kinnituse, et Euroopa turul ei müüda mitte midagi sellist, mis on pärit kaubanduslikust hülgepüügist.
<P>
Kuid loomulikult on erandeid. Hülged on väga ilusad mereimetajad - õigupoolest olen selle protsessi käigus mõistnud, et neil on suurepärane suhtekorraldus -, kuid mõnede arvates on nad siiski merekiskjad. Nii näevad neid paljud kalamehed - täiskasvanud hüljes sööb päevas tohutu koguse kala. Seetõttu on vaja jätkata hüljeste küttimist, et tagada osades piirkondades kalapüügi jätkusuutlikkus.
<P>
Kuid mida me antud juhul teinud ei ole, on küttimise reguleerimine. Kui inimesed mõnes meie liikmesriigis soovivad küttida, siis saavad nad seda jätkuvalt teha. Mida nad ei saa teha, on saada sellest küttimisest ärilist kasu. Kuid küttimise saadusi peaks olema lubatud kasutada ning ma loodan, et eelkõige neid hüljeste osi, mida saaks kasutada meditsiinis.
<P>
Kõige keerulisem aspekt on hülgepüügi tähendus Arktika traditsioonilistes kogukondades - Arktika põlisrahvaste jaoks. Me ütleme, et meil on nende jaoks ette nähtud erand, kuid kuidas mõjutab nende seostamine keelatud tootega tegelikult nende elustiili ja majandust? Arktika ei ole mingisugune teemapark ega muuseum - tegemist on elava ja hingava kogukonnaga, millel on nüüdisaegne majandus, mille keskmes on see, mida annab meri. Ma loodan, et need kogukonnad saavad edasi elada nii, nagu nad alati on seda teinud. Mul on omad kahtlused ja ma tean, et samadest kahtlustest oli ajendatud eelmisel nädalal vastu võetud Arktika Nõukogu otsus, millega keelduti andmast Euroopa Liidule alalise vaatleja staatust.
<P>
Kõnealune dokument on minu jaoks olnud pähkel. Ma olen maadelnud vabaduste konfliktiga, võtnud arvesse komisjonis toimunud hääletust ja olen püüdnud austada nende seisukohti, keda ma oma kodumaal esindan. Kuid ma ütlen teile täna ainult üht: minu juurde tuli Nunavuti kogukonna delegatsioon. Pärast seisukohtade vahetamist olid meil kõigil pisarad silmas. Ma loodan, et see erand toimib. Ma toetan seda paketti homme ja loodan, et see saab olema õige samm.
<SPEAKER ID="164" NAME="Stavros Dimas">
komisjoni liige. - (EL) Proua juhataja, kõigepealt sooviksin tänada raportööri proua Wallist ja arvamuste koostajaid härra Martinit, härra Brepoelsit ja proua Mathieud silmapaistva töö eest. Eriti sooviksin tänada siseturu- ja tarbijakaitsekomisjoni esimeest proua McCarthyt tema märkimisväärse panuse eest sellesse konkreetsesse ettepanekusse.
<P>
Kokkuleppe saavutamine esimesel lugemisel näitab ühenduse institutsioonide poliitilist tahet tegeleda kahe peamise probleemiga, mis tulenevad hülgetoodetega kauplemisest - nimelt siseturu killustatusega ja vajadusega kaitsta loomade heaolu. See kokkulepe sisaldab kolme määravat elementi: esimene puudutab siseturu ühtlustamist ja kujutab endast keeldu kaubelda hülgetoodetega Euroopa Liidu turul. See kehtib nii siin valmistatud kui ka imporditud toodete suhtes. Nagu te kindlasti teate, kütitakse hülgeid nii ühenduse sees kui ka väljaspool seda. Hülgeid kasutatakse selleks, et valmistada selliseid tooteid nagu liha, õli, rasv ning samuti tooteid, mis saadakse nende elunditest, karusnahast ja nahast. Nende toodetega kaubeldakse erinevatel turgudel, sealhulgas ühenduse turg. Mõne sellise toote puhul, näiteks oomega-3-kapslid või pargitud nahad või karusnahad, on tarbijatel keeruline kui mitte võimatu neid eristada teistest samalaadsetest toodetest, mis ei ole saadud hüljestest. Hülgeküttimine ja see, kuidas seda teostatakse, on toonud kaasa inimeste ja paljude selliste valitsuste jõulise reaktsiooni ja mure, kes on eriti teadlikud loomade heaolust. Selle mure on esile kutsunud viis, kuidas hülgeid kütitakse, nende tapmiseks kasutatavad meetodid ning nendega hüljestele tekitatavad piinad. Avalikkuse meelepaha avaldub ulatuslikus osalemises vastavasisulises avalikus arutelus, kuid see tuleb samuti selgelt välja arvukatest kirjadest ja petitsioonidest, mida olen viimase kahe aasta jooksul saanud. Kodanikud võivad nüüd olla kindlad, et hülgetooted ei ole turul enam kättesaadavad.
<P>
Teine oluline element ettepanekus on inuittide ja teiste põliselanike kogukondade suhtes mõistliku erandi kehtestamine. Eesmärk on mitte rikkuda traditsiooniliselt hülgejahist sõltuvate kogukondade põhilist majanduslikku ja sotsiaalset õigustikku. Tuleks märkida, et sedasorti jaht kuulub ajalooliselt nende kultuuri ja kultuurilise identiteedi juurde ning on tuluallikas, mis aitab neil püsima jääda.
<P>
Kolmas element on väiksemahulise küttimise suhtes erandi kehtestamine. Seega lubatakse kalameestel, kes tegelevad mittekorrapärase hülgeküttimisega, viia hülgetooteid turule mittetulunduslikul otstarbel, et katta vastavaid kulutusi, kuid seda üksnes mereressursside säästva haldamise eesmärgil. Kõnealuse määruse põhiprintsiibi kohaselt ei tohi sellises tegevuses olla mitte mingisugust ärilist aspekti. Komisjon kiidab heaks üksikasjalikud kohaldamismeetmed, milles selgitatakse seda, kuidas ülalkirjeldatud kahte erandit tuleb kohaldada komiteemenetluse alusel ning Euroopa Parlamendi järelevalvel.
<P>
Ma loodan, et samamoodi nagu nõukogu ja komisjon toetab ka Euroopa Parlament üldjoontes seda konkreetset kompromissipaketti. Kõnealuses tekstis nähakse ette siseturu ühtlustamine ja samal ajal püütakse leida lahendus Euroopa kodanike murele loomade heaolu pärast seoses hülgeküttimisega. Euroopa Komisjon võib kogu kompromissipaketi tervikuna heaks kiita, et saavutada kõnealuse määrusega seotud kokkulepe esimesel lugemisel.
<SPEAKER ID="165" NAME="Frieda Brepoels">
keskkonna-, rahvatervise- ja toiduohutuse komisjoni arvamuse koostaja. - (NL) Proua juhataja, volinik, te mõistate, et mul on ääretult hea meel selle üle, et meil on võimalik selle dokumendi üle viimasel minutil hääletada - seda seetõttu, et paljud kodanikud ja ka Euroopa Parlament on aastaid nõudnud meetmete võtmist võitlemaks kaubandusliku hülgepüügi julmade viiside vastu.
<P>
Õiget lähenemisviisi ei olnud lihtne leida, sest Euroopal endal ei ole pädevust sellist küttimist keelustada. Seetõttu võlgnen komisjonile tänu Euroopa Parlamendile esitatud ettepaneku eest, kuigi parlamendi arvates vajas ettepanek karmistamist.
<P>
Keskkonna-, rahvatervise- ja toiduohutuse komisjoni arvamuse koostajana olen tänu võlgu oma kolleegidele erinevatest fraktsioonidest selle eest, et nad kohe toetasid mu ettepanekut teha otsus hülgetoodete täieliku keelustamise kasuks vaid ühe erandiga - jaht, millega traditsiooniliselt tegelevad inuittide kogukonnad. Sellega otsustas keskkonna-, rahvatervise- ja toiduohutuse komisjon mitte pooldada Euroopa Komisjoni algset ettepanekut, milles nähti ette mitmed erandid, ning seega ka märgistussüsteemi, mida on meie arvates võimatu kontrollida.
<P>
Sooviksin tänada eesistujariiki Tšehhit selle eest, et ta jätkas tööd kokkuleppe saavutamise nimel. Kujutan ette, et selleteemalised läbirääkimised liikmesriikidega ei sujunud just alati libedalt. Samamoodi nagu minu kolleegid sooviksin tänada erinevaid vabaühendusi, kes mängisid surverühmadena kogu protsessi vältel konstruktiivset rolli ja kes nüüd samuti sõnaselgelt kompromissi toetavad. Loomulikult seisnevad kompromissid alati vastastikuses järeleandmises, kuid ma usun, et kõnealune tekst vastab kõikide osapoolte nõudmistele.
<P>
Lõpetuseks sooviksin rõhutada meie kodanike nimel seda, et sellel kompromissil on tõepoolest mõju kaubanduslikul eesmärgil küttimisele sellistes riikides nagu Kanada. Võimaliku kaubanduskeelu etteaimamise tõttu on nõudlus hülgekarusnaha järele sel aastal juba vähenenud ning hind on eelmise aastaga võrreldes langenud poole võrra. Niipea kui keeld kehtestatakse, on sellel seega kahtlemata ränk mõju hülgeküttimisele ning hülgetoodete rahvusvahelisele kaubandusele.
<P>
Seetõttu valmistab tulemus mulle suurt heameelt ning ma jään homsel hääletusel lootma oma kolleegide jõulisele toetusele.
<SPEAKER ID="166" NAME="Véronique Mathieu" LANGUAGE="FR">
Proua juhataja, minu arvamus ei ühti minu kolleegide ega härra Dimase omaga, kuna mul on meeles nõukogu õigusnõuniku arvamus. Mäletan ka Euroopa Parlamendi õigusnõuniku arvamust. Mõlemad nõunikud teavitasid meid sellest, et kasutatud õiguslik alus on väär. Just seda ma mäletan.
<P>
Ärge unustage, härra Dimas, et te keelustate kütitud hüljestest saadud tooted ilma neid asendamata ning see ei ole kooskõlas seadusega. Te peaksite mõistma, et kanadalased on sellest täiesti teadlikud ja kavatsevad kasutada Maailma Kaubandusorganisatsioonile kaebuse esitamise õigust. Nad ei kavatse jääda neist toodetest ilma ning te ei saa neid peatada. Mina isiklikult leian, et neil on selles osas täielik õigus. Euroopa Liidu ja Kanada tippkohtumise eelõhtul pannakse hääletusele kehv kompromiss - minu arvates on see kompromiss väga nigel -, mille poolt minu kolleegid homme hääle annavad; mina nende hulka ei kuulu, sest hääletan selle vastu. Euroopa Liit kuulutab niisama hästi kui sõja meie Kanada sõpradele. Ma loodan, et mu kolleegid saavad täpselt aru, mida nad teevad.
<P>
Pean samuti ütlema oma kolleegidele ja ka härra Dimasile, et nad kavatsevad maha pidada võimsa valimiskampaania, ratsutades hüljeste ning ka kanadalaste turjal, kuna me ei lahenda praegu hülgeküttimise seisukohast mitte kui midagi. Me lihtsalt paigutame probleemi ümber. Härra Dimas, te ütlesite ise, et te ei keelusta hülgeküttimist. Te suunate probleemi võib-olla ümber Hiinasse või teistesse riikidesse, kus on võimalik neid tooteid turule viia. Te ei ole mitte midagi lahendanud.
<P>
Seetõttu leian, et kõnealune kompromiss on kehv. Arvan, et probleemi on ignoreeritud, et mitte midagi ei ole lahendatud ning et tegelikult pole mitte midagi, mille üle uhke olla. Samuti ei saa uhkust tunda siis, kui te vaatate karusnaha hinda inuittide seas - see on langemas. Selle teksti üle ei ole veel hääletatud, kompromissi ei ole veel vastu võetud, samas kannatavad need inimesed meie tõttu suurt majanduslikku viletsust. Ma ei näe siin mitte mingisugust põhjust endaga rahul olla.
<SPEAKER ID="167" NAME="Malcolm Harbour">
fraktsiooni PPE-DE nimel. - Proua juhataja, olles oma fraktsiooni koordinaator siseturu- ja tarbijakaitsekomisjonis, andsin kompromisstekstile oma allkirja ning ma usun, et tegin õigesti; kuid nagu Diana Wallis ütles, on tegemist olnud väga keerulise dokumendiga nende raskuste tõttu, mis ilmnesid erinevate seisukohtade tasakaalustamisel.
<P>
Te olete juba kuulanud kahte minu fraktsiooni liiget, kes on antud küsimuses eriarvamusel, ning ma usun, et te näete homme, et meie fraktsioon on selle vastu - välja arvatud siis, kui sisse jääb mõni minu kolleegide tehtud muudatusettepanekutest. On aga siiski palju neid, sealhulgas ka mina, kes hääletavad poolt seetõttu, et oma vaadete pärast tunnevad endal moraalset kohustust seda teha.
<P>
Sooviksin vaid puudutada mõnda väga olulist küsimust. Esiteks on tegemist üleskutsega asuda tegutsema. Siiani on viidatud sellele, et tegemist on protsessi alguse ja mitte lõpuga. Probleemiks on see ebainimlik viis, kuidas hülgeid tapetakse, ja kutseliste jahimeeste võimetus sellega toime tulla. Kanada valitsus peab ka selle üle arutlema. Lisatud on küllaldaselt läbivaatamisklausleid tagamaks, et see õigusakt toimiks, kuid ma kordan siiski seda, mida Diana Wallis ütleb - erandid olid kompromissi jaoks kriitilise tähtsusega.
<P>
Erandid on hästi tasakaalustatud, kuna need peegeldavad esiteks seda, kui oluline on toetada traditsioonilist jahti kogukondades. Diana Wallisel oli õigus, öeldes, et see peab toimima ja et see tähendab seda, et nendest kogukondadest pärit tooteid peab saama müüa ja neid on vaja sobival moel tutvustada. Teiseks peegeldavad need jätkusuutlike mereressursside olulisust ja seda, kuidas selle teemaga tegelema hakatakse.
<P>
Meie ees laual on kompromiss. Ma arvan, et Euroopa kodanikud sooviksid meilt selle heaks kiitmist, kuid Euroopa Parlament peab hakkama seda nüüdsest tähelepanelikult jälgima.
<SPEAKER ID="168" NAME="Arlene McCarthy">
fraktsiooni PSE nimel. - Proua juhataja, minu arvates oleme ära unustanud selle, et just praegune Euroopa Parlamendi koosseis alustas kogu Euroopa Liitu hõlmavat kampaaniat julma hülgetoodetega kaubitsemise keelustamiseks. 2006. aastal sai sellist keelustamist käsitlev kirjalik deklaratsioon parlamendiliikmete ülekaaluka toetuse, saades 425 allkirja, ning veterinaarekspertide uuringud näitasid selgelt, et hülgeid tapetakse kohutavalt piinaval moel ja nad on sageli nülgimise ajal veel teadvusel. Rahvas ei suuda sellist kauplemist enam taluda ning meil on nende esindajatena võim teha sellele lõpp. Lisaks sellele on meie homne hääletus otsustav samm edasi selle kaubanduse keelustamise üleilmses kampaanias.
<P>
USAs on see keeld palju aastaid kehtinud. Mehhikos on hülgetoodetega kauplemine keelustatud. Euroopas on riiklikud keelud kehtestatud juba Belgias, Madalmaades, Luksemburgis ja Itaalias; Saksamaa ja Ühendkuningriigid kaaluvad praegu, kuidas sellist kaubandust keelustada. Keelud kehtivad nüüd Venemaal. Hongkong on keeldu kavandamas. Tegemist on poliitilise küsimusega, mille aeg on nüüd kätte jõudnud. Pärast 40 aastat kestnud kampaaniat sellise kaubanduse vastu on Euroopal võimalus kehtestada keeld kõigis 27 liikmesriigis.
<P>
Siseturu- ja tarbijakaitsekomisjoni jaoks ei ole see esimene kord, kui oleme ette võtnud kodanike palve sellele julmale kaubandusele lõpp teha. Euroopa Parlamendil on volitused täita kodanike soove ja siseturukomisjon otsustas valida jõulise keelu tee, tagades samas erandi tegemise inuittide traditsioonilisele küttimisele. Siseturukomisjon lükkas tagasi Euroopa Komisjoni segase ettepaneku osalise keelu ja märgistamise kohta; samuti lükkas komisjon tagasi proua Wallise ettepaneku, mis sisaldas üksnes märgistamisvõimalust. Miks? Kuna kodanikud oleksid hukka mõistnud selle ara sammu, mis oleks lubanud julmal tapmisel jätkuda. Euroopa riikides korraldatud uuringud on näidanud, et rahvas soovib sellele kaubandusele lõpu tegemist. Ühendkuningriigis soovib selle lõpetamist 75% küsitletutest, Austrias 80% ning Prantsusmaal ja Madalmaades üle 90%. Isegi nendes Euroopa Liidu riikides, kus traditsiooniline hülgepüük toimub väikses mahus, ei toeta rahvas sellist tegevust ning Rootsis on selle vastu 70% elanikest. Selge enamus kanadalastest ei toeta oma riigis toimuvat hülgepüüki.
<P>
Veelgi enam, 86% Kanada inimestest leidis, et Euroopa Liidul peaks olema õigus need tooted keelustada. Minu ees on kiri ühelt Kanada senaatorilt, mis on adresseeritud president Pötteringile: "Teie hääletus hülgetoodetega kaubitsemise keelustamise üle aitab enamikul kanadalastest, kes on imetlusega jälginud seda, kuidas Vene Föderatsioon lõpetas eelmisel kuul verise hülgetapmise, sundida oma poliitikuid vaatama kaugemale poliitilisest õige ja vale kaalutlusest ning lõpetama viimaks ometi selle ebahumaanse küttimise. Tänan teid enamiku kanadalaste nimel, kes on hülgepüügi vastu, selles küsimuses võetud juhtpositsiooni eest. Seda hinnatakse kõrgelt.”
<P>
Sel aastal on Kanadas tapetud 50 000 hüljest eelmise aasta 220 000ga võrreldes. See tähendab seda, et meil on kodanikena nüüd võimalik see julm tegevus keelustada. Ma tean, et Euroopa kodanikud rõõmustavad selle üle. Ma loodan, et Euroopa Parlament hääletab homme siseturukomisjoni ettepaneku poolt keelustada hülgetoodetega kauplemine.
<SPEAKER ID="169" NAME="Toine Manders">
fraktsiooni ALDE nimel. - (NL) Proua juhataja, andsin Euroopa Demokraatide ja Liberaalide Liidu fraktsiooni koordinaatorina siseturu- ja tarbijakaitsekomisjonis kompromissile allkirja. Meie fraktsioonis on samuti erinevaid arvamusi, nagu härra Harbour märkis, kuid see näitab vaid seda, kui õrn see teema on.
<P>
Demokraatiale kohaselt peavad valitud esindajad rahvast kuulama ning ajad, mil loomi tuli kaubanduslikul eesmärgil julmalt tappa, on möödas. Meie eesmärk ei ole kindlasti mitte sätestada seda, kuidas tuleks küttida; me ei kavatse sekkuda jahimajandusse. Me tahame aga teha lõpu kauplemisele ebahumaanselt tapetud loomadega.
<P>
Tõepoolest, ma usun, et just see on see sõnum, mida meie kompromiss endas kannab. Minu arvates on hea, et traditsioonilisi kogukondi võetakse neile erandi tegemisega arvesse ning et tarbijaid ja turiste, kes toovad tooteid suveniiridena oma kodumaale sisse, säästetakse nõiajahist. See ei oleks mõistlik teguviis ega tooks kasu praegusele Euroopa Liidule, mille aluseks on vabadus.
<P>
Kuna meie arvates peaks kõikidel toodetel olema teave, tuleks võib-olla neile märkida lihtsalt see, et need sisaldavad hülgeosi; seda selleks, et tarbijad, kes praegu ei ole tihtipeale sellest teadlikud, saaksid oma valiku teha. Vaja on paremat teavet, sest tarbijad peaksid saama teha teadlikuma valiku.
<P>
Traditsiooniliste põliskogukondade toetamine meetmete abil, mis võimaldavad neil alternatiivseid majandusharusid välja kujundada, võiks olla hea idee. Ma tänan teid, proua juhataja, ja loodan, et me võtame selle kompromissi homme märkimisväärse enamusega vastu.
<SPEAKER ID="170" NAME="Leopold Józef Rutowicz" LANGUAGE="PL">
Proua juhataja, hüljeste julma tapmise juhtumid on osa salaküttimisest, millega me paraku üsna tihti kokku puutume. Salakütid tapavad mere- ja metsloomi ning paljusid kalaliike, järgimata mingeid põhimõtteid, hävitades populatsioone ja põhjustades neile kannatusi. Euroopa Liidu riikides ja Kanadas on olemas asjakohased õigusaktid ning samuti on olemas vastavad teenistused, kelle roll on tagada nende õigusaktide järgimine.
<P>
Üks viis, kuidas neid teenistusi saaks väga kasulikult toetada, oleks see, kui tavalised inimesed aitaksid salakütte paljastada ja avalikustada. Riigi ülesanne peaks olema tagada loomade hea füüsiline ja emotsionaalne seisund ning elu keskkonnaga kooskõlas; samuti peaks riik tagama, et ebaseaduslikult omandatud metsloomade, sealhulgas hüljeste nahk ja liha ei jõuaks turule ning et selliste toodetega kauplemine oleks rangelt karistatav. Euroopa Parlamendi ja nõukogu määruse ettepanek on dokument, milles kooskõlastatakse kõikide osapoolte huvid hülgenahkadega kauplemise vallas.
<SPEAKER ID="171" NAME="Heide Rühle" LANGUAGE="DE">
Proua juhataja, kiidan samuti oma fraktsiooni nimel selle kokkuleppe heaks ning me hääletame homme selle poolt. Me täidame paljude nende kodanike soovid, kes on lugematul hulgal kirjades ja e-kirjades palunud meid selles valdkonnas meetmeid võtta. Otse loomulikult järgime Euroopa Parlamendi kirjalikku avaldust, milles nõuti sõnaselgelt hülgetoodetega kauplemise keeldu.
<P>
Eelmine kõneleja põllumajanduse ja maaelu arengu komisjonist üllatas mind. Mind huvitab see, kas ta tõesti rääkis oma komisjoni nimel või väljendas ta ainult oma seisukohta. Igal juhul sooviksin üsna selgelt märkida, et sellele on kindlalt õiguslik alus olemas. Näiteks on olemas koera- ja kassinahaga kauplemise keeld, mis jõustus selle aasta alguses. See näitab väga selgelt, et meie tegevusele on õiguslik alus olemas. Lisaks sellele on siseturg juba selgelt moonutatud, kuna vähemalt viis liikmesriiki on juba keelu kehtestanud ning teised kavatsevad seda teha. Just seetõttu peab Euroopa Liit tegutsema, et astuda edasisi samme selliste moonutuste suhtes.
<P>
Meie tegevusel on alused olemas. Meie tegevusel on õiguslikud alused ning ka siseturule tuginevad alused. Sooviksin seda veel kord väga selgelt rõhutada. Mis puutub eranditesse, siis sooviksin samuti öelda, et turud varisesid inuittide jaoks kokku mõni aasta tagasi. Inuitid rääkisid sellest konsultatsioonide käigus. Me kutsusime neid komisjoni esinema ning nad ütlesid selgelt, et turud kukkusid kokku juba enne seda, kui me tegutsema asusime. Kui inuitid tahavad nende toodete müümist jätkata, saavad nad seda teha üksnes siis, kui on täiesti selge, et nendel toodetel pole mingit seost hüljeste küttimise tavapärase meetodiga. Vaid siis, kui tehakse kindlalt vahet, on inuittidel võimalik midagi müüa.
<SPEAKER ID="172" NAME="Kartika Tamara Liotard">
fraktsiooni GUE/NGL nimel. - (NL) Proua juhataja, ma pooldan hülgekarusnahkade importimise täielikku keelustamist. Igal aastal saab suurepärasest looduse vaatemängust verine ja võigas valu ja kannatuste allikas, kui isegi vaid 12 päeva vanused hülgepojad nuiaga surnuks lüüakse või maha lastakse. See veresaun toimub turu ja suurettevõtete hüvanguks, ilma et loomade heaolu üldsegi tähtsaks peetaks ning see tekitab minus tõepoolest õudust.
<P>
Me ei saa lubada seda, et selline jälk teguviis Euroopa Liitu imporditaks. Ja tõepoolest - paljud Euroopa Liidu kodanikud ei taha seda ja toetavad hülgekarusnahkade importimise täielikku keelustamist. Madalmaades oleme selle keelu nimel kõvasti võidelnud ning meid on saatnud edu. Komisjoni ettepaneku vastuvõtmine selle algsel kujul kahjustaks Madalmaades saavutatud tulemust.
<P>
Euroopa Parlamendi raport sunnib aga mind järeldama, et parlament on jõudnud hülgekarusnahkade täieliku keelu vastuvõtmiseni. Ma toetan sellist keeldu ning kutsun kõiki Euroopa Parlamendi liikmeid ja ka komisjoni sama tegema.
<SPEAKER ID="173" NAME="Hélène Goudin">
fraktsiooni IND/DEM nimel. - (SV) Proua juhataja, hoolimata sellest, et väljapakutud õigusakt, mille üle me praegu arutleme, puudutab hülgetoodetega kauplemist, on arutelud keerelnud hoopis hülgeküttimise ümber ja seda peamiselt väljaspool Euroopa Liitu. Hüljeste tapmine viisil, mille kohta me oleme näinud pilte väljaspool Euroopa Liitu asuvatest riikidest, on kohutav ning sellel ei tohiks lasta sündida.
<P>
Me peaksime aga tegema vahet küttimisel ja tapmisel. Rootsis kütitakse hülgeid, kuid tegemist on kontrolli all oleva kaitsva küttimisega. Nuie ega kaikaid ei kasutada; tarvitatakse hoopis püsse. Kogu protsess on rangelt reguleeritud ja tegemist oleks väga kehva loodusvarade haldamisega, kui loomi ei oleks lubatud pärast nende mahalaskmist kasutada. Praegu välja pakutud kompromiss on parem kui esialgne ettepanek. Olen aga veidi mures selle üle, kuidas õigusakti mõnda osa võidakse tõlgendama hakata, ning sellel oleksid kahjulikud tagajärjed Rootsi ja meie põhjanaabrite jaoks. Loodame, et ma eksin.
<SPEAKER ID="174" NAME="Jan Cremers" AFFILIATION="PSE">
(NL) Proua juhataja, volinik, daamid ja härrad, sooviksin alustuseks tänada raportööri suure töö eest dokumendi kallal. Pärast Euroopa Parlamendi 2006. aasta üleskutset kehtestada kogu Euroopa Liitu hõlmav hülgetoodetega kauplemise keeld, mida proua McCarthy mainis, on mul hea meel tõdeda, et nõukoguga on jõutud kompromissile, milles austatakse Euroopa Parlamendi soove.
<P>
Igal aastal saab kaubanduslikul eesmärgil hülgeküttimise tõttu kohutaval viisil surma ligikaudu 900 000 hüljest. See ei ole mitte ainult kohutav, vaid ka täiesti mõttetu. Mis puutub Euroopa Parlamendi Sotsiaaldemokraatide fraktsiooni, siis oli algusest peale selge, et komisjoni ettepanekus ei mindud piisavalt kaugele. Ettepanekus sisalduvaid suuremeelseid erandeid oleks olnud võimatu kontrollida, arvestades küttimise ulatuslikkust kümne päeva pikkuse perioodi vältel igal aastal. Kontrollimisvõime on ebapiisav ning sageli ei soovi asjaomased valitsused sellega tegelda.
<P>
Meie fraktsioon pidas äärmiselt oluliseks kärpida läbirääkimiste käigus märkimisväärselt erandite ulatust ning praegune tulemus valmistab mulle rõõmu - kauplemiskeeld, mis täidab suuresti seda eesmärki. Meie fraktsioon peab samuti tähtsaks seda, et põlisrahvaste traditsiooniliste elatusallikatega seonduvasse sekkutaks võimalikult vähe. Inuittide ja teiste põlisrahvaste jaoks tehtud erand, mis moodustab osa kompromissist, on kooskõlas meie fraktsiooni soovidega.
<P>
Kuigi me ei saa kohustada kolmandaid riike hülgeküttimist lõpetama, loodame, et hülgetoodetega kauplemine muutub palju vähem tulutoovaks ja et küttimine ise väheneb - ning loodetavasti lõpeb aja jooksul sootuks. Seetõttu valmistab saavutatud tulemus mulle rõõmu.
<SPEAKER ID="175" NAME="Peter Šťastný" AFFILIATION="PPE-DE">
Proua juhataja, käesolev lõplik ettepanek hülgeküttimise kohta on täiesti vastuvõetamatu, kuna selle näol on tegemist jõhkra sekkumisega teiste riikide asjadesse. Ometi järgivad need riigid eeskirju ja püüavad saavutada vaid loodusvarade haldamist ning tagada oma inimestele tööd.
<P>
See ettepanek hävitab inimeste elusid ja kogukondi kaugemates piirkondades. See hävitab ärivõimalused mõlemal pool Atlandi ookeani ja kahjustab tõsiselt häid suhteid oluliste kaubandus- ja strateegiliste partneritega kogu maailmast. Peale selle on see ettepanek vastuolus WTO eeskirjadega.
<P>
Euroopa Parlamendi liikmetena on meil kohustus kaitsta inimesi ja luua tingimused tööhõiveks. Selle keelu kehtestamisega ebaõnnestume mõlemas vallas. Keelata ära hüljeste liigse arvukuse piiramine on hullumeelsus ning sellega loobuksime täielikult oma põhimõtetest. Ma ütlen kõigile parlamendiliikmetele: palun tehke lõpp sellele katastroofile ja hääletage selle ettepaneku vastu.
<SPEAKER ID="176" NAME="Carl Schlyter" AFFILIATION="Verts/ALE">
(SV) Proua juhataja, mul on tõesti väga hea meel, et oleme lõpuks ometi nii kaugele jõudnud. Alguses ütlesid paljud, et see on võimatu, et seda pole võimalik teha. See oli võimalik. Me toetame nüüd neid Kanada kodanikke, kes ei taha enam tunda häbi oma riigi käitumise pärast jääväljadel.
<P>
Me oleme sellist küttimist püüdnud kontrollida ja reguleerida juba 30 aastat. Seda ei ole saavutatud ei Norras ega Kanadas. Seal kaugel jää peal ei järgita eeskirju. On aeg loobuda ideest, et sellist tööstuslikus mahus kaubanduslikel eesmärkidel toimuvat tapmist on võimalik mingilgi moel humaansemaks muuta.
<P>
Me peame tänase otsuse eest tänama vabaühendusi nende tehtud töö eest ning suurt osa Euroopa kodanikke, kes selle keelu kehtestamist soovisid. Võitis terve mõistus, võitis inimlikkus, võitis demokraatia ja eeskätt võitsid kõik need hülged, kes nüüd saavad üles kasvada, ilma et neid lihtsalt inimliku edevuse pärast nuiaga pekstaks ja maha notitaks. Tahaksin tänada kõiki kolleege, tänu kellele see sai võimalikuks.
<SPEAKER ID="177" NAME="Christian Rovsing" AFFILIATION="PPE-DE">
(DA) Proua juhataja, ma tahan öelda, et minu arvates on see küsimus mõistusevastane, ning praegu räägin ma üksnes Taani Kuningriigi koosseisu kuuluva Gröönimaa nimel. Kaugel põhjas on üksikud pisikesed eraldatud asundused vaid 10-20 inimesega, kes elatuvad hülgepüügist. Kui me võtame neilt ära nende elatusallika, ei ole neil mingit võimalust majanduslikult ära elada. Samuti ei ole meil võimalik neile alternatiivseid elatusallikaid leida. Järgmise asunduseni on sadu kilomeetreid ja me peaksime olema tänulikud, et nad seal on - seda seetõttu, et see võimaldab meil hoida Gröönimaad osana Taani Kuningriigist.
<P>
Gröönimaalased kütivad hülgeid. Kellel on midagi selle vastu? Mitte kellelgi! Kui nad ei saa piisavalt hülgeid küttida, siis ei ole ka kalu, mida püüda. Seega on antud juhul tegemist katastroofiga Gröönimaa jaoks. Seda küsimust ei ole piisavalt põhjalikult arutatud ja arvesse ei ole võetud neid vaeseid inimesi, kelle elatis sellega ära võetakse, ilma et neile pakutaks selle asemel midagi muud välja. Vaeste inimeste selline kohtlemine on allpool meie väärikust.
<SPEAKER ID="178" NAME="Caroline Lucas" AFFILIATION="Verts/ALE">
Proua juhataja, olles peaaegu kolm aastat tagasi selle algse kirjaliku deklaratsiooni üks kaastoetajatest, millega nõuti kõnealust keeldu, sooviksin õnnitleda kõiki, kes on seda ettepaneku projekti edasi viinud. 425 Euroopa Parlamendi liiget allkirjastasid selle deklaratsiooni, see peegeldab selles küsimuses valitseva seisukoha tugevust mitte ainult parlamendiliikmete, vaid ka meie valijaskonna seas.
<P>
Praegu tapetakse kogu maailmas kaubanduslikul eesmärgil aastas peaaegu miljon hüljest ja kui me homme selle paketi üle hääletame, aitame teha lõpu ühele kõige põlastusväärsemale näitele loomadevastasest julmusest.
<P>
Mul on väga hea meel, et kompromissid, nagu väljapakutud märgistamissüsteem, on jõuliselt tagasi lükatud, et me saaksime täielikult täita miljonite Euroopa kodanike nõudeid.
<P>
Poolt hääletamine tähendaks julmuse lõpetamise toetamist. Samuti on tegemist otsuse ja võiduga kõigi meie jaoks, kes me ei ole leppinud eitava vastusega. Ma mäletan väga hästi neid kohtumisi komisjoni ametnikega, kus meile öeldi, et hülgepüügi keelustamine on lihtsalt võimatu. Praegune näide näitab aga, et kui me suudame koondada piisava poliitilise tahte - ja siinkohal tänan vabaühendusi, kes on meid selle eesmärgi saavutamisel aidanud -, siis saab võimatu võimalikuks ning mul on selle üle hea meel.
<SPEAKER ID="179" NAME="Avril Doyle" AFFILIATION="PPE-DE">
Proua juhataja, meil on selja taga keeruline arutelu, mis oli sageli emotsionaalne ja kus paljudel juhtudel sai süda mõistusest võitu. Ma mõistan väga hästi seda, mida mu kolleeg Christian Rovsing just rääkis kogukondade kohta, keda ta esindab, kuid ma toetan homme seda kompromissi. Siiski vajan volinikult kinnitust. Ehk tohin juhataja kaudu volinikule otse küsimuse esitada.
<P>
Härra volinik, juhul kui kompromiss homme läbi läheb, kas te saaksite siis mulle kinnitada, et hüljeste kudesid saab jätkuvalt kasutada meditsiiniuuringute tegemise ja bioproteesides kasutamise eesmärgil nii, nagu see mõnel pool maailmas praegu toimub? Näiteks on südamehaigete ellujäämise ja elukvaliteedi vallas tehtud suuri edusamme tänu sellele, et kasutatud on grööni hüljeste aordi-, kopsu- ja südamepauna kudesid - seda eeldusel, et nende küttimine või tapmine on jätkusuutlik ja humaanne. Sooviksin kõnealuse kompromissi raames saada kinnituse meditsiiniuuringute jätkumisele ja hüljestest saadud toodete kasutamisele bioproteesidena.
<SPEAKER ID="180" NAME="Marios Matsakis" AFFILIATION="ALDE">
Proua juhataja, ma toetan samuti kompromissi, kuid ma ei ole üldsegi mitte kindel, et oleme õigel teel, sest arutuse all ei ole mitte see, kas me tapame hülgeid või kas hülged on väljasuremisohus; need küsimused on selged.
<P>
Küsimus seisneb selles, kas neid tapetakse humaanselt või mitte. Loomulikult teame oma igapäevakogemuste põhjal, et on sadu tuhandeid loomi, kelle tapmise vastu meil ei ole midagi - kas siis selleks, et neid süüa või kasutada nendest saadud tooteid muul viisil. Meil ei ole midagi selle vastu, kui kalad surevad pärast tundidepikkust kannatamist õngekonksude otsas ja võrkudes ning me ei kurda selle üle. Miks me siis hüljeste pärast kurdame?
<P>
Aga seetõttu, et nad on ilusad loomad ja nende verepritsmete vaatamine valgel jääl ei ole kuigi meeldiv. Seega hääletame ja teeme otsuse pigem oma südame kui oma mõistusega? Ma lihtsalt tahaksin seda teada.
<SPEAKER ID="181" NAME="Stavros Dimas">
komisjoni liige. - Proua juhataja, sooviksin tänada kõiki, kes tänases arutelus sõna võtsid, nende panuse eest. Mul on väga hea meel, et täna on võimalik selles väga delikaatses küsimuses saavutada kokkulepe esimesel lugemisel.
<P>
Sellest ajast peale, kui Euroopa Parlament umbes kaks aastat tagasi tõstatas selle küsimuse, on komisjon teinud ulatuslikke ettevalmistusi selleks, et saada olukorrast täielik ülevaade ning teavitada sellest ka üldsust. Meie kohustus võtta täielikult arvesse Euroopa Liidu kodanike väljendatud muret ja vajadus ühtlustada siseturgu olid need põhiküsimused, mida selle õigusaktiga tuli käsitleda.
<P>
Kui määrus jõustub, võivad kodanikud olla kindlad, et kaubanduslikul eesmärgil peetud jahi tulemusel saadud hülgetooteid ei leia enam Euroopa Liidu turul.
<P>
Erandi tegemine inuittidele tagab selle, et inuittide ja teiste traditsiooniliselt hülgejahiga tegelevate põhisrahvaste huve ei kahjustataks.
<P>
Mis puutub sellesse, millele viitas proua Doyle, siis sellega tegeldakse rakendusmeetmete raames.
<P>
Ühesõnaga usun, et selle määruse vastuvõtmisega anname panuse Euroopa Liidus teadlikkuse suurenemisse ja loomade heaolu kõrgete standardite säilitamisse.
<P>
Seetõttu tahaksin veel kord rõhutada seda, kui oluline on saavutada kokkulepe esimesel lugemisel Euroopa Liidu kodanike jaoks nii tähtsas küsimuses. Seetõttu kutsun teid üles toetama kompromissipaketti tervikuna, ilma muudatusettepanekuteta, et tagada kokkulepe esimesel lugemisel.
<P>
Veel kord sooviksin tänada raportöör Wallist ja proua Brepoelsi ja kõiki neid, kes töötasid kompromisskokkuleppeni jõudmise nimel.
<SPEAKER ID="182" NAME="Diana Wallis">
raportöör. - Proua juhataja, ma usun, et tänane arutelu peegeldab ilmekalt selle küsimuse keerukust ning samuti ka seda, et me oleme õnneks suutnud saavutada mingisuguse kompromissi. Kõikide kompromisside puhul on alati midagi sellist, mis kellelegi võib-olla väikese pettumuse valmistab.
<P>
Ma tahtsin rõhutada seda, mida me püüdsime öelda läbirääkimiste vältel - et me oleme tegelenud sellega, millega siseturu raames saab tegeleda, ja selleks on kaubandus. Me ei saa siin tegeleda küttimise probleemiga, iseäranis küttimisega kolmandates riikides. See on olnud raske; paljudel meist on veel küsimusi selle kohta, kuidas asju ellu viiakse, ning härra volinik, ma olen tänulik kinnituse üle, mille te andsite selle kohta, kuidas tegeldakse põliste kogukondadega - see on asi, mis on paljude jaoks väga oluline ja mida me peame väga hoolikalt jälgima.
<P>
Ma arvan, et paljud muretsevad ikka veel õigusliku aluse pärast, ning sellest on palju räägitud nii WTO tasandil kui ka meie enda siseturu eeskirjade raames. Piisab sellest, kui praegu öelda, et ma sooviksin vaid tänada kõigi kolme institutsiooni juriste, kes on teinud tööd selle nimel, et me jõuaksime täna siia, kus me oleme. Ma arvan, et neil on tulevikus veel rohkem vaja tööd teha, kuid nagu ma ütlesin, mõtleme sellele mõni teine päev.
<P>
Siin me siis oleme - peagi näeme, mida homne hääletus toob. Ma usun, et tegemist on kompromissiga, mis väärib meie toetust; kompromissiga, mis austab algset kirjalikku deklaratsiooni ja Euroopa kodanike seisukohti. Ma loodan, et nad ei ole pettunud, kui nad näevad, et see rikub mingilgi moel teiste õigusi kusagil mujal. Just see on mind kõige rohkem vaevanud ning ma loodan, et teie, härra volinik, hoolitsete selle eest, et neid väikseid ja haavatavaid kogukondi kaitstaks.
<SPEAKER ID="183" NAME="Juhataja">
Arutelu on lõppenud.
<P>
Hääletamine toimub teisipäeval, 5. mail 2009.
<P>
Kirjalikud avaldused (kodukorra artikkel 142)
<SPEAKER ID="999" NAME="Filip Kaczmarek  " LANGUAGE="PL">
Daamid ja härrad, ma toetan proua Wallise raportit. Ma toetan määruse eelnõud, milles on liikmesriikidega kokku lepitud ja mille alusel kehtestatakse hülgetoodetega kauplemise keeld. Ma arvan, et erandid peaksid olema võimalikud alles siis, kui täidetud on hüljeste tapmismeetodite nõuded. Me ei tohiks keelustada hülgejahti, millega inuitid on traditsiooniliselt tegelenud.
<P>
Tänu määrusele hakkab hülgetoodetega kauplemine toimuma terves Euroopa Liidus ühtsete tingimuste alusel. Määrust on toetanud paljud Euroopa Liidu kodanikud, kellele loomade heaolu on oluline. Me kõik teame, et hülgeid tapetakse sageli nii, et need tundeid kogeda suutvad imetajad elavad läbi kohutavad piinad ja kannatused. Nüüd on meil võimalus neile kannatustele lõpp teha. Tehkem siis seda. Keeld tähendab seda, et hüljeste lihast, rasvast ja nahast valmistatud tooted, näiteks kotid, kingad, kübarad ja kindad, kaovad ühisturult. Mõnede hüljestest saadud farmaatsiatoodete, näiteks toidulisandite turustamine ei ole lubatud. Tänan teid väga.
<SPEAKER ID="998" NAME="Lasse Lehtinen  " AFFILIATION="PSE">
kirjalikult. - (FI) On mõistetav, et Euroopa Liit püüab enne valimisi näidata oma kodanike suhtes üles head tahet, kuid sel korral kõnnib komisjon õhukesel jääl. Kui Euroopa püüab keelustada või piirata teiste demokraatlike riikide traditsioone, võib see hea tahe hiljem lihtsalt Euroopa vastu pöörduda ja talle kõrvakiilu anda. Ma ootan päeva, mil Ameerika Ühendriigid või Austraalia märkavad seda, et Hispaanias toimub härjavõitlus ning et Soomes kütitakse põtru.
<P>
Igal aastal püüavad kalamehed mu kodumaal Soomes mõnisada hüljest, kuna nende populatsioon on hüppeliselt suurenenud ja seab peagi ohtu Läänemere kalavarud. Nõukoguga saavutatud kompromiss tähendab seda, et kalamehed võivad jätkata samamoodi tingimusel, et nad ei teeni kasumit. Minu põhimõte on mitte toetada õigusakte, mille järgimist ei ole võimalik kontrollida, kuid antud juhul on kompromissi näol kindlasti parandatud parlamendikomisjoni hääletuse tulemust.
