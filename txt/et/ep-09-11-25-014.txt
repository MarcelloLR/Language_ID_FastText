<CHAPTER ID="014">
Poliitilise lahenduse kohta võitluses piraatlusjuhtumitega Somaalia ranniku lähedal (arutelu)
<SPEAKER ID="362" NAME="Juhataja">
Järgmine päevakorrapunkt on nõukogu ja komisjoni avaldused poliitilise lahenduse kohta võitluses piraatlusjuhtumitega Somaalia ranniku lähedal.
<SPEAKER ID="363" NAME="Carl Bildt">
nõukogu eesistuja. - Austatud juhataja! Olen tänulik selle võimaluse eest arutada lühidalt Somaalia olukorda ja eelkõige väga tõsist probleemi, mille on põhjustanud piraatlus Somaalia ranniku lähedal.
<P>
Ma ei puuduta kõiki üksikasju. See riik on olnud kehvas olukorras rohkem kui 18 aastat, humanitaarolukord on jube ja konflikt on haaranud kogu riigi. Praegu on olemas föderaalne üleminekuvalitsus, ent see on habras - kui kõige pehmemalt väljenduda - ning vajab rahvusvahelise üldsuse pidevaid jõupingutusi, et viia maad sammhaaval lepitamise poole ja ehitada järk-järgult üles mingil määral toimiv riik, mis suudab sellel kohutavalt meeleheitel maal taastada mõningase stabiilsuse.
<P>
Piraatlus on tõepoolest väga tõsine oht. Selle probleemiga tegelemine nõuab riigi enda ulatuslikku osalemist, mis, nagu öeldud, on ülimalt raske, arvestades sealset praegust julgeolekuolukorda. Seega, nagu olete märganud, on meie praegused pingutused keskendunud praktilisele abile, mida saab riigi ja inimeste hüvanguks anda väljaspool Somaaliat. Me arutame muidugi, nagu te võib-olla teate, edasisi samme just selles vallas.
<P>
Kui rääkida konkreetselt piraatluse probleemist, jätkab mereväeoperatsioon Atalanta edukalt Somaalia ranniku lähedal tegutsemist. Kõik maailma toiduabi programmi saadetised on toimetatud turvaliselt Somaaliasse, Mombasast Muqdishosse ja Berberasse. Adeni lahes ei ole alates 2009. aasta mai algusest õnnestunud rünnakuid toimunud. See on saavutatud vähemalt teatud määral tänu ELi liikmesriikidele ja ülejäänud rahvusvahelisele üldsusele, kes on aidanud luua oluliste mereväeüksuste kõrgetasemelise esinduse. Operatsiooni edu selles piiratud küsimuses tuleneb ka tsiviilmerendusringkondade ja ELi operatsiooni Ühendkuningriigis Northwoodis asuva peakorteri tihedast koostööst. See on võimaldanud töötada välja parimad juhtimistavad, mida ka meresõitjad aina rohkem järgivad. Samuti on väga tõhusalt rakendatud kooskõlastatud mehhanism Adeni lahes toimuva kaubaliikluse kaitsmiseks mereväe poolt.
<P>
Seega saab praegu öelda, et piraatlust Adeni lahes on ohjeldatud, aga see jätkub endiselt. Seepärast on nõukogu otsustanud pikendada piraatlusevastast operatsiooni 2010. aasta detsembrini. See tähendab, et me peame olema valmis jätkama oma seniseid pingutusi ja säilitama õigel tasemel sõjaväeressursse. Samal ajal ootame ÜRO Julgeolekunõukogu resolutsiooni 1846 pikendamist lähipäevil.
<P>
Vaatamata sellele, mida ma ütlesin, ei saa me endaga rahul olla. Piraadid jätkavad oma tegevuse laiendamist ka ida poole India ookeanis ning hiljuti olime mussoonihooaja lõppedes tunnistajaks uuele rünnakute lainele Seišellidest põhjas ja kirdes, mis on üsna kaugel. Praegu hoitakse kinni vähemalt 11 laeva - neid kõiki pärast rünnakuid kohas, mida teatakse kui Somaali nõgu - kokku 250 meeskonnaliikmega.
<P>
Operatsiooniga Atalanta oleme oma suutlikkust selles kauges merepiirkonnas suurendanud. Seišellidele on patrull-lennukeid juurde viidud ja ma võin teatada, et ka Rootsi merepatrull-lennuk ühineb Seišellidel viibivate jõududega. On selgunud, et sellest on abi. Praegu on juba võetud või kavatsetakse võtta riikide tasandil lisakaitsemeetmeid, kui Prantsusmaa ja hiljuti ka Hispaania otsustasid asjakohaselt ja tõhusalt reageerida.
<P>
Samuti kaitstakse rahvusvaheliselt tunnustatud transiidikoridori Adeni lahes. See on soovituslik lahte läbiv marsruut ja kõik laevad lipust olenemata saavad loota mereväe kaitsele. Meil on seal praegu mereväeüksused Euroopa Liidust, NATOst ja USA juhitud ühistest merejõududest, mis tagavad väga hea patrullide koordineerimise ja teevad väga olulist luurekoostööd, mida sedalaadi operatsiooniks vaja on.
<P>
Nüüd soovib Hiina selle kooskõlastusmehhanismiga ühineda ja kaitses osaleda. See tähendab, et olemasolevaid mehhanisme tuleb arendada ja laiendada. Selle kohaselt võiks Hiina ja võib-olla muud merejõud võtta peagi mõningaid ülesandeid. Teised riigid - Venemaa, India ja Jaapan - on samuti mereväeüksused kasutusele võtnud ning nad tuleks võimalikult kiiresti kutsuda selle mehhanismiga ühinema. Kooskõlastamine on muidugi edu võti.
<P>
Ma tean, et Euroopa Parlamendis tuntakse mõningast huvi suhteliselt keerulise küsimuse vastu seoses kohtuprotsessiga kahtlustatavate piraatide üle, kelle Atalanta üksused on vahistanud ja kinni pidanud. Praegu hoitakse Kenya vanglates 75 kahtlusalust. Õigusprotsessiga kaasnesid summad üheksa eri kohtumenetluse jaoks ja see tekitab olulise lisakoormuse Kenya kohtusüsteemile. Nende kohtuprotsesside nõuetekohane läbiviimine on muidugi hädavajalik, kui soovime säilitada nii Atalanta tagatud eemalehoidvat mõju kui ka meie piraatlusevastaste pingutuste üldist usaldusväärsust. Viimane kahtlustatavate piraatide üleandmist käsitlev kokkulepe Seišellidega, millest te olete usutavasti teadlikud, on veel üks oluline edasiminek selles küsimuses. Piraatlus on väga tulutoov tegevus ning on tähtis, et suunaksime igakülgselt oma eri meetmed sellele, et vähendada kõiki piraatide võimalusi saada veelgi raha nendest tõeliselt põlastusväärsetest tegudest, mida nad teevad.
<P>
Lõppkokkuvõttes ei saa muidugi see, mida me merel teeme, asendada seda, mida tuleb teha Somaalias või Somaalia enda suhtes, aga nagu ma ütlesin, on see valdkond, kus ei saa kiiret edu endastmõistetavaks pidada. Peame jätkama mereoperatsiooniga ja see nõuab esiteks, et oleksime valmis võtma pikaajalise kohustuse seoses sõjaliste üksustega, teiseks, et me peame tugevdama kooskõlastusalast koostööd kõikide jõudude ja rahvusvaheliste organite vahel, kes selles operatsioonis osalevad, ning kolmandaks, et me peame aitama välja töötada ka piirkondliku merendusalase suutlikkuse, sest me ei saa kogu koormat enda peale võtta. Rahvusvahelised merendusorganisatsioonid, näiteks piraatlust käsitlev kontaktrühm, mängivad siin olulist rolli.
<P>
Lõppkokkuvõttes on see üks valdkondi, milles oleme viimastel aastatel näidanud Euroopa julgeoleku- ja kaitsepoliitika suutlikkust. Vaadakem aega paar aastat tagasi. Vaid vähesed kõige lennukamad meist oleksid osanud arvata, et Euroopa Liidu mereväeüksused hakkavad tegutsema Adeni lahes või India ookeanis. Pakilised humanitaar- ja muud põhjused on viinud meid selleni, mis on - võimalikes piires - osutunud siiani suhteliselt edukaks operatsiooniks. Ent ärgem loogem illusioone. Teha tuleb veel palju. Peame operatsiooni jätkama ja Euroopa Parlamendi toetus on selleks väga oluline.
<SPEAKER ID="364" NAME="Benita Ferrero-Waldner">
komisjoni liige. - Lugupeetud juhataja! Seekord on kogu Somaalia küsimuse kese laiem, sest jätkusuutlike meetodite abil tegeldakse ka selle probleemi algpõhjustega. Komisjon on alati väitnud, et piraatluse saab lõplikult kaotada vaid siis, kui tegeleme selle põhjustega, alustades Somaalia ebastabiilsusest ning käsitledes ka riigi arenguvajadusi, mis väljenduvad äärmiselt suures vaesuses, sealhulgas massilises kirjaoskamatuses ja haavatavuses.
<P>
Seetõttu on Somaalia eelmainitud julgeoleku- ja arenguprobleemide lahendamiseks hädasti vaja kõikehõlmavat lähenemist. See nõuab toimiva riigi rajamist, mis suudab jõustada seadusi ja pakkuda vähemalt põhiteenuseid. Keskmises ja pikas plaanis on hea valitsemistava, sealhulgas institutsioonide rajamine ja julgeolek, haridus ja majanduslik areng vajalikud eeldused nende tegurite kaotamiseks, mis ajendavad praegu somaallasi piraadiks hakkama.
<P>
Julgeoleku seisukohast on vaja kiiresti tegutseda. Nagu teate, on Aafrika Liidul määrava tähtsusega roll, eeskätt AMISOMi kaudu, mis on Aafrika Liidu missioon, mis tagab föderaalse üleminekuvalitsuse julgeoleku Muqdishos. Aafrika rahufondi kaudu on Euroopa Liit peamine AMISOMi toetaja, kes tagab vahendeid Aafrika Liidu missiooni toetamiseks. Just sõlmiti 60 miljoni euro suurune uus toetusleping. See on osa lubadusest, mille komisjon andis selle aasta aprillis Brüsselis toimunud konverentsil. Ühises 2008.-2013. aasta strateegiadokumendis on kindlaks määratud komisjoni abi Somaaliale ning täpsemalt on komisjoni Somaalia abiprogrammi eelarve ajavahemikuks 2008-2013 kokku 215,4 miljonit eurot, mis makstakse Euroopa Arengufondist.
<P>
Operatsioon Atalanta, mis on ELi esimene mereväeoperatsioon, tähistab varsti oma aastapäeva. See operatsioon on olnud edukas, sest on taganud piraatluse ohjeldamise, aga ka suurendanud laevandusringkonna teadlikkust parimatest enesekaitsemeetmetest. Ent me kõik teame, et tuleb teha veel palju rohkem. Kõrvuti operatsiooniga Atalanta kasutab komisjon stabiilsuse rahastamisvahendit Kenya kohtusüsteemi toetamiseks - nagu nõukogu eesistuja just mainis -, sest Kenya on võtnud kohustuse anda operatsiooni poolt kinni peetud ja üle antud kahtlustatavad piraadid kohtu alla, ning on oluline, et ei kujuneks karistamatust. See toetus Kenya kohtusüsteemile hõlmab teatavaid suutlikkuse suurendamise meetmeid prokuratuuri, politsei, kohtu ja vangla teenuste jaoks. Programmi rakendatakse ÜRO uimastite ja kuritegevuse vastu võitlemise büroo (UNODC) kaudu 1,75 miljoni euro ulatuses.
<P>
Laiemas mõttes on piirkondliku merendusalase suutlikkuse arendamine selle piirkonna julgeoleku tagamiseks samuti oluline tahk. Komisjon toetab Rahvusvahelise Mereorganisatsiooni niinimetatud Djibouti kokkuleppe rakendamist, kasutades jällegi stabiilsuse rahastamisvahendit. Programm, mis tegeleb teatud kriitiliste mereteedega, sealhulgas Somaali poolsaare ja Adeni lahe piirkonnaga, aitab luua Djiboutis merendusküsimuste piirkondliku koolituskeskuse. See keskus keskendub suutlikkuse suurendamisele ning muu hulgas Somaaliast, Puntlandist ja Somaalimaalt pärinevate mereametite töötajate, ametnike ja piirkonna rannavalvurite koolitamisele vastavalt võimalustele. Piirkondlik teabejagamiskeskus Jeemenis Şan'ā's on samuti nimetatud 2009. aastal abisaajaks. Selle programmi esimene etapp on juba alanud ja tehnilisi tasuvusuuringuid on alustatud.
<P>
Tahaksin nüüd enne lõpetamist minna veel ühe olulise küsimuse juurde. Komisjon töötab välja integreeritud merenduspoliitikat - sealhulgas välismõõdet - ning ka integreeritud mereseiret kõikides sektorites ja kõikidel piiridel, et tagada teadlikkus merel toimuvast, mis mõjutab muu hulgas mereohutust ja -julgeolekut, aga ka üldist õiguskaitset.
<P>
Praegune eesistujariik Rootsi on alustanud märkimisväärset tööd, et tagada ELi merenduspoliitikas sammaste ühtsus ning kindlustada seos ühenduse tegevuse ja teise samba raames eelkõige Euroopa Kaitseagentuuri tehtud töö vahel. Usume, et mereseire integreerimine võib ELi piraatlusevastaseid operatsioone suuresti aidata, sest eri allikatest mereseireandmete hankimine võimaldab ametiasutustel merel tegutsedes otsuseid teha ja teadlikumalt reageerida.
<P>
Kõik need erinevad tegevuspõhimõtted, mis on kirjas ka Euroopa Parlamendi eelmise aasta oktoobri resolutsioonis, näitavad komisjoni tööd piraatlusevastases võitluses.
<SPEAKER ID="365" NAME="Cristiana Muscardini" LANGUAGE="IT">
Lugupeetud juhataja, minister, volinik, kallid kolleegid! Meil on väga hea meel, et Atalanta missiooni on pikendatud.
<P>
Otsustasin pühendada end Somaalia probleemile ligikaudu kümme aastat ja ma ei saa eitada, et liiga paljudel juhtudel ei ole Euroopa piisavalt kiiresti tegutsenud.
<P>
Somaalia olukord muutub iga päevaga hirmutavamaks. Selle põhjuseks on rahvusvahelise terrorismi tagajärjed ning ka piraatluse probleem ja inimlik tragöödia, mida on üle elanud miljonid inimesed, eelkõige naised ja lapsed, kes peavad iga päev kannatama vägivalda ja tundma nälga ning on liiga sageli sunnitud läbi kõrbe põgenema, et üritada leida varjupaika Euroopa rannikul.
<P>
Seoses terrorismivastase võitlusega peame kehtestama ka meetmeid, mis annavad uut lootust piirkonna majandusele, aga samuti tagama Euroopa kontrolli Liibüas asuvate põgenikelaagrite olukorra üle. Oleme saanud teateid väga tõsise olukorra kohta nendes laagrites, nii vägivalla kui ka inimõiguste eiramise kohta, mis on sageli suunatud Somaalia naiste vastu.
<P>
Euroopa Rahvapartei (kristlike demokraatide) fraktsiooni korraldatud pöördumises kinnitas Somaalia üleminekuvalitsuse alaline esindaja ÜRO juures dr Yusuf Mohamed Ismail Bari-Bari, et Somaaliat on veelgi vaesestanud selle ranniku lähedal toimuv salajane kalapüük ning et paljud piraatidest on ka endised kalurid, keda pole koheldud õiglaselt või kellele pole tähelepanu pööratud.
<P>
Seetõttu peame võitlema karmilt terrorismi vastu, aga pingutama ka selle nimel, et tagada õiglus, lootus ja majanduse toimimine riigis, mis on kannatanud aastatepikkuse sõja tõttu.
<SPEAKER ID="366" NAME="Roberto Gualtieri" LANGUAGE="IT">
Austatud juhataja, kallid kolleegid! Selle arutelu kaudu ning resolutsiooniga, mille meie Euroopa Parlamendi Sotsiaaldemokraatide ja demokraatide fraktsioonis homme heaks kiidame, soovime väljendada oma kindlat toetust Euroopa Liidu võetud kohustusele piraatlusega võidelda. Samal ajal tahame väljendada oma muret seoses Somaalia raske olukorraga, mis kinnitab, et riigi stabiilsusele kaasaaitamiseks ja piraatluse algpõhjustega võitlemiseks on vaja tegutseda ja seda tuleb teha kiiresti.
<P>
Atalanta missioon on olnud edukas. See on võimaldanud kohale vedada 300 000 tonni abi ning parandanud Adeni lahe ohutust kogu mereliikluse jaoks, näidates Euroopa julgeoleku- ja kaitsepoliitika suutlikkust ning tegevusega seotud ja poliitilist lisaväärtust.
<P>
Samal ajal vajame Euroopalt koos Aafrika Liiduga suuremaid pingutusi Djibouti protsessi toetamiseks, ja kuigi me oleme teadlikud raskustest ja ohtudest, väljendame oma toetust Euroopa julgeoleku- ja kaitsepoliitika Somaalia-missiooni võimalikkusele, mida nõukogu on hakanud kaaluma.
<P>
Seetõttu loodame, et muudatusettepanekute tegemise ja arutelu käigus aitavad kõik fraktsioonid muuta meil see sõnum mõjusamaks, selle asemel et langeda lõksu ja kasutada niisugust rasket olukorda, nagu Somaalias valitseb, õigustusena, et pidada poliitilist lahingut teatavates riikides, millel ei ole selle aruteluga ja Euroopa Parlamendi tööga mingit pistmist.
<SPEAKER ID="367" NAME="Izaskun Bilbao Barandica" LANGUAGE="ES">
Austatud juhataja! Me peame toetama Somaalia ühiskondlikku ja demokraatlikku arengut, et teha lõpp piraatlusele. Peale selle kutsume üles kaitsma operatsiooni Atalanta raames Euroopa laevu, kes püüavad kala India ookeani lõunaosas, piraatide rünnakute eest samamoodi nagu kaubalaevu. Kutsume üles tagama sõjaväeeskordid, sest see on kõige tõhusam ja ka kõige odavam lahendus ning seda soovitab Rahvusvaheline Mereorganisatsioon. Lisaks tahame, et vahistatud ja piraatluse süüdistuse saanud isikute üle mõistetaks kohut selle piirkonna riikides, nagu on sätestatud 2008. aasta märtsi kokkuleppes Kenya ja Seišellidega.
<P>
Soovime seda kõike seetõttu, et kalalaevad on kasvavas reaalses ohus, et neid selles piirkonnas rünnatakse ja röövitakse. Peaksime tuletama meelde, et Euroopa Parlament võttis aasta tagasi selle olukorra vastu sõna, ent isegi komisjon on tunnistanud, et sel teemal ei ole midagi ette võetud. Senikaua jätkavad piraadid oma rünnakuid.
<P>
Viimast ohvrit Alakranat hoiti kinni peaaegu 50 päeva. Peaks meelde tuletama ka seda, et need laevad püüavad kala Euroopa kalanduskokkuleppe kohaselt. Nad tegutsevad seaduslikult rahvusvahelistes vetes ja neid kontrollivad pädevad asutused.
<P>
Seetõttu peaksime suurendama sellistele laevadele pakutavat kaitset.
<SPEAKER ID="368" NAME="Reinhard Bütikofer" LANGUAGE="DE">
Lugupeetud juhataja, nõukogu eesistuja ja volinik! Atalanta operatsioon on ELi edukas panus Somaali poolsaare julgeoleku heaks ja seda tuleks jätkata. Ent ELil on ka laiem ühine vastutus. See tähendab seda, et ei jäetaks tähelepanuta, kui ebaseaduslik mürgiste jäätmete eksport või ebaseaduslik kalapüük kahjustab Somaalia huve. Seetõttu peame leidma ühise seisukoha nende küsimuste jälgimiseks.
<P>
Resolutsioon, mida me homme hääletame, on ekslik kahes küsimuses, ja me ei toeta neid käsitusi. On vale tahta muuta praegu Atalanta mandaati, mis puudutab kas operatsioonide piirkonna laiendamist või Euroopa Parlamendi liikmete püüet laiendada mandaati kalapüügile. Me tahame, et mandaat jätkuks muutmata.
<P>
Teiseks on väga kaheldav algatada Euroopa julgeoleku- ja kaitsepoliitika koolitusmissiooni, mida ei ole nõuetekohaselt põhjendatud ning mis ei anna märkimisväärselt juurde Somaalia riigi ülesehitamiseks. Peaksime tegutsema pigem ettevaatlikult kui rutates.
<SPEAKER ID="369" NAME="Willy Meyer" LANGUAGE="ES">
Austatud juhataja! Me toetame täielikult Benita Ferrero-Waldneri avalduse esimest osa. See on tõesti probleemi olemus ja selle tegelik põhjus. Kuni me tegeleme probleemi põhjusega, ei saa olla võimalik mitte mingisugune õhus või maismaal kasutatav sõjaline lahendus. Mis puutub merendusega seotud lahendusse, siis väitis operatsiooni Atalanta eest vastutav ametnik eile üsna selgelt, et piraatlust ei saa lahendada merenduse kaudu. Tuletaksin Euroopa Parlamendile meelde, et Ameerika Ühendriigid üritasid kasutada maapealset sõjalist lahendust, kuid nende katsed luhtusid.
<P>
Seetõttu oleks viga hoida kinni arenguabi ja lahendusi, mis puudutavad riigi juhtimist. Sõjaline lahendus ei ole võimalik, aga võimalik ei ole ka erastada relvajõudude funktsioone, nagu Hispaania valitsus on sobivaks pidanud. Siin ei ole tegemist sellega, et asendame sõjaväe erasektori turvaettevõtetega, kellel on sõjarelvad. Ei, see ei ole kindlasti lahendus. Lahendus seisneb tegelikult selles, et tuleb teha lõpp igasugusele piraatlusele. Ma mõtlen lõpu tegemist Somaaliast tulenevale piraatlusele ja ka välisriikide piraatlusele, mis teeb laastamistööd Somaalia territoriaalvetes.
<SPEAKER ID="370" NAME="Niki Tzavela" LANGUAGE="EL">
Austatud juhataja! Rahvusvahelised vaatlejad on märkinud, et piraatluse probleemi lahendus peitub piirkonna poliitilise stabiilsuse saavutamises. Seda soovime me kõik, eriti meie, kreeklased, sest Kreeka laevandust on piraatlus selles piirkonnas tugevalt kahjustanud.
<P>
Lugupeetud volinik, teie sõnad olid mulle meeldiv üllatus. Senini puudutas ainus teave, mida me saime nii rahvusvaheliselt meedialt kui ka kõikidelt asjaosalistelt, sõjaväeliste operatsioonide edusamme. Te võtsite minult kartused, sest tahtsin teilt küsida, milliseid edusamme on siiani saavutatud riigi poliitiliste jõudude poolt, kuna me keskendume nüüd asjaolule, et probleemi lahendamiseks vajame Somaalias poliitilist stabiilsust. Tänan teid meile antud teabe eest ja ma pean ütlema, et oleks kasulik, kui nii Euroopa Parlamendile kui ka poliitilise sekkumise küsimusega tegelevale meediale antaks üksikasjalikumat teavet.
<SPEAKER ID="371" NAME="Luis de Grandes Pascual" AFFILIATION="PPE">
(ES) Austatud juhataja, lugupeetud volinik ja nõukogu eesistuja! Hispaania elas just läbi raske olukorra, kui laev Alakrana ja kogu selle meeskond langesid väljapressimise, alandamise ja lugematute riskide ohvriks.
<P>
Hispaania valitsuselt nõutakse Hispaanias aru, nagu on sel puhul asjakohane. Siin Euroopa Parlamendis räägime me Euroopast ja veel kord Euroopast. Seepärast tuleb märkida, et pärast aasta möödumist, mille jooksul oleme nõudnud diplomaatiat ja otsusekindlust, on tulemus olnud hea.
<P>
Operatsioonist Atalanta siiski ei piisa. Seda tuleb laiendada ja see tuleb paindlikumaks muuta. Peale nende teede, mida mööda liigub humanitaarabi, peab saama võimalikuks kaitsta ka ühenduse kala- ja kaubalaevu. Neid tuleb kaitsta ning seetõttu kutsume homme vastu võetavas resolutsioonis Euroopa Parlamenti ja selle institutsioone üles võtma teatud kohustused.
<P>
Me soovime, et öeldaks "jah” nende riikide kindlale seisukohale, kes on otsustanud kaitsta oma laevu oma relvajõududega, et hoida eemal ja vajaduse korral tõrjuda seaduslikult piraatide tegevust. Peame ütlema "ei” erasektori turvaettevõtete poole pöördumisele, mis Rahvusvahelise Mereorganisatsiooni arvates tooks kaasa tarbetu vägivalla ohu. Peame ütlema "ei” valitsuste passiivsele ja pealiskaudsele suhtumisele, mis muudab piraatide elu kergeks. Peame lisaks ütlema "jah” diplomaatiale, "jah” Somaaliale antavale abile ning "ei” põhjendamatutele süüdistustele väidetavas ebaseaduslikus kalapüügis.
<P>
Ühenduse laevad püüavad kala meie rahvusvaheliste kokkulepete kohaselt. Nad teevad seda seaduslikult ja neid tuleb kaitsta. Ühenduse institutsioonidel on kohustus seda teha.
<SPEAKER ID="372" NAME="Saïd El Khadraoui" AFFILIATION="S&amp;D">
(NL) Keeruline ja ohtlik olukord Somaalias ning selle mõju piirkonna stabiilsusele valmistab meile kõikidele suurt muret. Samal ajal on kogu maailm olnud tunnistajaks probleemidele, mida see riik on merepiraatluse tõttu talunud, ja selle mõjule Somaaliat ümbritsevates vetes toimuvale laevandusele laiemalt. Selle olukorra lahendamiseks vajame ilmselgelt terviklikku lähenemist, nagu Benita Ferrero-Waldner enne ütles.
<P>
Tahaksin kasutada võimalust ja väljendada meie tänu suurepärase töö eest, mida Atalanta missioon on siiani teinud. Nende jõupingutused on väga olulised, sest juurdepääs sellesse piirkonda on rahvusvahelise kaubanduse ja kaubaveo jaoks ülitähtis. Me soovime, et nii kaubalaevade meremehed kui ka piirkonnas töötavad kalurid saaksid oma tööd ohutult teha. Meie arvates on see hädavajalik. Jätkakem seega selle missiooni töö toetamist, ent kaalugem muidugi ka seda, mida me veel saame teha, ja nagu volinik õigesti ütles, tegelgem selle probleemi algpõhjustega tõhusalt ja eri valdkondades.
<SPEAKER ID="373" NAME="Franziska Katharina Brantner" AFFILIATION="Verts/ALE">
(DE) Austatud juhataja! Somaalia on pidevas hädaolukorras viibiv riik, kus pole ligikaudu 20 aastat olnud valitsust. Meie ELis peame aitama seda olukorda muuta. Seetõttu toetamegi komisjoni tööd. Ent me oleme väga skeptilised uue Euroopa julgeoleku- ja kaitsepoliitika missiooni suhtes ning kava suhtes koolitada Somaalia üleminekuvalitsuse jaoks 2000 sõdurit.
<P>
Mis on selle missiooni tegelik eesmärk? Millised on üldised poliitilised põhimõtted Somaalia jaoks? Millist väärtust saame lisada praegustele USA ja Prantsusmaa koolitusprojektidele? Me ei mõista, kuidas see missioon saab aidata kaasa riigi ülesehitamisele. Milline on üleminekuvalitsuse õiguspärasus? Miks me seda toetame? Miks me arvame, et sõdurid aitavad? Kuidas saame hoida sõdureid ühinemast sõjaväeülematega pärast seda, kui nad on koolitatud? Meie arvates on selle missiooniga seoses endiselt liiga palju küsimusi, et selle kavandamist saaks alustada. Peale selle ei näe ma, millist väärtust saab EL lisada, ja arvan, et raha saaks paremini kulutada teistele projektidele, mida komisjon juba ellu viib.
<SPEAKER ID="374" NAME="Eider Gardiazábal Rubial" AFFILIATION="S&amp;D">
(ES) Austatud juhataja! Kui me peame üritama mõista, mis toimub India ookeani vetes, siis peame käsitlema piraatluse teemat vastutustundlikult, hoidudes demagoogilistest väidetest ja parteipoliitilise hoiaku võtmisest. Ütlen seda vaatamata väidetele, mida ma olen kahjuks siin Euroopa Parlamendis kuulnud. Mõni parlamendiliige on sõna saades kasutanud võimalust rünnata Hispaania valitsust. Tahaksin märkida, et eelnimetatud valitsus aitas toetada ja edendada operatsiooni Atalanta, mida me täna tunnustame. Sellest operatsioonist siiski selgelt ei piisa ja seda tuleb tugevdada.
<P>
Seepärast tahaksin paluda nõukogul seda operatsiooni tugevdada, laiendada kaitstavaid piirkondi, mille eest see vastutab, suurendada selle töötajate arvu ja anda sellele vastutusvaldkondi juurde. Ma viitan näiteks nende sadamate seirele, millest piraatide kasutatavad baaslaevad väljuvad. Sellegipoolest on selge, et Atalanta ei saa olla ainus mehhanism Somaalia probleemi lahendamiseks. Seepärast kasutan praegu võimalust kutsuda kõiki asjaosalisi üles leidma ühtne Somaalia strateegia. Selline strateegia peaks hõlmama arenguabi ja poliitilist dialoogi föderaalse üleminekuvalitsusega.
<P>
Samuti palun nõukogul algatada kõrvuti Atalantaga uus operatsioon, mis aitaks koolitada ja varustada Somaalia föderaalse valitsuse julgeolekujõude, kuid samal ajal toetaks kohustust austada inimõigusi ja õigusriigi põhimõtteid.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="375" NAME="Luis de Grandes Pascual" AFFILIATION="PPE">
(ES) Kas parlamendiliige arvab, et oli vastutustundetu väita, et Hispaania valitsus peaks Hispaanias aru andma ning et peaksime siin Euroopa Parlamendis keskenduma arutelule Euroopa ja Euroopa meetmete toetuse üle operatsioonile Atalanta?
<SPEAKER ID="376" NAME="Eider Gardiazábal Rubial" AFFILIATION="S&amp;D">
(ES) Härra de Grandes Pascual, palun ärge üritage sõnu loopida. Mina pidasin vastutustundetuks seda, et te kasutate teile antud kõneaega selleks, et Hispaania valitsust rünnata.
<SPEAKER ID="377" NAME="Georgios Papanikolaou" AFFILIATION="PPE">
(EL) Austatud juhataja! On fakt, et Somaalia piraadid on oht rahvusvahelisele laevandusele. Piraatlus ei mõjuta vaid mereveo kulusid ja usaldusväärsust, vaid see takistab ka - ja see on kõige olulisem - rahvusvahelise humanitaarabi andmist Somaaliale, süvendades sellega tõsist toidupuudust riigis. Sellegipoolest pean ütlema, et pika kaubandusliku meresõidu traditsiooniga riike, näiteks Kreekat ja teisi Vahemere maid, mõjutab see eriti. Saan aru, et ELi piraatlusevastane missioon merekoridori kaitsmiseks Somaali poolsaare juures on tähtis samm. Ent me peame mõistma, et asjad, mida me oleme pidanud fantaasia- ja filmimaailma kuuluvaks - lugesin lapsena nende kohta juturaamatutest -, koputavad praegu meie uksele, need on ilmne oht, reaalsus. Seepärast peame tegutsema kooskõlastatult, veenma nõukogu ja komisjoni tegema rohkem poliitilisi algatusi.
<SPEAKER ID="378" NAME="Josefa Andrés Barea" AFFILIATION="S&amp;D">
(ES) Austatud juhataja! Piraatlus on Hispaania jaoks väga oluline teema, sest see mõjutab meie kalalaevu, ning ma avaldan heameelt laeva Alakrana vabaks laskmise üle ja tunnustan selle kalureid, omanikku ja Hispaania valitsust jõupingutuste eest.
<P>
Kalalaevad on piraatide märklaud ja tundub, et need pakuvad vastupandamatut kiusatust pantvange võtta. Piraadid on oma taktikat ajakohastanud, nagu nõukogu ütles, nii merel kui ka maismaal. Nad tegutsevad kasumlikult ja liikmesriigid peavad olukorrale reageerima.
<P>
EUNAVFORi operatsioon Somaalias (operatsioon Atalanta) oli edukas ning volinik märkis, et on võetud suur hulk meetmeid, aga me vajame rohkem ja paremaid selliseid operatsioone. Kalalaevad ei tohi enam ohus olla, me peame kalalaevu kaitsma ja me vajame piirkonda, kus neile tagatakse ulatuslikum kaitse.
<P>
Eelkõige vajame lahendust maismaal, sest just maismaal on probleem tekkinud. Nagu komisjon märkis, vajame demokraatlikku stabiilsust. Me küsime komisjonilt, kas ta oleks valmis korraldama selles piirkonnas tippkohtumise piraatluse teemal, et üritada leida maismaal lahendusi merel toimuvale.
<SPEAKER ID="379" NAME="Raül Romeva i Rueda" AFFILIATION="Verts/ALE">
(ES) Muidugi olen ka mina rõõmus Alakrana juhtumi õnneliku lõpu üle, aga ma kardan, et kahjuks ei pruugi see viimaseks selliseks juhtumiks jääda. Nagu öeldud, on oluline pidada meeles, et piraadid ei tugine vaid vaesusele, aga ka mittetoimiva süsteemi vigadele ja lünkadele.
<P>
Kuigi on muidugi kurb ja kahetsusväärne, et meremehi röövitakse siis, kui nad lõppude lõpuks teevad vaid oma tööd, on samuti taunitav, et mitte vaid Somaalias, vaid terves piirkonnas leidub neid, kes kasutavad ära valitsuse puudumist, et neis vetes ebaseaduslikult kala püüda või mürgiseid jäätmeid merre juhtida. Härra de Grandes Pascual, kahjuks just sellised asjad toimuvad.
<P>
Me mõistame kahtlemata hukka kõik piraatluse juhtumid. Selle nähtusega võitlemine nõuab siiski rohkemat kui sõdureid ja palgasõdureid. Tegelikult võib sellise lahendusega piirdumine avaldada isegi vastupidist mõju ning tuua kaasa konflikti murettekitava süvenemise, arvestades eriti seda, et nagu me teame, riskivad mõned laevaomanikud oma võimalikult suure piirkonnas kohaloleku huvides rohkem, kui nad peaksid, ning liiguvad kaitstud aladest kaugemale, kui nad peaksid, tekitades ohu, millega on alati väga raske võidelda.
<SPEAKER ID="380" NAME="Carmen Fraga Estévez" AFFILIATION="PPE">
(ES) Lugupeetud juhataja! Kuigi India ookeanis võib esineda ebaseaduslikku kalapüüki, ei saa ühenduse laevastikku kindlasti nimetada ebaseaduslikuks, nagu siin öeldi. Ühenduse laevastik püüab kala rangelt seaduste piires, lubade alusel, mis on välja antud Euroopa Ühenduse ja Seišellide kalandusalase partnerluslepingu kohaselt ning selles piirkonnas tuunipüüki reguleeriva ja juhtiva India Ookeani Tuunikomisjoni poolt.
<P>
Teiseks on kõik ühenduse laevad varustatud satelliitseiresüsteemiga, mille abil saavad kalandus- ja sõjaväeasutused reaalajas igal ajal nende asukoha kindlaks määrata.
<P>
Kolmandaks on ühenduse laevade pardal vaatlejad ning nad järgivad kalapüügiteabe andmise ranget korda, mis muude meetmete hulgas hõlmab püügipäeviku pidamist, püügiproovide võtmist ja kaubaveokeelu täitmist kõrge lainetuse ajal.
<P>
Lisaks on kogu ühenduse laevastik nõuetekohaselt kantud India Ookeani Tuunikomisjoni piirkondlikku laevaregistrisse. Mina isiklikult tahaksin, et nii komisjon kui ka nõukogu tunnistaksid, et Euroopa laevastik, mis selles piirkonnas kala püüab, teeb seda rangelt seaduste piires.
<SPEAKER ID="381" NAME="Janusz Władysław Zemke" AFFILIATION="S&amp;D">
(PL) Austatud juhataja! Tahaksin väga väljendada oma tänu ning kõigepealt öelda, et oleme täna minu arvates saanud minister Bildtilt ja volinik Ferrero-Waldnerilt väga head ja usaldusväärset teavet. See teave kinnitab, et Euroopa Liidu püüdlused on keskendunud kahele valdkonnale. Esimene valdkond on humanitaarabi ja teine on sõjaväeline tegevus ning need kaks tegevusvaldkonda on õnneks olnud aina tõhusamad. Ma tahaksin siiski küsida järgmist: kas me ei peaks pöörama vähemalt sama palju tähelepanu Somaalia riigi ülesehitamisele, sest tegelikult puudub selles riigis nõuetekohane kord? Kas me ei peaks looma ka kohalikku politseid ja relvajõudude alust? Kui seda kolmandat valdkonda ei käsitleta samamoodi nagu ülejäänud kaht, siis on minu arvates keeruline pikaajalist edu saavutada.
<SPEAKER ID="382" NAME="Carl Bildt">
nõukogu eesistuja. - Austatud juhataja! Ma teen väga lühidalt. Somaalia on suur probleem. See on olnud suur probleem 20 aastat. Oleme arutanud piraatluse üle. Ent ärgem unustagem humanitaarolukorda, mis on katastroofiline. Ärgem unustagem terroristide probleemi. Ärgem unustagem piirkonna ebastabiilsust.
<P>
Aja jooksul peame üritama lahendada kõik need probleemid. Ent olgem ka realistlikud. Rahvusvaheline üldsus, ÜRO ja teised on heidelnud Somaaliaga väga pikka aega. Tulemused on olnud üsna piiratud. Hakkasime selle valdkonnaga tegelema suhteliselt hilja, mis puutub püüdesse Somaaliaga tegelda. Me üritame mõningaid asju teha.
<P>
Atalantat peame me kõik edukaks, aga ärgem arvakem, et see suudab kõik probleemid lahendada. Kui me arutame selle laiendamist India ookeanile, siis räägime tohutult suurest piirkonnast. Ning isegi kui me kasutaksime kõikide Euroopa Liidu riikide kõiki mereväeüksuseid, ei oleks ma edus ikkagi täiesti kindel.
<P>
Ning osa neist piraatidest tõukab tagant muidugi ka raha, mille abil nad saavad uutesse vahenditesse investeerida. See muudab probleemi suhteliselt keerukaks.
<P>
See ei ole põhjus jätta tegemata see, mida me saame teha. Kõikidele raskustele vaatamata peaksime üritama toetada föderaalset üleminekuvalitsust.
<P>
Just seda üritame me teha mitmesuguste koolitusprogrammidega. Kas meil on garantiid, et see on edukas? Ei, seda pole. Ent ainus asi, milles võime täiesti kindlad olla, on see, et kui me isegi ei ürita, siis me kindlasti edu ei saavuta. Kui me üritame, siis on vähemalt võimalus, et me avaldame positiivset mõju. Ning isegi kui me midagi muud ei ole saavutanud, siis oleme suutnud tagada maailma toiduabi programmi tarned Somaalia nälgivale ja kannatavale rahvale. Juba see on asi, mille üle uhkust tunda.
<SPEAKER ID="383" NAME="Benita Ferrero-Waldner">
komisjoni liige. - Austatud juhataja! Tean väga hästi, et mõnes liikmesriigis on see nende riikide ohvrite ja neis riikides esinevate raskuste tõttu väga oluline teema. Meie Kreeka kolleegi, kes esitas mulle küsimuse, millele ma tahtsin vastata, ei ole enam siin, aga tahtsin öelda, mida me oleme teinud ja miks ma ütlesin, et on mõningaid edusamme.
<P>
Nagu meie eesistuja märkis, on meil niinimetatud Djibouti protsess ja rahvusvaheline kontaktrühm, milles komisjon osales ning milles mulle teadaolevalt meie endine kolleeg Louis Michel, kes on nüüd Euroopa Parlamendi liige, üritas üleminekuvalitsust väga tugevalt aidata ja toetada. Just sellel valitsusel on kõige paremad võimalused tagada Somaalias mõningane stabiilsus. See on meie esmane ja kõige tähtsam ülesanne ning me peame seda tegema diplomaatilise ja poliitilise toetusega.
<P>
Lisaks peame aitama ja kaitsma laevu ja kõiki neil olevaid inimesi. Peame tegema ka seda, mida ma enne ütlesin - viimasena kõnelnud kolleeg võib-olla kuulis mind siis. Ütlesin enne, et institutsioonide loomine, suutlikkuse tagamine, õigusprotsessile kaasaaitamine, elanikkonna abistamine on täiesti hädavajalik. Alles siis, kui riigis on suurem stabiilsus ja on võetud meetmeid vaesuse kaotamiseks, saab kõike seda teha. Seega on see tõepoolest väga keeruline protsess.
<P>
Selleks et aidata, toetame me lisaks muudele asjadele praegu konkreetselt 29 projekti kokku 50 miljoni euro ulatuses, mis on väga suur summa nende inimeste jaoks. Sellega toetatakse head valitsemistava, turvalisust ja kodanikuühiskonda ning lepitusprotsessi ja institutsioonide ülesehitamist. Lõppeesmärk on aidata luua toimiv riik, mis suudab teenida Somaalia rahvast ning kus me peame võitlema ka terrorismiga. Terrorism on seal kahjuks väga juurdunud ja selles mõttes on see riik peaaegu nurjunud, seega on meil tõesti väga suur ülesanne.
<P>
Keegi küsis, kas tulevikus võiks pidada tippkohtumise piraatluse teemal. Meie komisjonis ei oleks kindlasti sellele vastu, aga ma arvan, et seda peavad otsustama liikmesriigid ja eelkõige ehk järgmine eesistujariik Hispaania. Kui nemad on huvitatud, siis võivad nad tõepoolest seda teha.
<SPEAKER ID="384" NAME="Juhataja">
Mulle on kodukorra artikli 110 lõike 2 alusel esitatud kuus resolutsiooni ettepanekut.
<P>
Arutelu on lõppenud.
<P>
Hääletus toimub homme, neljapäeval, 26. novembril 2009.
<P>
Kirjalikud avaldused (kodukorra artikkel 149)
<SPEAKER ID="385" NAME="Alain Cadec  " LANGUAGE="FR">
Austatud juhataja, kallid kolleegid! Tahaksin väljendada oma kindlat toetust sellele resolutsioonile, sest selles toonitatakse operatsiooni Atalanta tähtsust ja edukust. Ma mõistan eesmärgiks seatud ülesande tohutut ulatust, arvestades hõlmatava territooriumi suurust. Tahaksin siiski, et piirkonnas tegutsevaid Euroopa kalalaevu käsitataks väga ohustatud laevadena ning et need võetaks seetõttu erikaitse alla. Seepärast tuleb need liigitada 3. kategooriasse.
<P>
Tegelikult on tuunipüügilaevad eriti ohustatud, sest ühest küljest on neil väga madal vabaparras ning teisest küljest on nad noodapüügi ajal - see tähendab neli kuni viis tundi järjest - liikumatud ja manööverdamatud. Seetõttu on nad sel ajal piraatide rünnaku ohus. Just see tegur õigustab eripalvet. Tahaksin selgitada ka seda, et see liigitus operatsioonis Atalanta täiendaks Prantsuse ja Hispaania kaitseoperatsioone laevade pardal.
<SPEAKER ID="386" NAME="Filip Kaczmarek  " LANGUAGE="PL">
Komisjonil ja nõukogul on õigus. Ainus võimalik lahendus Somaalia olukorrale on sealse konflikti igakülgne käsitlemine, mis hõlmab kõikide asjaosaliste kooskõlastatud tegevust, millega püütakse saavutada piirkonnas stabiilsus ja lõpetada piraatlus. Meie lähim eesmärk piraatluse kaotamise probleemi puhul peab olema muidugi operatsiooni Atalanta jätkamine. See võiks hõlmata isegi tema mandaadi laiendamist, et kaitsta ka kalureid. Ma ei mõista, miks osa meie kolleege ei taha kaitsta kalureid. Et me kaitseme kauba- ja turismilaevandust, samuti toiduabilaevu, siis peaksime tegema ka kõik võimaliku, et kalurid saaksid oma tööd ohutult teha.
<P>
Samal ajal ei tohi me kaotada silmist pikaajalist eesmärki, milleta ei leita piraatluse probleemile kunagi püsivat lahendust. Ma viitan rahule, stabiilsusele, vaesuse kaotamisele ja riigi arengule. Seepärast peame pikas plaanis keskenduma järgmisele:
<P>
• AMISOMi missiooni tugevdamine,
<P>
• relvaembargo vankumatu säilitamine ja täitmine Somaalia suhtes,
<P>
• riigi stabiliseerimine kooskõlastatud ja igakülgse tegevusstrateegiaga, mis hõlmab Euroopa Liitu, Aafrika Liitu ja USAd,
<P>
• püüe sõlmida kestvad rahulepingud poolte vahel ning
<P>
• toetus riigi institutsioonide loomiseks, mis tegutseksid kogu riigis.
