<CHAPTER ID="004">
Pidulik istung - Dalai-laama
<SPEAKER ID="085" NAME="President">
Kallid kolleegid! Mul on suur au ja hea meel tervitada Tema Pühadust XIV dalai-laamat tänasel Euroopa Parlamendi täiskogul. Ootame huviga teie mõtteid Euroopa kultuuridevahelise dialoogi aasta kohta ja selle dialoogi tähtsuse kohta seoses rahuga ja rahvastevahelise mõistmisega, mida täna Euroopa Parlamendi täiskogul meiega jagate.
<P>
2008. aastal oli meil juba au siin tervitada kristluse, judaismi ja islami esindajaid ning täna on võimalus kuulata budismi juhtivat esindajat. Teie Pühadus, praegu on meie mõtted ennekõike Mumbai veriste rünnakute ohvrite ning India rahva juures, riigis, kus te eksiilis elate. Just praeguste suurte väljakutsete ajal on usujuhtidel, nagu teie, kes pooldavad dialoogi, rahu ja lepitust, anda suur panus meie ühiskondlikku ellu.
<P>
Euroopa Parlament on alati üritanud seista inimeste õiguste ja väärikuse eest. Usulise väljenduse kultuur ja vabadus on otseselt seotud inimese identiteediga ja seega ka inimväärikusega. Selles suhtes on Euroopa Parlament pidevalt üritanud tõmmata tähelepanu Tiibeti rahva inimõigustele.
<P>
Kui teie, Teie Pühadus, pidasite Euroopa Parlamendile 1988. aastal Strasbourgis kõne, kõnelesite Tiibetile mõeldud viiepunktilisest rahuplaanist. Külastasite meid ka aastatel 2001 ja 2006. Selle perioodi ajal võttis Euroopa Parlament vastu mitmed otsused, milles palus Hiina valitsusel algatada kohese ja sisuka dialoogi ja austada Tiibeti rahva kultuurilist ja religioosset identiteeti ning inimõigusi. Euroopa Parlamendi nimel tahaksin veel kord rõhutada: Euroopa Parlament tunnustab Hiina territoriaalset ühtsust, mille alla Tiibet kuulub. Ent me kaitseme alati Tiibeti rahva õigust oma kultuurilisele ja religioossele identiteedile. Kaitseme seda õigust alati.
<P>
(Aplaus)
<P>
Lhasas ja teistes linnades 10. märtsist alates toimunu on tõend edasilükkamatu vajaduse kohta põhjaliku dialoogi järele, millega leitaks aktsepteeritav ja jätkusuutlik lahendus kõigile osapooltele seoses Tiibeti kultuuri, religiooni ja identiteediga.
<P>
Nendel põhjustel tunneme suurt muret selle üle, et 2002. aastal teie erisaadikute ja Hiina riigiasutuste vahel alanud läbirääkimised ei ole veel tulemuslikud olnud. Väljendame oma suurt ootust selle suhtes, et tulevased läbirääkimised toovad soovitud tulemusi.
<P>
Hiina on oluline riik ja Euroopa Liidu tähtis partner. Meie dialoogis Hiinaga on meil kohustus avatult ja siiralt omaks võtta meie ühised demokraatia, seadluse, inimõiguste ja sõnavabaduse väärtused, mis põhinevad inimväärikuse aluspõhimõttel.
<P>
Kallid kolleegid, kui lõpetaksime nende põhimõtete toetamise, ütleksime endast lahti. Avaldasin need põhimõtted ka eile vestluses Hiina esindajaga Euroopa Liidus.
<P>
Nagu Teie Pühadus mõned aastad tagasi ütles, peame me kõik õppima töötama mitte ainult enda, oma pere või oma rahva jaoks, vaid ka kogu inimkonna jaoks.
<P>
Teie Pühadus, olete dialoogi tähtis toetaja. Teie vägivallatu hoiak on suurepärane näide seotud ja rahulikust pühendumisest väärikale eesmärgile ning meil on au kuulda teid täna Euroopa Parlamendile kõnelemas.
<P>
Palun nüüd suure hea meelega teid meile rääkima.
<P>
(Aplaus)
<SPEAKER ID="086" NAME="Tema Pühadus XIV dalai-laama">
Teie ekstsellents, president Pöttering, austatud parlamendiliikmed, daamid ja härrad.
<P>
Mul on suur au täna siin teile kõneleda ning tahan teid kutse eest tänada.
<P>
Viimati, kui siin olin, pidasin oma kõne tiibeti keeles ja siis lugesin ette ingliskeelse tõlke. Tundsin, et see raiskas aega, nii et täna on minu kirjalik avaldus juba ringlusse lastud. Ma ei korda seal öeldut. Tegelikult on seal mõningaid sõnu, mida ma ei suuda korralikult hääldada, nii et on parem seda mitte lugeda! Olen põhipunkte juba oma kirjalikus avalduses maininud ning ei taha neid korrata.
<P>
Olen lihtsalt üks inimene 6 miljardist. Sellel tasandil usun, et iga inimene tahab õnnelikku ja edukat elu; meie nahavärvist, rahvusest, usust või sotsiaalsest staatusest hoolimata tahame kõik õigust õnnelikule ja edukale elule ning meil on see õigus.
<P>
Inimesena usun - ja paljud minu sõpradest on juba aastaid minu vaadete ja tunnetega nõustunud -, et praegusel ajal pannakse liiga palju rõhku materiaalsete väärtuste tähtsusele. Oleme kuidagimoodi oma sisemised väärtused unarusse jätnud. Seetõttu olen tähele pannud, et hoolimata kõrgest materiaalsest kindlustatusest, on ikka veel palju inimesi - isegi miljardäre - kes on väga rikkad, ent isiklikul tasandil õnnetud.
<P>
Nii et üks tähtsamaid tegureid õnnelikkuse ja rõõmu juures on vägagi seotud hingerahuga, rahuliku meelega. Liiga palju stressi, liiga palju kahtlusi, liiga suured ambitsioonid ja ahnus on minu arvates samuti tegurid, mis rikuvad meie sisemist rahu. Nii et kui tahame, et meie elu oleks õnnelik, ei ole mõtet sisemisi väärtusi unarusse jätta.
<P>
Need sisemised väärtused ei ole tingimata see, mida saame usulisest õpetusest, ent minu arvates on need bioloogiline tegur, millega juba varustatud oleme: soe süda või vastutustundlikkus, ühtsustunne. Bioloogiline tegur on olemas seetõttu, et oleme sotsiaalsed olendid.
<P>
Seda nimetangi tavaliselt "ilmalikuks eetikaks” ja see on meie õnneliku elu ja sisemise rahu alus. Viisid, mida ma selle edendamiseks üldiselt rõhutan, on ilmalikud: ilmalik meetod tähendab kaine meele ja ühiste kogemuste ning uusimate teaduslike saavutuste kasutamist.
<P>
Meelerahu on väga tähtis ka meie füüsilisele heaolule. Tahaksin siinkohal näiteks tuua ka väikese isikliku kogemuse. Hiljuti eemaldati mult sapipõis. Nii et erinevalt minu eelnevast külastusest on mul küll sama nägu, ent üks organ on puudu! Aga sellest ajast saadik olen täitsa terve, päris heas vormis!
<P>
(Naer)
<P>
Tõsisemalt rääkides, nii operatsiooni ajal kui pärast seda tekkisid mitmed päris tõsised komplikatsioonid. Tavaliselt võtab sapipõie eemaldamine 15-20 minutit, ent minu puhul läks sellega komplikatsioonide tõttu kolm tundi. Ent pärast operatsiooni taastusin täielikult ühe nädala jooksul. Nii et arstid olid veidi üllatunud. Ütlesin neile, et minus pole midagi erilist. Ei mingit võlujõudu. Ei mingeid ravivõimeid. Kui mul oleks võlujõud või ravivõimed, poleks ma ju üldse operatsiooni vajanudki. Fakt, et operatsioonile läksin, tähendab ju seda, et mul pole võlujõudu, eks ole? Ent ma usun tõesti, et meelerahu on kiire paranemise juures üks tähtis tegur.
<P>
Nii et inimväärtuste edendamine on minu suurim kohustus.
<P>
Järgmine kohustus on usulise kooskõla edendamine. Selles suhtes - ma mõtlen meelerahu - kannavad kõik suuremad religioonid sõnumit selle kohta, kuidas arendada sisemist rahu. Eriti just siis, kui oleme keerukates või lootusetutes olukordades, annab usk meile sisemist tugevust ja lootust.
<P>
Nii et kõik suuremad religioonid jagunevad põhimõtteliselt kahte kategooriasse: üks on teistlik usk, teine mitteteistlik usk. Budism kuulub mitteteistlike hulka. Budism ja džainism on mõlemad osa India traditsioonidest. Need erinevad filosoofiad, erinevad lähenemisviisid, kannavad kokkuvõttes sama sõnumit, samasid tavasid, armastust, kaastunnet, andestust, rahulolu ja enesedistsipliini.
<P>
Nii et seega on kõigil suurematel traditsioonidel sama potentsiaal, ent need tulevad erinevatest asukohtadest ja erineva vaimse meelestatusega inimestelt. Me vajame erinevaid lähenemisviise. Teistlik filosoofia ja mitteteistlik filosoofia on arenenud: see ei loe. Need filosoofiad loevad, ent oluline on tegelik eesmärk, tegelik sõnum. Nii et selles suhtes kannavad kõik religioossed traditsioonid sama sõnumit, samasid tavasid ja sama mõju.
<P>
Seega on harmoonia erinevate religioossete traditsioonide vahel üsnagi võimalik. Ja siiski leiab praegu - mitte ainult ajaloos, vaid isegi tänapäeval - ikka veel aset konflikte usu nimel. Seega vajame erilisi pingutusi usulise harmoonia edendamiseks.
<P>
See võib olla tähtsusetu, aga näen, et parlamendiliikmete hulgas on palju naisi. Üks minu uskumustest (ja ma ei ütle seda ainult sellepärast, et siin naisi rahustada!) on, et inimkonna ajaloo varaseimatel aegadel ei olnud mingit juhtide kontseptsiooni. Kõik pereliikmed töötasid koos, kõik kogukonna liikmed töötasid koos, pidades jahti, korjates puuvilju jmt ja nad jagasid kõike võrdselt. Lõpuks hakkas rahvaarv suurenema. Siis hakkasid aset leidma varastamised, tülinorimised ja muu taoline. Siis hakkas tekkima juhtide idee.
<P>
Sellel ajal ei omanud aju erilist tähtsust. Tähtis oli füüsiline jõud nagu teiste loomade puhulgi. Selle tõttu tekkiski minu arvates meeste domineerimine.
<P>
Siis hakkas lõpuks aju hariduse kaudu arenema ja muutus tähtsamaks kui füüsiline jõud. Siis oli meestel ja naistel enam-vähem võrdne seis. Ja nii on paljud siinsed liikmed naissoost. Mõned neist on päris ilusad!
<P>
(Naer ja aplaus)
<P>
Nii et nagu varem mainisin, peame meie sajandil, meie ajal, edendama inimeste kaastundlikkust, armastust ja sooja südant. Selles osas arvan, et bioloogiliste tegurite tõttu on naistel suurem tundlikkus teiste valu suhtes. Kas olete nõus?
<P>
(Hõigatakse "Jah!”)
<P>
Arvan, et peaksin küsima meestelt, mitte naistelt.
<P>
Mul ei ole palju aega, ent räägin teile ühe lühikese loo. Ükskord kaheksa või üheksa tunni pikkusel lennul Indiast ühte teise riiki - see oli öine lend - märkasin paari kahe noore lapsega, kellest üks oli umbes kuus või seitse aastat vana ja teine väga väike. Väike laps tekitas terve öö jooksul oma vanematele muret. Alguses hoolitses isa samuti selle väikese poisi või tüdruku eest. Siis, pärast kahte või kolme tundi, isa lihtsalt magas. Ent ema tegeles kogu öö nende ulakate lastega. Ta pööras neile kogu aja täit tähelepanu ja järgmisel hommikul märkasin, et ema silmad olid punased. See on üks näide. Naine on lihtsalt teiste inimeste valu suhtes tundlikum.
<P>
Seega vajame praegu mitte ainult tarkasid ajusid ja suuri ideid, vaid ka sooja südant. Sellistel perioodidel on minu arvates naistel eriline roll. Seega on mul hea meel näha siin nii palju naisi. Olen seda mitu korda öelnud ja tahtsin seda praegu siin jagada.
<P>
Nüüd Tiibeti teema juurde.
<P>
(Aplaus)
<P>
Põhimõtteliselt peavad mõned Hiina ametnikud meie lähenemist separatistlikuks, ent see ei ole seda. See on täiesti vale. Kõik teavad, et otsime Hiina Rahvavabariigis ehtsat autonoomiat, mis oleks meie endi huvides. Tiibet on materiaalselt mahajäänud - kuigi vaimselt on see loomulikult arenenud - nii et praegu tahavad kõik Tiibeti elanikud kaasajastatud Tiibetit. Seega, mis puutub materiaalsesse arengusse, siis meie huvides on jääda kokku suure riigiga - Hiina Rahvavabariigiga.
<P>
Nii et esiteks tahan teha väga selgeks, et meie lähenemine ei ole separatistlik liikumine. Teatud õigused, mida Hiina ametnikelt palunud oleme, on tegelikult juba tagatud või nende põhiseaduses mainitud, samamoodi nagu ka vähemuste teatud õigused.
<P>
Teine punkt, mille meie toetajatele selgeks tahan teha, on see, et kui näitate üles oma toetust ja muret Tiibeti küsimuse osas, tunnevad mõned hiinlased, et see on midagi Hiina-vastast. See on täiesti vale. Tegelikult üritame anda oma panuse seoses harmoonilise ühiskonna, stabiilsuse ja ühtsuse edendamisega. Loomulikult on see kaine mõistuse ja ühiste kogemuste küsimus: kuidas saavad hirmu ja relvade juures ühtsus ja harmoonia tekkida? See ei ole loogiline. Tõeline harmoonia ja ühtsus tuleb vaid usalduse ja üksteise austamise kaudu.
<P>
Lubage mul tuua üks näide. Kuna me ei otsi iseseisvust ja peame kindlalt kinni vägivallatutest põhimõtetest, arvavad nüüd mõned meie sõbrad Xinjiangist, kes samuti oma õiguste eest võitlevad, et meie meetod on tõhusam.
<P>
Palju aastaid tagasi kohtasin mõnda Xinjiangi inimest - ma ei mäleta nende nimesid - nad võitlesid tõesti iseseisvuse eest ja vajadusel kasutasid ka vägivalda. See oli nende seisukoht. Siis ütlesin neile inimestele: mis puutub meisse, tiibetlastesse, siis me ei taotle separatismi ja järgime ka kindlalt mittevägivaldset meetodit.
<P>
Lõpuks nõustuvad nüüd rohkemad Xinjiangi inimesed, et meie meetod on realistlik ja parim. Meie meetod andis rohkem julgust neile inimestele, kes võtsid kord vägivaldse lähenemisviisi ja seega taunisid meid.
<P>
Aitame rajada tervislikku ja harmoonilist ühiskonda.
<P>
Nii et meie ja meie toetajad ei ole hiinlaste, Hiina ega Hiina valitsuse vastased. Me hoopis aitame neid. Loomulikult on totalitaarsetes režiimides mitmeid tagasilööke: see on suletud ühiskond, ei ole mingit sõnavabadust ega ajakirjandusvabadust. Nii et raskused peavad paratamatult tekkima.
<P>
On üks Tiibeti ütlus: "Kui oled tõeliselt lähedane sõber, tee oma sõbra vead selgeks". Nii et Euroopa Liidu jaoks on loomulikult väga tähtis hoida Hiina Rahvavabariigiga lähedasi suhteid, aga samal ajal peaksite need varjuküljed, need vead tuvastama.
<P>
Nüüd ei ole mul enam palju aega. Eile kohtusin mõne Tiibeti tugigrupiga, kuhu Euroopa Parlamendi liikmed kuuluvad. Nad rääkisid mulle, et paastuvad 24 tundi. Kui mõned neist inimestest paastuma hakkavad, on see väga hea. Hindan seda väga. Nii et vastasin kohe, et ka meie hakkame paastuma. Kuna olen buda munk, on lõunasöök minu päeva viimane söögikord. Nii et arvasin, et oleks hea mõte, kui minu paastumine algaks pärast hommikusööki. Seega alustasin täna hommikul paastumist pärast hommikusööki. Buda munga jaoks on hommikusöök midagi väga püha, sest ma söön alati, kui ärkan, sest tunnen alati nälga. Seega olen nüüd hommikusöögi ära söönud ja paastun homse hommikusöögini ning jagan teie meelekindlust.
<P>
Tänan teid väga.
<P>
(Parlament vastas sõnavõtjale seisvate ovatsioonidega)
<SPEAKER ID="087" NAME="President">
Teie Pühadus, olete dialoogi kehastus. Mul on 29 aastat kogemust Euroopa Parlamendis, ent ma pole kunagi kogenud olukorda, kus sõnavõtja on pidanud parlamendiga dialoogi. Kui keegi maailmas - kaasa arvatud Hiina valitsus - kahtleb, kas olete dialoogi kehastus, siis teie tänane kõne tõendas seda täielikult.
<P>
(Vali ja kestev aplaus)
<P>
Euroopa Parlamendi nimel tahan teid tänada siinviibimise eest ja mul on hea meel, et olete jälle tervise juures. Olete tõestanud, et olete operatsioonist taastunud, ent me ei arvanud ilmaski, et oma kogemusi meiega jagaksite. See näitab teie usku Euroopa Parlamendi liikmetesse. Andsite meile selge poliitilise sõnumi ja ka selge inimliku sõnumi. Tahan teid nende sõnumite eest Euroopa Parlamendi nimel tänada ning täname teid ka teie hea naljasoone eest.
<P>
Arvan, et nüüd, kallid kolleegid, on meie kohustus aidata Tema Pühadusel XIV dalai-laamal tagada, et tema rahval, Tiibeti rahval, on hea tulevik ja nad saavad elada oma kultuuris ja religioonis. Teie Pühadus, Euroopa Parlament on teiega. Täname teid siinviibimise eest ja teie kõne eest.
<P>
(Vali ja kestev aplaus)
