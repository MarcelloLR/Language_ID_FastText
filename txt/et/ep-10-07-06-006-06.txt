<CHAPTER ID="006-06">
6. Statistiliste andmete kvaliteet ülemäärase eelarvepuudujäägi menetluse raames (
<SPEAKER ID="106" NAME="Othmar Karas">
raportöör. - (DE) Austatud juhataja! Head kolleegid! Sooviksin teie tähelepanu juhtida asjaolule, et tänase otsusega saadame korda midagi, mida tahtsime teha juba 2004. aastal ning mille nõukogu 2004. aasta kevadel tagasi lükkas: mõtlen siinkohal Eurostati auditeerimisvõimaluste laiendamist, selle volituste suurendamist ning auditeerimisprotsessi automatiseerimist.
<P>
Vähemalt kriisi mõttes on see esimene tähtis õigusloomega seotud samm, mis on paari viimase nädala kogemuste põhjal tehtud. Peame tugevdama Eurostati sõltumatust ning vähendama selle sõltuvust liikmesriikide esitatud andmetest. Tänased sündmused on küll samm õiges suunas, kuid minu arvates ei ole me veel lahenduseni jõudnud. Peab olema võimalus ükskõik millal toimuvateks ilma eelneva etteteatamiseta kontrollvisiitideks, mille puhul peavad kõik vajalikud andmed läbivaatamiseks valmis olema.
<P>
Koostööd Euroopa Keskpangaga tuleb tihendada ning lisaks peame kindlustama selle, et Eurostatile eraldatakse täiendavaid rahalisi vahendeid ning rohkem töötajaid, kes on saanud ka kvaliteetse koolituse.
<P>
Mida Euroopa Parlament veel soovib? Sanktsioone liikmesriikide vastu, kus võltsitakse statistikat ja esitatakse valestatistikat. Komisjon peab parlamendile esitama põhjaliku raporti viimase kuue aasta vigade kohta. Soovime teada, kus vigu tehti ja milles need seisnesid - kas tegu oli poliitilise, õigusliku või pädevuse küsimusega -, et saaksime sellest vastavad järeldused teha.
<P>
Komisjon peaks liikmesriikide statistikaasutustele kohalduvate kriteeriumide ühtlustamise ja statistiliste andmete kogumisvõtete ühtlustamise päevakorda esitama ning seda teemat edasi arendama. Täna teeme küll õige ja tähtsa sammu sõltumatuse ja volituste suurendamise suunas, kuid meie eesmärk ei ole veel saavutatud. Meil seisab ees veel pikk teekond.
<P>
(Aplaus)
