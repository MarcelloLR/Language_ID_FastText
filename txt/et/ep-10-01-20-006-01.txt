<CHAPTER ID="006-01">
1. Euroopa Ombudsmani valimine (hääletus) 
<SPEAKER ID="104" NAME="Margot Wallström">
komisjoni asepresident. - Austatud juhataja, kõigepealt tahaksin õnnitleda Nikiforos Diamandourost Euroopa Ombudsmaniks valimise puhul.
<P>
Nagu märgiti tema eelmise aasta aruandes, on kodanike seas Euroopa Liidu suhtes usalduse loomine väga tähtis töö. Me kõik oleme sellega nõus. Meil kõigil on oluline roll aidata sellele tähtsale tööle kaasa nii institutsioonide kui ka üksikisikutena.
<P>
Suhted komisjoni ja ombudsmani vahel on alati olnud väga head ja väga asjakohased. Leian, et meie koostöö on muutunud veelgi sujuvamaks ja viljakamaks.
<P>
Oma uurimiste kaudu on Euroopa Ombudsman ja tema meeskond teinud palju selleks, et arendada ja tugevdada teeninduskultuuri komisjonis. Ombudsmani tehtud kriitilistest märkustest on tehtud väga olulisi järeldusi, ja me oleme täheldanud ka kasvavat soovi jõuda sõbraliku lahendini. Selline areng peaks jätkuma ning ma tean, et komisjon järgib edaspidigi tähelepanelikult ombudsmani tegevust ja suhtub positiivselt tema ettepanekutesse.
<P>
Eelseisvad aastad on ombudsmani jaoks huvitavad ja küsimusterohked. Ma pean muidugi silmas Lissaboni lepingust tulenevaid uusi võimalusi. Nagu te kõik teate, tuleneb õigus heale haldusele põhiõiguste hartast.
<P>
Mul ei ole mingit kahtlust, et ombudsman suurendab oma osakaalu demokraatia tugevdamises Euroopas. Vahenditeks on läbipaistvus ja teenindusaltid institutsioonid. Me kõik peame toetama ombudsmani tema töös.
<P>
Niisiis, ma õnnitlen teid veel kord ametisse nimetamise puhul ja soovin teile edu nende väga oluliste ülesannete lahendamisel, mis meid kõiki ees ootavad.
