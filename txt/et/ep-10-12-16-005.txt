<CHAPTER ID="005">
ELi haide uimepüügi keelu karmistamise toetamine - Euroopa Liidu suurendatud toetus kohalikule spordile - ELi kodutuse kaotamise strateegia (kirjalikud deklaratsioonid) 
<SPEAKER ID="997" NAME="Juhataja">
Parlamendiliikmete enamus on andnud allkirja kirjalikele deklaratsioonidele 0071/2010, 0062/2010 ja 0061/2010 ja seega kooskõlas kodukorra artikli 123 lõigetega 3 ja 4 edastatakse need adressaatidele ja avaldatakse koos allakirjutanute nimedega selle osaistungjärgu vastuvõetud tekstina.
<SPEAKER ID="110" NAME="Seán Kelly" AFFILIATION="PPE">
Austatud juhataja! Tänan oma kaasallakirjutajate Ivo Beleti, Hannu Takkula, Mary Honeyballi ja Joanna Senyszyni nimel kõiki parlamendiliikmeid deklaratsioonile allakirjutamise eest. On märkimisväärne, et peaaegu 50% allakirjutajatest on naised, nii et ma tahaksin neid väga tänada koostöö eest ja avaldada erilist tunnustust Joanna Senyszynile! Ta tegi tõsist tööd ja soovib ka ehk ise mõned sõnad öelda.
<P>
Nii et ma tänan teid kõiki ja soovin teile, et te jõulude ajal lõbutseksite, mängiksite mänge ja teeksite palju sporti!
<SPEAKER ID="111" NAME="Juhataja">
Järgmine päevakorrapunkt on kirjalik deklaratsioon nr 61/2010.
<SPEAKER ID="112" NAME="Karima Delli" AFFILIATION="Verts/ALE">
(FR) Austatud juhataja! Head kolleegid! Väljendan natuke emotsionaalselt ja oma kaasparlamendiliikmete Britta Thomseni, Elizabth Lynne'i, Ilda Figueiredo ja Jacek Protasiewiczi nimel oma siirast tänu teile selle eest, et toetasite ELi kodutuse kaotamise strateegiat käsitlevat kirjalikku deklaratsiooni nr 61/2010!
<P>
Kui Euroopa Komisjon esitleb täna oma suurprojekti - vaesuse ja sotsiaalse tõrjutuse vastu võitlemise Euroopa tegevusprogramm -, saadab parlament selle deklaratsiooniga Euroopa Komisjonile ja liikmesriikidele tugeva sõnumi.
<P>
Sõnade aeg on ümber saanud. Nüüd on aeg tegutseda. Nüüd on võimalik konkreetsed ettepanekud ellu viia. Kandkem hoolt selle eest, et 2015. aastaks oleme teinud lõpu karmides oludes elamisele!
<P>
Ma soovin teile kõigile häid pühi ja ma usun, et järgmine aasta algab hästi!
<P>
(Aplaus)
<SPEAKER ID="113" NAME="Juhataja">
Sõnavõtuks on luba palunud Jean-Paul Besset. Palun, sõna on Teil!
<SPEAKER ID="114" NAME="Jean-Paul Besset" AFFILIATION="Verts/ALE">
(FR) Austatud juhataja! Ma tahan oma kolme kaasparlamendiliikme Sirpa Pietikäineni, Daciana Octavia Sârbu ja Chris Daviese nimel väljendada oma siirast tänu 410-le Euroopa Parlamendi liikmele, kes andsid allkirja meie esitatud ELi haide uimepüügi keelu karmistamise toetamist käsitlevale kirjalikule deklaratsioonile nr 71/2010.
<P>
Tõepoolest, see habras liik on, nagu paljud teisedki, langenud merel tõeliste tapatalgute ohvriks seeläbi, et haidelt eemaldatakse uimed ning kere visatakse sandistamise järel tagasi merre.
<P>
Tänan, et andsite ülekaalukalt oma allkirja sellele kirjalikule deklaratsioonile! Sellega anname komisjonile otsustavalt märku, et selle liigi kaitseks tuleb regulatsiooni tõhustada.
<P>
(Aplaus)
