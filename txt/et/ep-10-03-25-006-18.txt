<CHAPTER ID="006-18">
18. Schengeni piirieeskirjad seoses välismerepiiri valvega
<P>
Enne resolutsiooni ettepaneku vastvõtmist:
<SPEAKER ID="111" NAME="Michael Cashman" AFFILIATION="S&amp;D">
Austatud juhataja! Tahan, et täiskogu teaks, et olin Frontexit puudutava otsuse esialgne raportöör ning soovitasin otsuse vastu võtta erakorraliste meetmete tõttu, mis on vajalikud sekkumise ja päästetööde teostamiseks avamerel, ennekõike Vahemere lõunaosas.
<P>
Parlamendikomisjon aga ei toetanud mind ning seetõttu eemaldasin oma nime raportist ning teen täiskogule ettepaneku resolutsioon tagasi lükata. Vajame resolutsiooni vastuvõtmiseks absoluutset häälteenamust 369 häälega, kuid ma teen ettepaneku, et täiskogu lükkaks resolutsiooni, mille üle kohe hääletame, tagasi.
<SPEAKER ID="112" NAME="Cecilia Malmström">
komisjoni liige. - Austatud juhataja! Parlamendiliikmetele on esitatud otsuse eelnõu, mis täiendab Schengeni piirieeskirjasid seoses välismerepiiri valvega Frontexi operatsioonide kontekstis avamerel.
<P>
Tegemist on igati vajaliku otsusega, mis aitab liikmesriikidel ja Frontexil meie välismerepiiri tõhusamalt hallata. Nagu teate, tõuseb peagi laevade arv Vahemeres, nagu alati sellel aastaajal.
<P>
Ettepanekus on mitmeid väga tähtsaid põhimõtteid ja selgitusi seoses eeskirjadega, millest piirivalvurid peavad merepiiride kontrollimisel lähtuma, näiteks mittetagasisaatmise põhimõte ning kohustus kohelda erilise hoolega kaitsetumaid inimesi ja saatjata alaealisi.
<P>
Ettepanekus on samuti selgitatud, millist abi tuleb osutada avamerel ohtu sattunud inimestele ning kus päästetud inimesed maale toimetada.
<P>
Paljud teist siin täiskogul on neid põhimõtteid ja eeskirju juba aastaid nõudnud ning nüüd lõpuks on need käeulatuses. Merepiirioperatsioonide efektiivsuse tõstmisega vähendavad meie esitatud muudatused ka surmajuhtumite ohtu Vahemeres.
<P>
Otsuse eelnõu valmis raskete ja pikkade arutelude tulemusena koostöös liikmesriikide ning muu hulgas ÜRO põgenike ülemvoliniku ja Rahvusvahelise Migratsiooniorganisatsiooni ekspertidega.
<P>
Ettepanek annab meie institutsioonidele parema raamistiku korraliku järelevalve teostamiseks selliste operatsioonide puhul, kus on kaalul suuremal hulgal Euroopa rahalisi vahendeid.
<P>
Ettepaneku õiguslike aspektide puhul valis komisjon õiguslikuks aluseks Schengeni piirieeskirjade artikli 12, sest eeskirjad käsitlevad piiride valvamisega seotud patrulle Frontexi operatsioonide raames, mitte piirikontrolle, nagu minu arusaamise kohaselt väidetakse parlamendi õiguslikus arvamuses.
<P>
Selle täiskogu parlamendiliikmete üleskutsel tutvus komisjon ka alternatiivsete tehniliste lahendustega, mis võimaldaksid esiteks mitte taasalustada sisulisi arutelusid ning teiseks võtta õigeaegselt vastu selged eeskirjad Frontexi operatsioonide jaoks sel suvel. Kahjuks ei leidnud me sellist alternatiivi ning seega soovitan lugupeetud parlamendiliikmetel neid kauaoodatud uusi eeskirju mitte tagasi lükata.
<SPEAKER ID="113" NAME="Juhataja">
Me ei saa hetkel selle üle arutelu alustada, Simon Busuttil. Te võite sõna võtta, aga me ei saa arutelu alustada.
<SPEAKER ID="114" NAME="Simon Busuttil" AFFILIATION="PPE">
Austatud juhataja! Kaks sõnavõtjat pöördusid täiskogu poole taotlusega lükata resolutsioon tagasi, aga mitte keegi ei ole veel resolutsiooni heakskiitmise poolt sõna võtnud. Arvan seepärast, et oleks aus, kui keegi, kes võtaks sõna ja ergutaks parlamendiliikmeid resolutsiooni poolt rääkima, seda ka teha saaks.
<P>
Kui lubate mulle vaid minuti, siis ütlen, et põhjus, miks kodanikuvabaduste, justiits- ja siseasjade komisjon kõne all olevad eeskirjad tagasi lükkas ja resolutsiooni esitas, on väga lihtne. Meie õigusteenistused ütlesid meile lausa kahel korral, et komisjon ületas kõne all olevate eeskirjade esitamisega oma volitusi. Seepärast me need tagasi lükkasimegi. Me tahame kindlasti neid eeskirju - ma ise tulen samuti riigist, mis neid eeskirju tahab -, aga me ei taha, et Euroopa Komisjon oma volitusi ületab. See on põhjus, miks me resolutsiooni toetama peame.
<SPEAKER ID="115" NAME="Michael Cashman" AFFILIATION="S&amp;D">
Selguse nimel ütlen, et kui hääletate vastu, siis toetate meetmeid, mis võimaldavad kinnipidamist avamerel. Kui te hääletate poolt, siis te seda ei toeta. See on väga lihtne.
<SPEAKER ID="116" NAME="Juhataja">
Jätkame nüüd hääletustega.
