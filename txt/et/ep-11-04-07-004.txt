<CHAPTER ID="004">
Lammaste katarraalse palaviku vastane vaktsineerimine (arutelu) 
<SPEAKER ID="048" NAME="Juhataja">
Järgmine päevakorrapunkt on Janusz Wojciechowski põllumajanduse ja maaelu arengu komisjoni nimel koostatud raport ettepaneku kohta võtta vastu Euroopa Parlamendi ja nõukogu direktiiv, millega muudetakse direktiivi 2000/75/EÜ lammaste katarraalse palaviku vastase vaktsineerimise osas - 05499/2011 - C7-0032/2011 -.
<SPEAKER ID="049" NAME="Janusz Wojciechowski" LANGUAGE="PL">
Austatud juhataja! Esitan suure rahuloluga parlamendile oma raporti muudatustega direktiivile lammaste katarraalse palaviku vastase vaktsineerimise kohta, sest see haigus kujutab endast suurt ohtu veise-, lamba- ja kitsekasvatusele paljudes ELi liikmesriikides. Mul on eriti hea meel selle pärast, et kolm aastat tagasi, eelmise parlamendi koosseisu ajal, esitasin siin istungisaalis raporti uue loomatervist puudutava strateegia kohta, mille aluseks oli põhimõte, et ennetamine on parem kui ravi. Täna esitatud muudatusettepanekud direktiivile lammaste katarraalse palaviku vastase vaktsineerimise kohta on selle sama põhimõtte praktiline elluviimine. Nendega muudame paremaks kaitse selle haiguse eest ning aitame kaasa parema loomatervise tagamisele. Haiguse raviga seotud kulutused on väiksemad ja kogu vaktsineerimisprotsess saab palju paremini korraldatud.
<P>
Muudatusettepanek on seotud asjaoluga, et praegune 2000. aasta direktiiv võeti vastu, lähtudes tolle aja tingimustest ning eriti vaktsiinidest, mis olid tol ajal turul saadaval. Neid vaktsiine oli vaja ja on endiselt vaja kasutada, aga sellele kehtivad mõned piirangud, sest on oht, et viirus levib vaktsineeritud loomadelt vaktsineerimata loomadele. See tähendab, et vaktsineerimisprotsessi juures on vaja erinevaid piiranguid, näiteks vaktsineerimine konkreetsetes piirkondades ja piirangud loomade liikumisele. See on aretajatele suur koorem ning seetõttu on nende vaktsiinide tõhusus piiratud. Teadus on astunud sammu edasi. Meil on olemas teise põlvkonna vaktsiinid, mida on katsetatud ja mida saab kasutada, ilma et peaks kartma viiruse ülekandumist vaktsineerimata loomadele. See tähendab, et neid vaktsiine saab kasutada ilma praegu kehtivate piiranguteta. Seepärast on nende vaktsiinide kasutamine aretajatele kasulik, sest need avaldavad vähem koormust ja on kindlasti palju tõhusamad. Vaktsiine saab palju suuremas ulatuses kasutada.
<P>
Selle teema puhul liiguvad menetlused väga kiiresti edasi. Põllumajanduse ja maaelu arengu komisjon viis oma töö lõpuni varsti pärast seda, kui oli saanud Euroopa Komisjonilt õigusakti eelnõu ning esitab selle nüüd parlamendile. Loodame, et uut vaktsiini saab kasutada massiliseks vaktsineerimiseks juba selle aasta suvehooajal. See on põhjus, miks need muudatusettepanekud esitati ja miks parlament lisas minu esitatud raportis olevatele muudatusettepanekutele ka ajakavad, mille jooksul liikmesriigid peavad oma õigusaktid direktiivi nõuetega vastavusse viima, et vaktsineerimine toimuks sel aastal ja et me ei peaks järgmise aastani ootama.
<P>
Tuletan teile meelde vaidlusi, mis kaasnesid raporti ja vastavustabelitega seotud muudatusettepanekutega, mis komisjon direktiivi jaoks esitas. Raportis nõustume sellega, et on vaja esitada ka vastavustabelid, mis sisaldavad teavet direktiivi riiklikesse õigusaktidesse ülevõtmise kohta ja selle kohta, millised konkreetsed sätted on seotud direktiivi sätete ülevõtmisega riiklikesse õigusaktidesse. Teatud liikmesriikide administratsioonide seisukohalt on see bürokraatlik nõue, aga seda tuleks vaadata teise nurga alt. Tänu selle nõude kehtestamisele muutub Euroopa õigus palju läbipaistvamaks. Kodanikel on lihtsam kontrollida, kas direktiiv on riiklikesse õigusaktidesse üle võetud ja kuidas seda on tehtud. Minu arvates on see hea tava. Nii palju, kui mina tean, on see esimene või üks esimesi vastuvõetud direktiive, mis sellise nõude sätestab, ja minu arvates on see igati õigustatud. See peaks kujunema meie õigusaktide puhul tavaks.
<P>
Soovin teid veel kord tänada selle eest, et ma selle raporti esitada sain, ja öelda, et minu arvates muudame sellega aretajate olukorra palju paremaks ning vähendame ka loomade kannatusi ELis.
<SPEAKER ID="050" NAME="Maroš Šefčovič">
komisjoni asepresident. - Austatud juhataja! Komisjon tänab parlamenti lammaste katarraalse palaviku vastast vaktsineerimist käsitleva ettepaneku toetamise eest ja samuti ettepanekute eest selle väga tähtsa probleemi kohta! Eriti soovin tänada raportööri Janusz Wojciechowskit pühendumuse eest selle eesmärgi saavutamisele!
<P>
Lammaste katarraalne palavik on kõikidele Euroopa Liidu põllumajandustootjatele palju muret tekitanud. Kuni 1990ndateni peeti lammaste katarraalset palavikku ELi jaoks võõraks ja haigust esines paiguti ainult Lõuna-Euroopas. Viimastel aastatel on aga puhkenud mitu lammaste katarraalse palaviku epideemiat, mis on mõjutanud paljusid liikmesriike, kaasa arvatud Kesk- ja Põhja-Euroopas, ning tekitanud suurt kahju loomakasvatusele ning raskendanud elusloomadega kauplemist.
<P>
Viimase paari aasta jooksul on ELis olukord lammaste katarraalse palavikuga paremaks muutunud ja sellele on aidanud palju kaasa massiivsed vaktsineerimiskampaaniad, mida on peamiselt rahastanud Euroopa Liit. EL kaasrahastas vaktsineerimist 2008. aastal 150 miljoni euroga ja eraldas selleks 2009. aastal 120 miljonit eurot ning järgmistel aastatel 100 miljonit eurot. Praeguste eeskirjade kohaselt on vaktsineerimine lubatud ainult piirkondades, kus kehtivad lammaste katarraalse palaviku olemasolu tõttu teatud piirangud. Direktiivi jaoks esitatud muudatusettepanekutega luuakse võimalus kasutada inaktiveeritud vaktsiine igal pool Euroopa Liidus. Muudatusettepanek võimaldaks kasutada palju laiemas ulatuses ennetavat vaktsineerimist lammaste katarraalse palaviku vastu ja see tagab parema kontrolli selle haiguse üle ning vähendab koormust, mida see haigus põllumajandussektorile põhjustab.
<P>
Parlamendi raport esitati väga õigel ajal ning see on tähtis loomade tervise jaoks Euroopa Liidus. Raportis on väga õigesti tunnustatud vajadust kiireks tegutsemiseks, et anda liikmesriikidele piisavalt aega loomade vaktsineerimiseks enne järgmise lammaste katarraalse palaviku levimise hooaja algust. Me ei tohi unustada fakti, et kuigi olukord lammaste katarraalse palavikuga on viimastel aastatel oluliselt paremaks muutunud, ei ole seda haigust veel likvideeritud. ELis valitseb ikka veel lammaste katarraalse palaviku uute epideemiate oht ja on äärmiselt tähtis, et liikmesriigid saaksid kaitsta loomi selle viiruse eest, kui see neid ohustab. Liikmesriigid peavad saama optimeerida oma vaktsineerimisprogramme, et vähendada lammaste katarraalse palaviku tulevaste puhangute mõju Euroopa Liidus. Mitu liikmesriiki on andnud juba mõista, et soovivad seda meedet võimalikult kiiresti rakendama hakata.
<P>
Raportöör viitab ülikeerulisele probleemile vastavustabelitega, mis on väga olulised, et jälgida ELi õigusaktide õiget ja nõuetekohast ülevõtmist riiklikesse õigussüsteemidesse. See probleem on juba pikemat aega olemas olnud ja me oleme siin täiskogul palju kordi selle üle arutanud, kuidas on võimalik jälgida ELi õiguse nõuetekohast ülevõtmist riiklikesse õigussüsteemidesse. Nagu näha, on vastavustabelid kõige parem vahend selle saavutamiseks, selle jälgimiseks ja ELi õiguse nõuetekohase ülevõtmise tagamiseks.
<P>
Samal ajal teame väga hästi, et just selliste kiireloomuliste probleemide korral, nagu see, mida me täna arutame, on vaja teha kõvasti tööd, et leida parlamendi ja nõukogu jaoks vastuvõetav lahendus ning vältida ülearuseid viivitusi. Loodan, et nõukogu näitab üles piisavat paindlikkust, et selle õigusakti saaks võtta vastu õigeaegselt enne järgmise lammaste katarraalse palaviku leviku hooaja algust.
<SPEAKER ID="051" NAME="Elisabeth Jeggle" LANGUAGE="DE">
Austatud juhataja! Lugupeetud volinik, head kolleegid! Nagu juba öeldi, on ettepanek võtta vastu direktiiv lammaste katarraalse palaviku vastase vaktsineerimise kohta tähtis samm selle ohtliku loomahaiguse likvideerimise suunas. Tegemist on haigusega, mis tabab mäletsejalisi, näiteks veiseid, lambaid ja kitsi. Haigus võib lõppeda looma surmaga. Uued inaktiveeritud vaktsiinid võimaldavad nakatumisohu välistada, mis tähendab, et neid vaktsiine saab kasutada ka piirkondades, kus haigust ei ole veel esinenud.
<P>
See tähendab, et liikmesriigid saavad kasutada vaktsiine palju tõhusamalt, mis vähendab märkimisväärselt koormust, mida see haigus põllumajandussektorile põhjustab. Nende uute vaktsiinidega on võimalik haigusega tõesti laiaulatuslikult ja otsustavalt võidelda ning ma loodan, et liikmesriigid ja põllumajandustootjad kasutavad seda võimalust. Need tagavad suurema ohutuse ja kahtlemata on need oluliseks täienduseks loomatervise valdkonnas.
<P>
Mida rohkem me lammaste katarraalse palaviku levikut uue vaktsiiniga piirame, seda paremad on võimalused kariloomade eksportimiseks, mis toob omakorda kasu majandusele.
<P>
Direktiivi jõustumise ja uute vaktsiinide kasutuselevõtmise tagamiseks on vaja kiireimas korras otsustada. Esmaspäeval andis põllumajanduse ja maaelu arengu komisjon selge märguande sellega, et võttis raporti ühehäälselt vastu ning nende eeskuju järgib tänasel täiskogu hääletusel ka Euroopa Rahvapartei (kristlike demokraatide) fraktsioon. Toetan raportööri üleskutset jätta vastavustabelid raportisse. Lõppude lõpuks ei saa me teha Euroopas otsuseid ilma, et liikmesriigid avaldaksid teavet selle kohta, kuidas neid rakendatakse. Seda läbipaistvust on vaja ka selleks - ja ma ütlen seda nõukogule üliselgelt -, et tugevdada ELi usaldusväärsust.
<P>
Lõpetuseks soovin tänada veel raportööri hea töö ja asjaliku koostöö eest! Suur tänu! Me kavatseme raportit toetada.
<SPEAKER ID="052" NAME="John Stuart Agnew" AFFILIATION="EFD">
Austatud juhataja! Soovin teha avalduse, mitte esitada küsimust. Hääletus ei olnud ühehäälne, sest ma ei hääletanud poolt.
<SPEAKER ID="053" NAME="Sergio Gutiérrez Prieto">
fraktsiooni S&D nimel. - (ES) Austatud juhataja! Lammaste katarraalne palavik on kujutanud endast pidevat ohtu meie kariloomadele ja seetõttu ka rahvatervisele.
<P>
Seni oleme kasutanud selle haiguse vastu võitlemiseks aktiveeritud vaktsiini, mille kasutamine tähendab aga seda, et loomade liikumist on vaja teatud ulatuses piirata, et vältida viiruse levikut nakatumata loomadele.
<P>
Seepärast piirduti vaktsiini ja vaktsineerimise kasutamisega piirkondades, kus loomad olid varem haigusesse nakatunud. See avaldas negatiivset mõju põllumajandustootjatele, kes kannatasid kahel põhjusel. Esiteks haiguse pärast ja teiseks piirangute pärast.
<P>
Nähtavasti saab neid probleeme uue inaktiveeritud vaktsiini kasutamisega vältida, sest lisaks potentsiaalsete häirete ärahoidmisele kariloomade siseturul aitab see kaasa ka uute tulevikku suunatud ennetamisstrateegiate väljatöötamisele võitluses selle haiguse vastu, mis ongi kõige tähtsam.
<P>
Seepärast on loomakasvatussektori jaoks väga tähtis see, et me muudaksime direktiivi nii, et selle vaktsiini kasutamine oleks lubatud ja et me teeme seda nii kiiresti kui võimalik.
<P>
Head kolleegid! Aluslepingust kinnipidamine just nimelt vastavustabelite küsimuses ei tohiks olla ettekäändeks, et takistada selle määruse jõustumist enne suve. See viivitus tähendaks ainult lisakahju põllumajandustootjatele.
<SPEAKER ID="054" NAME="Marit Paulsen" LANGUAGE="SV">
Austatud juhataja! Soovin avaldada suurt tänu Janusz Wojciechowskile suurepärase ja tõhusa töö eest! Eelmised sõnavõtjad juba mainisid, et asja iva on uus tõhus vaktsiin. Seepärast kasutaksin mulle antud nappi aega, et rõhutada, et see on vast esimene käega katsutav tõend sellest, mis juhtub meie põllumajandusega, kui kliima järsult muutub. Neli või viis aastat tagasi oleks minu kodumaal Rootsis olnud idee, et meie mäletsejalisi võib tabada selline haigus nagu lammaste katarraalne palavik, täiesti ebarealistlik. See haigus esines paiguti ainult Lõuna-Euroopas. Nüüdseks on sellest saanud reaalsus ja meil oli ka esimene epideemia. Seepärast on väga tähtis, et alustaksime nüüd vaktsineerimist, aga samuti on kliimast, keskkonnast ja tulevikust rääkides oluline mõista, et need ei ole ainult põuad ja sademed, mis muutuvad. Suur kliimamuutus toob endaga kaasa ka midagi hoopis teistsugust: haiguste epideemiad ja episootiad nii inimeste kui ka loomade seas. Peame sellega arvestama ka näiteks Euroopa 2020. aasta strateegiat arutades. Millises suunas kavatseme liikuda? Õigusloojatena on oluline, et me ka seda mõistaksime. Saame teha otsuseid ainult praeguseks omandatud teadmiste alusel, aga meil on vaja paindlikkust, et teha uusi otsuseid, kui me omandame uusi teadmisi ja uusi vaktsiine, nagu praegu.
<SPEAKER ID="055" NAME="James Nicholson">
fraktsiooni ECR nimel. - Austatud juhataja! Esiteks tahaksin tänada Janusz Wojciechowskit kiiruse eest, millega ta on suutnud raporti täiskogusse tuua! Ta on selleks väga kõvasti tööd teinud. Tahan minna tagasi vastavustabelite valdkonna juurde. Volinik ütles, et ta loodab, et see on piisavalt hea, aga ma pean ütlema volinikule, et lootusest ei piisa. See on väga ränk haigus, mille peame selle aasta suvel kontrolli alla saama. Seda kannavad väiksed kärbsed, keda nimetame surusääskedeks, ja see tuleb sel suvel kontrolli alla saada.
<P>
Janusz Wojciechowski on teinud oma osa ja teda ei saa kuidagi mis tahes viivitustes süüdistada. Oleks väga kahetsusväärne, kui sisevõitlus Brüsselis või liigne bürokraatia põhjustaks viivitusi. Vajame kindlasti tegutsemist, sest haigus levib väga kiiresti ning peame saama vaktsineerida piirkondades, mis on haigusest mõjutamata. Pean täiskogule meelde tuletama, et paljudel juhtudel, nagu Janusz Wojciechowski ja teised on öelnud, on ennetamine parem kui ravi. Praegusel juhul arvan, et peame tegutsema, ja tahan, et komisjon kinnitaks meile, et bürokraatia ei hoia meid tagasi.
<SPEAKER ID="056" NAME="John Stuart Agnew">
fraktsiooni EFD nimel. - Austatud juhataja! Tegemist on haigusega, mille kohta peaksid põllumajandustootjad ise oma otsused tegema, arvestades enda konkreetseid tingimusi. Ühendkuningriigi põllumajandustootjana toetun veterinaarsoovitusele, mitte teiste riikide bürokraatide arvamusele. Hindan Briti maksumaksja toetust, kes rahastab mu vaktsiine, ja mind ärritab, et EL peab üldse asjasse segatud olema. Teie käest me selle haiguse saimegi! Ärge tehke palun asju hullemaks!
<P>
Arutame praegu küsimust hoolimata kinnitustest, et Lissaboni leping ei toonud kaasa olulist muutust. Kui see nii on, siis miks peab nii paljud meetmed, suured ja väiksed, ümber sõnastama, et need vastaksid Euroopa Liidu toimimise lepingule? Me ei tea, kuidas vastavustabelite küsimus lahendatakse ning see teema näitab ideaalselt segadust, milleni nn kaasotsustamine võib viia. Kuigi Briti valitsus kulutab nii palju kui vaja, et vastata teie mõtteviisile, võivad teised liikmesriigid asju hoopis teisiti näha.
<SPEAKER ID="057" NAME="Diane Dodds" AFFILIATION="NI">
Austatud juhataja! Tänan raportööri tema esitatud raporti eest! Ehkki ma üldiselt pooldan selle raporti aluseks olevat põhimõtet, tahaksin lisada, et seda vaktsiini tuleks kasutada ainult juhul, kui pädev asutus tuvastab olulise ohu kariloomadele. Põhja-Iirimaal on nii põllumajandustootjad kui ka põllumajandus- ja maaelu arengu ministeerium teinud kõvasti tööd, et hoida Põhja-Iirimaad vaba piirkonnana.
<P>
On oluline, et komisjon ja nõukogu tunnustaksid vaba piirkonna staatust ELis ja kehtestaksid nendele piirkondadele kaitsemeetmed. Euroopas säilib siiski oluline oht, et haigus võib levida, ja seetõttu usun, et on oluline, et Põhja-Iirimaa suudaks vaktsiine kasutada. On hädavajalik, et pädev asutus jälgiks liikumisi ja kehtestaks vajaduse korral kaubanduskeelu, et takistada lammaste katarraalse palaviku levimist ja et kõik osalejad järgiksid head tava.
<P>
On oluline, et kõik liikmesriigid teeksid tõhusat koostööd, et vähendada haiguse leviku ohtu ja kaitsta tööstust suure puhangu eest. Liikmesriikide ja komisjoni vaheline suhtlus on oluline osa haiguspuhangute järelevalvest ning kontrollist. Tahaksin seda julgustada.
<SPEAKER ID="058" NAME="Rareş-Lucian Niculescu" AFFILIATION="PPE">
(RO) Austatud juhataja! Sellised epideemiad nagu lammaste katarraalne palavik omavad lisaks karjakasvatajatele ränka mõju ka tarbijatele ning Euroopa majandusele üldiselt, põhjustades loomade suremust ja kaubandushäireid.
<P>
Loomade liikumispiirangute tõttu kannatasid rängalt nende kohtade ja piirkondade majandusressursid, kus need kehtestati. Ennetava vaktsineerimiskampaania puhul peab praeguste õigusaktide kohaselt näiteks säilitama piiranguala isegi juhul, kui ühtegi lammaste katarraalse palaviku juhtu ei ole registreeritud. Seetõttu on komisjoni esitatud meede õiglane ning tootjatele ja tarbijatele majanduslikult kasulik. Meede on ka kooskõlas iga teadusliku arengu kasutamise põhimõttega põllumajanduses.
<P>
Peaksin mainima ka, et tänu senistele Euroopa rahalistele vahenditele on olukord lammaste katarraalse palaviku epideemiaga oluliselt paranenud. Euroopa Liit on kaasrahastanud ulatuslikke rahastamiskampaaniaid, mille kogusumma küündis viimase kolme aasta jooksul 370 miljoni euroni, nagu mainis ka volinik. Arvan, et vaktsineerimisprogrammide kaasrahastamine peaks jätkuma ka eelolevatel aastatel, arvestades nende tõhusust ja uut palju lihtsamat õigusraamistikku, mille üle me täna arutleme.
<SPEAKER ID="059" NAME="Paolo De Castro" AFFILIATION="S&amp;D">
(IT) Austatud juhataja, head kolleegid! Esmalt tahaksin tänada Janusz Wojciechowskit ja kõiki variraportööre raporti heaks tehtud töö eest, mille eesmärk on muuta eeskirjad lammaste katarraalse palaviku vastu vaktsineerimise kohta paindlikumaks. Põllumajanduse ja maaelu arengu komisjon on teinud kõikvõimaliku, et teksti kiiremas korras parandada, et vaktsineerimiskampaania saaks enne suve jätkuda.
<P>
Euroopa Komisjon esitas ettepaneku, milles ei arvestatud Lissaboni lepingu heakskiitmist. Teisisõnu jättis ta otsustusõiguse üksnes nõukogule, jättes parlamendi täielikult kõrvale. Pärast pingelisi arutelusid, mille eest tahaksin tänada parlamendi õigusteenistust ning põllumajanduse ja maaelu arengu komisjoni sekretariaati, jõudsime kokkuleppeni muuta õiguslikku alust vastavalt asutamislepingu artikli 43 lõikele 2; teisisõnu, õigusliku tavamenetluse raamides.
<P>
Ootame nüüd, et nõukogu oleks sama tõhus meie seisukoha aktsepteerimisel ja vastavustabelite lisamisel, et anda kiire vastus Euroopa karjakasvatajatele.
<SPEAKER ID="060" NAME="Liam Aylward" AFFILIATION="ALDE">
Austatud juhataja! Tänu vaktsineerimise ja loomade liikumispiirangu kombinatsioonile on lammaste katarraalse palaviku puhangute arv viimastel aastatel märkimisväärselt langenud. Haigus põhjustab suuri kannatusi ja surma selle all kannatavate loomade seas ning sellel on mõõdetav negatiivne mõju maapiirkondade majandusele ja põllumajandustootjatele. Toetan meetmeid, mis võimaldavad liikmesriikidel kasutada inaktiveeritud vaktsineerimist lammaste katarraalse palaviku vastu piirkondades, mis on haigusest mõjutamata, ning tänan raportööri töö eest sel teemal.
<P>
Liikmesriikidele peaks võimaldama paindlikkust olla ennetavad ja toetuda tehnoloogia arengule vaktsiinide tootmisel, vähendades seeläbi haiguse tekitatud koormat põllumajandussektorile ja ennetades puhanguid eitamata seejuures liikmesriikide haigusvaba staatust, nagu varem tavaks oli. Vaktsineerimine on tõhus veterinaarmeede lammaste katarraalse palaviku vastu, mis koos lisameetmetega, nagu järelevalve, tähendab, et haiguse likvideerimine Euroopas on reaalselt võimalik.
<P>
Vaktsineerimise tulemuseks haiguse kontrollimisel ja lõpuks likvideerimisel on väiksem majanduslik kahju ning see oleks kasulik Euroopa kariloomadele.
<SPEAKER ID="061" NAME="Julie Girling" AFFILIATION="ECR">
Austatud juhataja! See õigusakt pakub põllumajandustootjatele paindlikkust, valikuvõimalusi ja lootust. Mul on seda hea meel öelda.
<P>
Liiga kaua on meie vaktsineerimisstrateegiat hoidnud tagasi asjaolu, et me ei ole välja töötanud piisavalt kõrgetasemelisi tooteid, et võimaldada loomade vaktsineerimist väljaspool eraldustsoone. Eraldustsoonis viibimisel võib olla katastroofiline mõju põllumajandustootja sissetulekule. Katastroofiline võib olla ka see, kui oma loomi haiguse eest ei kaitsta, eriti nii kahjuliku ja nakkava haiguse puhul nagu lammaste katarraalne palavik. Uute vaktsiinide väljatöötamine ja eeskirjade muutused, millega ma loodan, et parlament täna nõustub, võimaldavad Ühendkuningriigil saada lammaste katarraalse palaviku vaba staatuse. See võimaldab loomade vabamat liikumist ja säästab raha maapiirkondades.
<P>
Siiski on ülioluline, et need eeskirjad jõustataks nii kiiresti kui võimalik. Põllumajandustootjad Inglismaa edelaosas peavad saama vaktsineerida enne mai lõppu tagamaks, et loomad on täielikult kaitstud. Me kõik, kes me siin oleme, teame institutsioonidevahelise lahingu tausta vastavustabelite teemal, aga võin teile öelda, et põllumajandustootjad, keda ma esindan, ei saa sellest aru ja nad loodavad meie peale, oma valitud esindajate peale, et me selle nende eest ära lahendaksime. See on kiireloomuline küsimus ja lähtuma peab kainest mõistusest. Jätkame nüüd selle teemaga, lepime kokku selliste edasilükkamatute küsimuste kiiretes lahendustes ning liigume edasi ja laseme oma kariloomad vaktsineerida.
<SPEAKER ID="062" NAME="Elisabeth Köstinger" AFFILIATION="PPE">
(DE) Austatud juhataja! Lammaste katarraalne palavik on loomade epideemia, mis mõjutab mäletsejalisi ning on juba põhjustanud suurt kahju kogu loomakasvatus- ja tootmissektoris. Alates epideemia puhkemisest mitmes liikmesriigis 2000. aastal on see põhjustanud märkimisväärset majanduslikku kahju. Nagu alati majandusliku kahju puhul, mõjutab rahaline kahju enim neid, kes on tootmisahela alumises otsas. Eelkõige varises kokku loomade tõuaretuse õitsev kaubandus. Vaatamata vaktsineerimisele muutus eksport mõnedes riikides täiesti halvatuks. Ka Austrias, kus loomade tõuaretusel on pikk traditsiooni, sattus paljude põllumajandustootjate sissetulek ohtu.
<P>
Peame võtma nüüd aega ennetavateks meetmeteks. Haigust ei ole likvideeritud ja see võib igal hetkel uuesti ilmneda. Peame kogemusest õppima ja olema suutelised kiiresti abi pakkuma. See, mis oli tõsi kümme aastat tagasi, ei kehti enam. Vana 2000. aasta direktiivi meetmete kohta lammaste katarraalse palavikuga võitlemiseks tuleb parandada ja ajakohastada.
<P>
Eeskirju vaktsineerimise kohta, mis sellel ajal kehtisid, tuleb kohandada tehnoloogilise arenguga, et lammaste katarraalse palavikuga tõhusamalt võidelda ja põllumajandustootjate koormust vähendada. Selle aja eeskirjad olid ette nähtud nõrgestatud elusvaktsiinide kasutamiseks, mis olid ainsad vaktsiinid, mida kasutati kümme aastat tagasi, kui direktiiv vastu võeti. Tänapäevased vaktsiinid on arenenumad. Peame seda asjaolu arvesse võtma.
<P>
Mul on hea meel näha komisjoni ja parlamendi kiiret tegutsemist ning pooldan uue direktiivi kiiret rakendamist. Põllumajandustootjate kogukonna esindajana tean, kui oluline on mõelda iga-aastase tsükli raames. Kiire otsustamine võimaldab meile sügiseks kasutatavat ühtset otsust, mis on liikmesriikide ning just tõuaretajate ja põllumajandustootjate huvides. Suur tänu raportöörile!
<SPEAKER ID="063" NAME="Luis Manuel Capoulas Santos" AFFILIATION="S&amp;D">
(PT) Austatud juhataja, lugupeetud volinik, head kolleegid! Mul ei ole erilisi vastuväiteid ettepanekutele seadusandlikus resolutsioonis ning tahaksin tänada komisjoni algatuse eest, mille eesmärk on tunnustada teaduse arengut ja lubada lammaste katarraalse palaviku vastase vaktsiini kasutamist piirkondades, kus ei kehti loomade liikumispiirangud, sest seda tüüpi vaktsiin ei kujuta ohtu vaktsiini viiruse soovimatule levikule.
<P>
Samuti tahaksin kiita ja väljendada oma tänu töö eest, mida tegid põllumajanduse ja maaelu arengu komisjoni raportöör Janusz Wojciechowski ja selle esimees Paolo De Castro, mis on võimaldanud nõukogul ning komisjonil jõuda kiirele kokkuleppele selle ettepaneku õigusliku aluse kohta. Seega jagavad seadusandlikku pädevust vastupidi esialgsele parlament ja nõukogu Lissaboni lepinguga kasutusele võetud seadusandliku tavamenetluse raames.
<P>
Põllumajanduse ja maaelu arengu komisjon on selle raporti üle kiiresti läbi rääkinud ja selle heaks kiitnud, et võimaldada tänase hääletuse toimumist siin ning et järgmist sammu nõukoguga kokkuleppe saavutamise suunas saaks astuda nii kiiresti kui võimalik ning seeläbi võimaldada direktiivi uute sätete jõustumist. Seega tahaksin kutsuda nõukogu üles jõudma kompromissile komisjoni ja parlamendi seisukohaga, mis - olen kindel - täna siin suure häälteenamusega heaks kiidetakse.
<SPEAKER ID="064" NAME="Horst Schnellhardt" AFFILIATION="PPE">
(DE) Austatud juhataja, head kolleegid! Eeskirjade kohandamine vaktsineerimise kohta lammaste katarraalse palaviku vastu on kooskülas ELi vaktsineerimispoliitikaga, nagu on sätestatud loomatervishoiustrateegias (2007-2013) hüüdlause all "Haiguste ennetamine on parem kui ravi”.
<P>
Vajame paindlikumat kariloomade vaktsineerimise menetlust, kui tahame selliste epideemiatega nagu lammaste katarraalne palavik tõhusamalt võidelda ja vähendada nende mõju põllumajandusele. Suurem paindlikkus ja ennetamine oleksid kahtlemata soovitatavad paljude loomade epideemiate puhul.
<P>
Range mittevaktsineerimise poliitika, mida oleme ELis pikka aega järginud, ei ole enam asjakohane. Seega arvan, et oleme astumas õiget sammu. Samuti tahaksin toetada Marit Paulsenit, kes ütles, et peaksime lähitulevikus kliimamuutuste tagajärjel olema valmis teisteks loomade epideemiateks. See tähendab omakorda, et vajame konkreetset strateegiat, ja siin saame seda muidugi nõuetekohaselt rakendada. Selles kontekstis tahaksin korrata ka seda, et komisjonis ei tohiks enam arutada ka loomade tapmist.
<P>
Lammaste katarraalse palaviku puhul oleme loomulikult kasu saanud asjaolust, et toetasime teadusuuringuid, ja nüüd on meil inaktiveeritud vaktsiin ning suudame korraldada ulatusliku vaktsineerimise, mis oli varem väga ohtlik ja keeruline. Seega oleme nüüd uues olukorras.
<P>
Sooviksin tänada raportööri ka nii kiire töö eest! Kogemus on meid õpetanud ootama esimesi puhanguid hilissuvel ja -sügisel. Riigid peavad seega töötama välja vaktsineerimisstrateegiad ja neid ka rakendama.
<P>
John Stuart Agnewle tahaksin öelda, et kui teil on hea loomaarst, siis soovitab ta vaktsineerimist, sest seda soovivad loomaarstid, keda mina tunnen, ning olen seda korduvalt arutelude käigus kuulnud.
<P>
Loomulikult ei lõpe asi sellega. Komisjon peab koostama rakendusmäärused ja kohandama need uue menetlusega ning seda tuleb teha sama kiiresti kui siin parlamendis. Seega kutsun komisjoni üles töötama kiiresti, et saaksime need teaduslikud edusammud enne aasta lõppu kasutusele võtta.
<SPEAKER ID="065" NAME="Marc Tarabella" AFFILIATION="S&amp;D">
(FR) Austatud juhataja, lugupeetud volinik, head kolleegid! Olen tänulik meie kaasparlamendiliikme Janusz Wojciechowski raporti eest, mis tuletab meile meelde asjakohaste õigusaktide olulisust sel teemal.
<P>
Ükskõik kas tegemist on elusvaktsiini või inaktiveeritud vaktsiiniga - arvestades meie teadmiste praegust seisu - ei võimalda vereanalüüsid meil siiski kindlaks määrata, kuidas patogeenne organism looma verre sisenes, teisisõnu, kas see on pärit vaktsiinist või loodusest. See tähendab, et kui ei töötata välja märgistatud inaktiveeritud vaktsiini, st vaktsiini, mille patogeenne organism on vaktsiini päritoluga, on võimatu teha vahet vaktsineeritud looma ja viirusest nakatunud looma vahel. Siiski on see oluline tingimus piirkonna või riigi saastatusest ohutuks kuulutamisel. Seega esineb suur oht, et saastatuse eest kaitstud riigid kehtestavad kaubandustõkked endi ja riikide vahel, kes kasutavad inaktiveeritud vaktsiini.
<P>
Seetõttu on Euroopa Liidul kohustus soodustada jätkuvaid uuringuid märgistatud inaktiveeritud vaktsiini kohta, et tagada Euroopa Liidus parem bioohutus - miski, mis võimaldab meil oma tervishoiu- ja kaubanduskavu tõhusamalt ühendada.
<SPEAKER ID="066" NAME="Mairead McGuinness" AFFILIATION="PPE">
Austatud juhataja! Tasub üles märkida voliniku märkus, et lammaste katarraalse palaviku esinemissagedus on vähenemas: 48 000 juhtumilt 2008. aastal 120 juhtumile 2010. aastal. Olles seda öelnud, ei tea me endiselt kindlalt, mis suund meid tulevikus ootab, mistõttu selle inaktiveeritud vaktsiini arendamine ja tehniliste üksikasjade arutamine selle kasutamise kohta on väga teretulnud.
<P>
Oleks kasulik, kui nõukogu viibiks istungisaalis, et saaksime käsitleda küsimust, et kas ta kavatseb tegelikult tagada vastavustabelid, mida parlament ja komisjon peavad vajalikuks - ja ehk on see midagi, millele nõukogu meile üsna kiiresti vastaks. Kõikide haiguste ja eriti selle haiguse ennetamises on kesksel kohal loomakasvatus, loomade liikumispiirangud, kaitse vektorite eest ja täna hommikul arutatud küsimus - nimelt vaktsineerimine.
<SPEAKER ID="067" NAME="Oldřich Vlasák" AFFILIATION="ECR">
(CS) Austatud juhataja! Probleem inaktiveeritud vaktsiini kasutamisel vaktsineerimiseks väljaspool suletud piirkondi on see, et loomade seroloogiliste testide tulemused on positiivsed ning selleks, et tõestada, kas loomad on vaktsineeritud või tõepoolest haiged, on vajalik teha viroloogiline test, mis on kulukam. See tekitab loomade kaubanduse ja transpordiga seotud probleeme. Arvestades asjaolu, et see hõlmab direktiivi ülevõtmist liikmesriikide õigusaktidesse, on menetluslikel põhjustel samuti raske saavutada 2011. aasta 30. juuniks seatud tähtaega. Isiklikult ei ole ma nõus ka direktiivi jõustumise kuupäeva muutmisega varasemalt 20. kuupäevalt selle avaldamisjärgsele päevale. Samuti peaksime aru saama, et vastavustabelite koostamine toob kaasa täiendavat halduskoormust.
<SPEAKER ID="068" NAME="Giommaria Uggias" AFFILIATION="ALDE">
(IT) Austatud juhataja, head kolleegid! Arvan, et teeme edusamme mõistmisel, et see ei ole probleem, mis on seotud mõnede Euroopa piirkondade, Lõuna-Euroopa ja Põhja-Aafrikaga. Minu arvates on meede siiski positiivne.
<P>
Tahaksin küsida Marc Tarabellalt, kas tema või komisjon ei arva, et ka kohaldamise probleemi veterinaarteenustele tuleks viivitamatult käsitleda, et oleks meede, mis teeks võimalikuks probleemi likvideerimise kogu Euroopa Liidus.
<SPEAKER ID="069" NAME="Peter Jahr" AFFILIATION="PPE">
(DE) Austatud juhataja! Vaktsineerimise korra tõhustamine lammaste katarraalse palaviku vastu on väga oluline küsimus. Uued inaktiveeritud vaktsiinid võimaldavad tootjatel esimest korda välistada nakatumisohu sellesse potentsiaalselt väga ohtlikusse haigusse, sest vaktsiine on nüüd võimalik kasutada ka piirkondades, kus lammaste katarraalset palavikku pole varem esinenud. Selles valguses peame korduvalt rõhutama, et põllumajandus, sealhulgas eksport ja loomade tõuaretus, on oluline tegur kõikides Euroopa riikides. Seega peaks põllumajandustootjatel olema võimalus kasutada viimaseid teadmisi loomade tervishoiu valdkonnas, mida on kasutatud nende vaktsiinide välja töötamiseks.
<P>
On kaks asja, mis on praegu väga olulised. Esiteks vajame kiiret lahendust Euroopa Liidus toimuvale. Teiseks vajame minu arvates sama kiiresti kohustust liikmesriikides kasutusele võetud meetmetest teatada; teisisõnu, liikmesriikide kohustus teavitada komisjoni.
<SPEAKER ID="070" NAME="Maroš Šefčovič">
komisjoni asepresident. - Austatud juhataja! Esiteks tahaksin tänada täiskogu tugeva toetuse eest ettepanekule ning samuti küsimuse kiireloomulisuse tunnustamise ja väga kiire menetlemise eest.
<P>
Mitu teist mainis vastavustabelite probleemi. Tahaksin teile lihtsalt meelde tuletada, et esimeeste konverents süstis uut hoogu selle küsimuse käsitlemisse ning peab seda väga oluliseks, eriti ELi õigusaktide ülevõtmise küsimuse tunnustamisel liikmesriikide õigusesse.
<P>
Tahaksin küsida, kas liikmesriikidel on tõesti nii raske teatada komisjonile õiguslikust alusest, mille alusel nad võtsid ELi määruse oma liikmesriigi õiguskorda. Kas see on tõesti nii raske? Ma olen kindel, et nad mõtlevad sellele, kuidas õigusakte üle võtta. Nad peavad tegema ettevalmistusi ja otsustama, kuidas nad kavatsevad need üle võtta.
<P>
Arvan, et nõustume kõik tõsiasjaga - ning oleme sellel teemal mitu arutelu pidanud -, et Euroopa Liit kannatab, kui ELi õiguse ülevõtmine on ebaühtlane. Eriti just nii tähtsa küsimuse puhul, nagu seda on täna arutusel olev küsimus, võib valel ülevõtmisel olla kahjulik mõju.
<P>
Samal ajal - nagu ma ütlesin oma avasõnas - rõhutaksin, et komisjon on selgelt tarbetute viivituste vastu. Me oleme täiesti teadlikud selle küsimuse kiireloomulisusest. Seega loodan, et suurema paindlikkuse ja intensiivsemate läbirääkimiste abil suudame sellele probleemile lahenduse leida. Komisjon püüab olla nii abivalmis kui võimalik, et saaksime õigusakti vastu võtta enne võimaliku lammaste katarraalse palaviku puhangu hooaja algust.
<P>
Mis puudutab komisjoni valmisolekut selle meetme rakendamiseks, tahaksin kinnitada Horst Schnellhardtile ja Giommaria Uggiasele, et komisjon on teinud oma osa. Meie rakendusmeetmed on peaaegu valmis. Meil on vaja, et seadusandja selle ettepaneku heaks kiidaks. Kui see on tehtud, saame väga kiiresti edasi liikuda.
<P>
Tahaksin veel kord tänada raportööri ja täiskogu tugeva toetuse eest sellele meetmele!
<SPEAKER ID="071" NAME="Janusz Wojciechowski" LANGUAGE="PL">
Austatud juhataja! Tahan tänada kõiki parlamendiliikmeid, kes arutelus osalesid ja raportile toetust väljendasid! Tänan kõiki variraportööre ja põllumajanduse komisjoni liikmeid tänu kellele saime raportiga nii kiiresti ja tõhusalt edasi liikuda! Ei juhtu sageli, et oleme nii üksmeelsed positiivse dokumendi vastuvõtmisel, mille eesmärk on ilmselgelt parandada praegust olukorda.
<P>
Mis puudutab vastavustabeleid, millele viidati arutelus kui võimalikule probleemide allikale, arvan, et praegusel juhul oleks keeruline tunda kaasa liikmesriikide haldusasutustele või valitsustele. Tabelite koostamine ja nende komisjonile saatmine ei ole tõepoolest suur probleem. Kindel on see, et kodanikel, kes tahavad kontrollida, kas liikmesriigi õigusaktid on kooskõlas Euroopa Liidu õigusega, tekib suuremaid probleeme. Nemad on need, kes peavad pingutama ja uurima, kui tabelid puuduvad, nagu see seni on olnud. Väga sageli on keeruline saada aru ELi õigusaktidest. Arvan ja loodan, et see vahend muutub kättesaadavaks kõikidele, kes on huvitatud, mitte üksnes komisjonile, ning et see on hõlpsalt juurdepääsetav dokument, mis on vajaduse korral kättesaadav. Samuti on see väga kasulik dokument.
<P>
Palun nõukogu, et ta ei vaidlustaks vastavustabeleid, ja kui ta peab seda tegema, siis mitte praegusel juhul, et uued vaktsiinid saaksid jõustuda sel hooajal, nagu oodatud. Me ei saa lubada viivitusi, sest see muudaks meie kiire ja tõhusa töö kehtetuks. Tänan teid kõiki veel kord selle raportiga tehtud koostöö eest!
<SPEAKER ID="072" NAME="Juhataja">
Arutelu on lõppenud.
<P>
Hääletus toimub mõne aja pärast.
