<CHAPTER ID="006-09">
9. Euroopa Liit ja reisijaandmed (PNR) (hääletus) 
<P>
- Enne hääletust:
<SPEAKER ID="106" NAME="Jean-Pierre Jouyet">
nõukogu ametis olev eesistuja. - (FR) Proua juhataja Diana Wallis, härra Euroopa Komisjoni asepresident S. Kallas, fraktsioonide esimehed, daamid ja härrad, kõigepealt tahaksin öelda, et ma ei pöördu teie poole hääletamise ajal ilma emotsioonideta.
<P>
Mul on väga hea meel, et eesistujariigile Prantsusmaale on antud võimalus kõneleda täiskogu ees Euroopa reisijaandmete (PNR) teemal. See projekt tekitab mitmeid küsimusi, kartusi ja ootusi, mis kõik väärivad lähemat vaatlust.
<P>
Sellesse on kaasatud suur hulk avalik-õiguslikke ja eraasutusi ning kaalul on Euroopa Liidu sisene julgeolek, liidu arusaamad põhivabaduste ja -õiguste kohta ning teatud mõttes ka rahvusvaheline poliitika.
<P>
Seetõttu nõuab see programm süstemaatilist, kooskõlastatud ja edumeelset lähenemist.
<P>
Me oleme viimase kuue kuu jooksul pidanud maha avatud ning argumenteeritud arutelusid spetsiifilistel ja konkreetsetel teemadel. Me oleme kuulanud ära lennuliiklusega tegelevaid ettevõtteid, liikmesriikide julgeolekuteenistusi ja ELi terrorismivastase võitluse koordinaatori. Me oleme teinud täiesti läbipaistvat koostööd andmekaitseametitega ning ma pean ütlema, et Euroopa andmekaitseinspektori kaasabist on olnud äärmiselt palju kasu.
<P>
Eesistujariik Prantsusmaa küsis põhiõiguste agentuuri arvamust ning see oli esimene selline algatus.
<P>
Samasuguses avatuse vaimus avaldas nõukogu soovi pidada täiskoguga väga tihedat sidet õiguslikust alusest või tegelikust institutsioonilisest korrast hoolimata. Seetõttu tegime täiskogule ettepaneku vahetada selle programmi osas võimalikult sageli mõtteid. Lisaks sai teie raportöör viimase kuue kuu jooksul teostatud töö igas etapis mitteametlikus vormis üksikasjalikku teavet.
<P>
Järgmisel nädalal esitab eesistujariik justiits- ja siseküsimuste nõukogule kinnitamiseks kirjaliku arenguaruande. Ma luban, et see kokkuvõtlik dokument saadetakse täiskogule.
<P>
Meievaheline arutelu peab suutma käsitleda kõiki olulisi küsimusi, mis selle programmiga seoses esile kerkivad. Need võib jagada kolmeks.
<P>
Esimesena tuleb nimetada seda, et tegemist on hädavajaliku mehhanismiga, nagu ilmneb muuhulgas selle rakendamisest uimastivastases võitluses. Prantsusmaal saab 60% kuni 80% lennujaamades tabatud uimastitest kirjutada selle programmi arvele. Poolteist tonni uimasteid aastas ei ole kindlasti juhuslik nähtus ning see, mis aitab kaasa uimastivastasele võitlusele, on niisama suureks abiks terrorismivastases võitluses. ELi terrorismivastase võitluse koordinaatori jaoks, kes teeb tihedat koostööd liikmesriikide vastavate ametitega, on selle programmi abil saadud andmed kahtlemata kasulikud, esmajoones seetõttu, et terroristid on piiripunktides kergemini tabatavad.
<P>
Teine oluline küsimus on see, et ilmselt läheb meil tarvis õiguste ja vabaduste kaitsmise põhimõtete kogumit, millest tuleb andmete kasutamise korral kõikjal Euroopas kinni pidada. Praegu kogutakse ja töödeldakse neid andmeid väga erinevatel viisidel, mis ei ole Euroopa Liidu raamistikus rahuldav. Me vajame kooskõlastatud normatiive ning kõik kasutu või ülearune tuleb mõistagi kõrvale heita või sanktsioneerida.
<P>
Kolmas ja viimane oluline küsimus on rahvusvahelist laadi. On väljendatud huvi ülemaailmse strateegia väljatöötamise vastu, alternatiivse mudeli vastu Ameerika oma kõrval, ning Euroopal peab olema võimalus seda mudelit rahvusvahelisel tasandil edendada.
<P>
Euroopa Liidul on õigus sellesse ühisesse ülemaailmsesse jõupingutusse sekkuda, et mõjutada seda, kuidas neid andmeid ja programme kasutatakse ning reglementeeritakse. Küsimus on mõjujõus, samuti meie väärtuste austamises. Meie lennukompaniid ja kaaskodanikud paluvad meilt seda, et piirata liialt eripalgeliste riiklike nõuete seatud kitsendusi.
<P>
Just selle üle, proua juhataja, komisjonide esimehed, daamid ja härrad, peame üheskoos järele mõtlema.
<P>
(Aplaus)
<SPEAKER ID="107" NAME="Sophia in 't Veld" AFFILIATION="ALDE">
Proua juhataja, ma teen väga lühidalt. Ma tänan nõukogu selle avalduse eest. Ma tahaksin öelda - ka teiste fraktsioonide variraportööride nimel -, et pean Euroopa Parlamenti tõsiseltvõetavaks partneriks, kes suudab anda sellesse protsessi oma panuse. Ametliku seisukoha võtame aga alles siis, kui meil on täielikud, rahuldavad ja põhjalikud vastused kõigile küsimustele ning vastuväidetele, millega on mitmel puhul tulnud välja Euroopa Parlament, Euroopa andmekaitseinspektor, riiklikud andmekaitseametid, põhiõiguste agentuurid ja lennukompaniid, kuna ma leian, et neil on õigus reaalsele vastusele.
<P>
Nõukogu on sageli väljendanud oma täielikku poolehoidu Lissaboni lepingu reformidele. Ma paluksin nõukogul nende reformide puudumise olukorras toimida Lissaboni lepingu vaimus ning juhinduda täiskogu soovitustest või anda selgitusi - mitte niivõrd Euroopa Parlamendile, kuivõrd Euroopa kodanikele.
<P>
Kaheksa aastat pärast Nizzat toimub otsuste tegemine nendes küsimustes politsei- ja õigusorganite koostöö vallas paraku endiselt suletud uste taga, võimaldamata mingit tegelikku demokraatlikku kontrolli. Seetõttu soovin, et liikmesriigid näitaksid demokraatlike reformide osas üles sedasama tahtejõudu, julgust ja otsusekindlust, mida nad ilmutasid finantskriisi olukorras.
<P>
Lõpetuseks pöördun oma kolleegide poole palvega see resolutsioon heaks kiita ning anda nõukogule sellega väga selge poliitiline signaal.
<P>
(Aplaus)
<SPEAKER ID="108" NAME="Daniel Cohn-Bendit" AFFILIATION="Verts/ALE">
(FR) Proua juhataja, ma arvan, et kuna minister Jouyet on meie hulgast lahkumas, peaksime teda tänama. Ta on üks pühendunumaid ministreid, kes meil on olnud. Ma soovin talle kõike head.
<P>
(Kõvahäälne aplaus)
<SPEAKER ID="109" NAME="Juhataja">
Suur tänu, härra Cohn-Bendit. Täna valitseb tõepoolest lustlik meeleolu!
