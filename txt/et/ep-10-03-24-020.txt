<CHAPTER ID="020">
Tuberkuloosivastane võitlus (arutelu)
<SPEAKER ID="292" NAME="Juhataja">
Järgmine päevakorrapunkt on komisjoni avaldus tuberkuloosivastase võitluse kohta.
<SPEAKER ID="293" NAME="John Dalli">
komisjoni liige. - Austatud juhataja, mul on hea meel tänasel maailma tuberkuloosipäeval kinnitada komisjoni tahet otsida lahendusi selle haigusega seotud probleemidele.
<P>
Me olime arvanud, et tänu viimastel aastakümnetel tehtud edusammudele on selle tõsise rahvaterviseprobleemiga seotud ohud likvideeritud. Me eksisime ja kaotasime tuberkuloosi puhul liiga kauaks valvsuse. 2008. aastal teatas Haiguste Ennetamise ja Tõrje Euroopa Keskus, et Euroopa Liidu ja EFTA liikmesriikides haigestus tuberkuloosi umbes 83 000 inimest ja suri peaaegu 6000 inimest. See teeb umbes 16 surmajuhtumit päevas. Selline olukord on lihtsalt vastuvõetamatu ning nõuab meetmete võtmist kõigis asjaomastes sektorites ja kõigi sidusrühmade poolt. Olukord on vastuvõetamatu, sest tuberkuloos on ennetatav ja ravitav haigus, mis ei tohiks kaasa tuua nii dramaatilisi tagajärgi.
<P>
Tuberkuloos on sektoriülene küsimus ja see on seotud paljude rahvatervise probleemidega, millega me Euroopa Liidus silmitsi seisame: näiteks kasvav resistentsus mikroobivastaste ravimite suhtes, tuberkuloosi diagnoosimiseks ja ravimiseks vajalike uute tõhusate vahendite puudumine, kaasnevate nakkuste nagu HIV kiire kasv ning ebavõrdsus, mis tähendab seda, et tuberkuloosi haigestub ebaproportsionaalselt palju kõige haavatavamate ühiskonnarühmade liikmeid.
<P>
Tuberkuloosi vastu võitlemise tõhustamiseks on komisjon viimastel aastatel käivitanud mitmeid algatusi. 2000. aastal lisati tuberkuloos prioriteetsete, kogu ELi hõlmava järelevalve alla kuuluvate haiguste nimekirja. Sellega seoses on komisjon toetanud mitmeid projekte, mis on aidanud koordineerida järelevalvet tuberkuloosi üle WHO Euroopa piirkonna 53 riigis. Seeläbi on kasvanud meie ühised teadmised epidemioloogilise olukorra kohta ja paranenud selle olukorra seire. Lisaks toetab komisjon oma teadusuuringute raamprogrammide kaudu tuberkuloosi puhul kasutatavate uute ravimeetodite, vaktsiinide, ravimite ja diagnostikavahendite väljatöötamist. Alates 2002. aastast on kõnealuseks tegevuseks eraldatud üle 124 miljoni euro. Ent kuna tuberkuloos ei tunnista riigipiire, peame toetama ka riike väljaspool Euroopa Liitu.
<P>
Komisjon toetab arenguriike nende tuberkuloositõrje programmide elluviimisel. Selle toetuse aluseks on Euroopa tegevusprogramm HIV/AIDSi, malaaria ja tuberkuloosiga võitlemiseks välistegevuse kaudu (2007-2011). Toetamist rahastatakse eelkõige AIDSi, tuberkuloosi ja malaaria vastu võitlemise ülemaailmse fondi kaudu, millesse komisjon on alates 2002. aastast maksnud 870 miljonit eurot, kusjuures alates 2008. aastast on meie iga-aastane sissemakse 100 miljonit eurot. Lisaks toetab komisjon kliinilisi uuringuid ja suutlikkuse suurendamist Sahara-taguses Aafrikas Euroopa ja arengumaade kliiniliste uuringute partnerluse (EDCTP) kaudu. Ka Haiguste Ennetamise ja Tõrje Euroopa Keskuse loomine on võimaldanud meil viia võitluse tuberkuloosi vastu täiesti uuele tasemele.
<P>
2007. aasta märtsis töötas keskus komisjoni taotlusel välja Euroopa Liidus tuberkuloosi vastu võitlemise tegevuskava. Selles käsitletakse peamisi sektoriüleseid küsimusi, mis meil tuberkuloosi ennetamise ja tõrje ning epidemioloogilise seire tugevdamisega seoses lahendada tuleb: tagada kõigile kiire ja kvaliteetne tuberkuloosiravi, töötada välja uued vahendid diagnoosimiseks ja raviks, vähendada tuberkuloosi ja HIV koosesinemist ning kõrvaldada multiresistentsuse oht.
<P>
Komisjon ei suuda siiski kõiki neid ülesandeid üksi täita. Et saavutada oma eesmärk ja aidata kaasa ülemaailmsele võitlusele selle haigusega, on ennekõike vaja kodanikuühiskonna toetust kõige haavatavamatele ühiskonnarühmadele ning liikmesriikide pühendumist.
<SPEAKER ID="294" NAME="Elena Oana Antonescu" LANGUAGE="RO">
"Surma põhjus antibiootikumide ajastul” - niimoodi nimetas üks teadlaste rühm tuberkuloosi, sõna, mis paljude arvates oli tavakeelest juba kadunud. Siiski on tegemist haigusega, mis on endiselt väga paljude inimeste surma põhjus.
<P>
Tuberkuloos on seitsmes levinuim surma põhjus maailmas. Kahjuks tuleb tõdeda, et kasvamas on nende haigusjuhtumite arv, kus on tegemist tavapärasele medikamentoossele ravile allumatu tuberkuloositüvega.
<P>
2008. aastal oli kogu maailmas 9,4 miljonit uut tuberkuloosi haigestumise juhtumit ja 1,8 miljonit surmajuhtumit. Igal sekundil nakatub keegi kuskil tuberkuloosi.
<P>
Need arvud tuleb võimalikult selgelt välja öelda mõnel Euroopa Liidu olulisel foorumil, et me kõik mõistaksime, et see haigus laastab endiselt meie ühiskonda ja tapab suurel hulgal Euroopa kodanikke.
<P>
Ma olen pärit riigist, mis oma tuberkuloosistatistikaga kahjuks Euroopa Liidus halvas mõttes silma paistab.
<P>
Kuigi viimastel aastatel on tuberkuloosihaigete inimeste arv veidi vähenenud ja kasvanud on nende haigete arv, kes on keemiaravile resistentsest tuberkuloosist terveks ravitud, on absoluutarvud endiselt murettekitavad ja peegeldavad traagilist tegelikkust.
<P>
Et see nuhtlus kontrolli alla saada, tuleb alustada järjepidevat ja seostatud võitlust, mille aluseks on võimalikult hea planeerimine. Me peame Euroopa Liidu tasandil jätkama senist tööd, et kõigis liikmesriikides tõhustada haiguste avastamist, parandada juurdepääsu piisavale ravile, parandada ravi seire kvaliteeti ja patsientidele antava arstiabi kvaliteeti.
<P>
Kõik valitsused peavad mõistma selle võitluse tähtsust ja tegema võimalikult tulemuslikult koostööd sotsiaalpartneritega, et vähendada nende eurooplaste arvu, kes põevad seda haigust, millest meie arvates oli juba möödunud sajanditel lahti saadud.
<P>
Kõige tähtsam on, et me võitleksime selle haiguse vastu koos, ühise perena, jättes kõrvale omavahelised erinevused ja aidates üksteist probleemi lahendamisel.
<P>
Me oleme ju lõppude lõpuks Euroopa Liit ja meie tugevus peitub ühtsuses.
<SPEAKER ID="295" NAME="Åsa Westlund">
fraktsiooni S&D nimel. - Austatud juhataja! "Praegusel ajal ei tohiks keegi tuberkuloosi surra.”
<P>
fraktsiooni S&D nimel. - (SV) Nii ütles Ban Ki Moon täna, maailma tuberkuloosipäeval.
<P>
Loomulikult on tal õigus. Sellegipoolest sureb tänapäeval väga palju inimesi kogu maailmas endiselt tuberkuloosi, eriti noorte ja vaeste seas. Seega tuleb meil suurendada oma abi ülemaailmsele fondile, mis teeb ära suure osa tööst võitluses tuberkuloosi, malaaria ja HIVga maailma vaesemates piirkondades.
<P>
Kuid tuberkuloosi surevad ka eurooplased, nagu märkis volinik. Me peame suurendama omavahelist koostööd, et peatada multiresistentse tuberkuloosi levik ja teha kindlaks tõhusad raviviisid, mis jõuavad kõikide haavatavate ühiskonnarühmadeni.
<P>
Haiguste Ennetamise ja Tõrje Euroopa Keskusel, mis asub Rootsis Solnas, on sellega seoses täita väga tähtis roll ja mul on hea meel, et komisjon on pidanud vajalikuks tulla täna Euroopa Parlamenti ja korraldada arutelu sel olulisel teemal.
<SPEAKER ID="297" NAME="Charles Goerens" LANGUAGE="FR">
Lugupeetud juhataja, meditsiini arengule vaatamata ei ole tuberkuloosist veel jagu saadud. Seega on vale arvata, et tegemist on haigusega, mis mõjutab ainult vaeseid riike. Seda tehes alahindame tuberkuloosi levimise viisi, eelkõige Kesk- ja Ida-Euroopas.
<P>
Tegelikult ei ole ükski riik kaitstud selle kohutava haiguse eest, mis on maailmas olemas olnud juba mitu tuhat aastat. Multiresistentsete tüvede tõttu on vähe lootust sellest nuhtlusest lähemal ajal lahti saada. Vajadus võidelda mitmel rindel - ennetamise, meditsiinilise järelevalve, teadusuuringute ning ettevaatusabinõude ja hügieenimeetmete levitamise kaudu - sunnib meid tegutsema kooskõlastatult ja kindlameelselt. Lühidalt, me peame alati saama tugineda selles valdkonnas võimalikult headele strateegiatele.
<P>
Mis puudutab meetmete rahastamist, siis tuleb eristada kahte stsenaariumi. Meie enda riikide sotsiaalkindlustussüsteemid peaksid põhimõtteliselt suutma tagada piisava ravikindlustuse. Samas tuginevad arenguriikide patsiendid endiselt solidaarsusele, mida alates 2002. aastast on eeskujulikul moel väljendatud AIDSi, tuberkuloosi ja malaaria vastu võitlemise ülemaailmse fondi kaudu.
<P>
Kui eesmärk on tõepoolest aastatel 2000-2015 tuberkuloosi haigestumise juhtumite arvu poole võrra vähendada, siis tuleb heaks kiita üks nimetatud ülemaailmse fondi presidendi Michel Kazatchkine'i esitatud kolmest stsenaariumist.
<P>
Ma tahaksin teada, millisest neist kolmest stsenaariumist komisjon lähtub, tehes liikmesriikidele ettepanekuid AIDSi, tuberkuloosi ja malaaria vastu võitlemise ülemaailmse fondi tulevase rahastamise kohta.
<SPEAKER ID="298" NAME="Maria Da Graça Carvalho" AFFILIATION="PPE">
(PT) Tänasel maailma tuberkuloosipäeval on põhjust nõuda poliitilise dialoogi tugevdamist ning valitsuste ja kodanikuühiskonna kaasamist võitlusse tuberkuloosi vastu.
<P>
Euroopa Liidus on tuberkuloosijuhtumite arv viimasel ajal vähenenud. Märkimisväärne vähenemine on aset leidnud ka Portugalis, ehkki tuberkuloosi esinemise sagedus ületab endiselt ELi keskmist. See vähenemine tuleneb tuberkuloosi vastu võitlemise riikliku arengukava edukusest. Mõnes riigis on siiski näha haigestumiste arvu kasvu.
<P>
Euroopa Komisjoni mitmesuguste tegevuskavadega liigutakse õiges suunas. Ma tahaksin esile tõsta Euroopa ja arenguriikide partnerlust kliiniliste uuringute läbiviimisel. Ka teadusuuringute ja tehnoloogiaarenduse raamprogrammi kaudu antav toetus on bioteaduste valdkonnas tähtis. Võitluses tuberkuloosiga on väga oluline tugevdada kliiniliste uuringute ja teadusliku uurimistöö rolli. Seega on hädavajalik jätkata tööd, mille eesmärk on avastada uusi ja paremaid vahendeid võitluseks tuberkuloosi vastu ning edendada uuenduslikku diagnostikatehnoloogiat, ravimeid ja vaktsiine.
<P>
Seepärast kutsun ma komisjoni ja liikmesriike üles ühendama jõud ja tõhustama võitlust tuberkuloosi vastu, et saada see haigus edukalt kontrolli alla ja lõpuks ka likvideerida.
<SPEAKER ID="299" NAME="Vilija Blinkevičiūt" AFFILIATION="S&amp;D">
(LT) Me peame tuberkuloosi vastu võitlema, sest sellesse haigusse sureb maailmas igal aastal palju inimesi ja peaaegu iga kolmas inimene kannab tuberkuloosinakkust. Tahaksin juhtida tähelepanu asjaolule, et tuberkuloos on kõige levinum nakkushaigus maailmas ning see on tihedalt seotud sotsiaalsete ja majanduslike probleemidega, teisisõnu - vaesuse, töötuse, alkoholismi, narkomaania ja HIV/AIDSiga, aga ka vaeste riikide puudulike riiklike tervishoiusüsteemide ja hilinenud diagnoosimisega. Et kõrvaldada need tuberkuloosi põhjustavad tegurid ja ühiselt võidelda selle kohutava haigusega, peavad komisjon ja Euroopa Liidu liikmesriigid võtma konkreetseid ja kiireid meetmeid, saavutama poliitilise dialoogi rahalise toetamise teemal ning võtma vastu ühise tegevuskava haiguse vastu võitlemiseks.
<P>
Vaatamata asjaolule, et tuberkuloos on kantud prioriteetsete haiguste nimekirja, on võitlus tuberkuloosi vastu endiselt alarahastatud. Seega tuleks Euroopa Liidu eelarvest sellele tegevusele eraldatavad summad üle vaadata. Samuti kutsun teid üles soodustama suuremate investeeringute tegemist tuberkuloosiga seotud teadusuuringutesse.
<SPEAKER ID="300" NAME="Olga Sehnalová" AFFILIATION="S&amp;D">
(CS) Täna on maailma tuberkuloosipäev. Seega on kohane mainida, et vaatamata selle haiguse vastu võitlemisel seni tehtud edusammudele on tuberkuloos endiselt tõsine ülemaailmne probleem. Tuberkuloosinakkust kannab üle 2 miljardi inimese ja neist iga kümnes ka haigestub.
<P>
Tuberkuloosi esinemissagedus ning eriti selle haiguse erineva tasemega ravi ja seire on seotud erinevate sotsiaal-majanduslike tingimustega eri piirkondades ja ka eri ühiskonnarühmades. Tuberkuloosi varajane diagnoosimine ning põhjalik ja täielikult jälgitud ravi ehk katkematu ja piisava kestusega ravi on põhilised eeltingimused, mis tuleb täita, et vähendada ulatusliku ravimiresistentsuse väljakujunemise ja multiresistentsete tuberkuloosivormide tekkimise ohtu. Selliste tuberkuloosivormide ravimine on äärmiselt kallis ja paljudes riikides on seda ravi keeruline saada. Sama oluline on kohandada tervishoiusüsteeme ja igapäevast tegevust, sealhulgas jälgida tuberkuloosi riskirühmades ning tagada kvalifitseeritud tervishoiutöötajate ja piisava hulga varustuse olemasolu.
<P>
Maailma Tervishoiuorganisatsiooni hinnangul oleks võitluseks tuberkuloosiga järgmise 10 aasta jooksul vaja riikides kulutada 44,3 miljardit USA dollarit, ent vaevalt pool sellest vajaminevast rahast on olemas. Euroopa Liit peab seega ühendama jõud Maailma Tervishoiuorganisatsiooniga ning konkreetsete riikide ja nende riiklike tervishoiusüsteemidega ning seadma võitluse tuberkuloosi vastu üheks esmatähtsaks eesmärgiks kolmandatele riikidele arenguabi andmisel.
<SPEAKER ID="301" NAME="John Dalli">
komisjoni liige. - (MT) Ma kuulasin suure rõõmu ja huviga lugupeetud parlamendiliikmete sõnavõtte. Ma tahaksin neile kinnitada, et komisjon suhtub väga tõsiselt sellesse haigusesse, aga ka sellesse, mida siin täna räägiti. Me kavatseme saavutada oma eesmärgi saada tuberkuloos kontrolli alla. Niisugused arutelud on eriti vajalikud, et koondada kogu tähelepanu sellele haigusele. Euroopa Parlamendi panus ja toetus aitavad olulisel määral kaasa meie püüdlustele võitluses selle haigusega nii Euroopa Liidus kui ka teistes riikides.
<SPEAKER ID="302" NAME="Juhataja">
Arutelu on lõppenud.
<P>
Kirjalikud avaldused (kodukorra artikkel 149)
<SPEAKER ID="303" NAME="Nessa Childers  " AFFILIATION="S&amp;D">
kirjalikult. - Ehkki paljude arvates kuulub tuberkuloos minevikku ja seda peetakse 19. sajandi nuhtluseks, on sellel haigusel endiselt tõsine otsene ja kaudne mõju sadadele tuhandetele Euroopa Liidu põllumajandustootjatele. Kui inimeste seas on tuberkuloos enamikus ELi liikmesriikides alates 20. sajandi keskpaigast kontrolli all, levib see endiselt agressiivselt kariloomade seas ja mõjutab minu valimisringkonnas, Ida-Iirimaal, igal aastal 5% veisekarjadest.
<P>
Minuni jõudis hiljuti kirjavahetus ühe Westmeathi krahvkonna piimakarjakasvatajaga, kelle auhinnatud lüpsilehmade kari praktiliselt hävis vähem kui aasta jooksul pärast tuberkuloosi avastamist tema farmis. Haigus, mille levitajaks oli mäger, avastati eelmise aasta juunis päeval, mil ta pidi minema kahenädalasele puhkusele. Nüüdseks on 82-pealisest karjast järele jäänud 18 lehma.
<P>
Euroopa Liit on viimasel ajal jõuliselt tegelenud inimeste seas leviva tuberkuloosiga ja see on õige. Tulevaste tuberkuloosi käsitlevate õigusaktide koostamisel tuleb aga tõsiselt arvesse võtta ka veiste tuberkuloosi, mille tõttu läheb igal aastal kaduma miljoneid eurosid.
