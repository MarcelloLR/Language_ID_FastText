<CHAPTER ID="024">
Ühenduse tubakaalase uurimistöö ja teabelevi fond (arutelu)
<SPEAKER ID="123" NAME="Juhataja">
Järgmine päevakorrapunkt on põllumajanduse ja maaelu arendamise komisjoni nimel hr Berlato koostatud raport ettepaneku kohta võtta vastu nõukogu määrus, millega muudetakse määrust (EÜ) nr 1782/2003 seoses aastateks 2008 ja 2009 ettenähtud tubakatoetuse ülekandmisega ühenduse tubakaalase uurimistöö ja teabelevi fondile ning määrust (EÜ) nr 1234/2007 seoses ühenduse tubakaalase uurimistöö ja teabelevi fondi rahastamisega - C6-0062/2008 -.
<SPEAKER ID="124" NAME="Sergio Berlato">
raportöör. - (IT) Proua juhataja, volinik, daamid ja härrad, komisjoni ettepaneku eesmärk on põhimõtteliselt jätkata tubakaabi vähendamist 5% võrra summast, mis on eraldatud 2008. ja 2009. kalendriaastaks ning kasutada neid vahendeid ühenduse tubakaalase uurimistöö ja teabelevi fondi finantseerimiseks, mille ainus eesmärk on toetada Euroopa kodanike tubakaalase teadlikkuse tõstmise algatusi.
<P>
Esiteks, ma arvan, et oleks kohane tõsta esile paari objektiivset tingimust. Ühise põllumajanduspoliitika vahendite ülekandmine fondi on haruldane ning positiivne näide integratsioonist ning koostööst põllumajanduse ning tervishoiupoliitikate vahel Euroopa Liidus. Kuna fondi tegevus on liidu kodanikele tähtis ning on seda ka tulevikus, nagu on komisjon rõhutanud, siis me arvestame, et jätkuv toetus on vajalik 2007. ja 2009. aastaks.
<P>
Põllumeestele antud tootmisega seotud toetusest mahaarvatud vahendid on siiani olnud tubakaalase uurimistöö ja teabelevi fondi ainus rahastamisallikas. Selle mahaarvamise finantsbaasi vähendati oluliselt ühise tubakaturukorralduse reformiga ning mõne liikmesriigi otsusega loobuda täielikust lahtisidumisest, jättes fondi neist eraldistest seeläbi täielikult ilma. Edaspidi on vaja pikendada mahaarvamisperioodi veelgi ning tõsta protsendimäära, et teha kättesaadavaks piisavad ressursid rahastamaks programme nii, et see ei mõjuta enam ELi eelarvet, seda vähemalt praeguste programmiperioodide lõpuni, samal ajal otsides teisi võimalusi fondi finantseerimiseks.
<P>
Üks positiivseid aspekte fondi rahastamismehhanismi juures on nõue, et 25% projektikuludest peavad kaasrahastama usaldusväärsed ettevõtted, tagades nii pidevalt suuremad vahendid. Põllumajanduskomisjon on neid küsimusi tihti käsitlenud ning ajab edasi oma asja, mis seisneb piirangute suurendamises suitsetamisele ning selle kahjustava mõju selgitamises inimese tervisele.
<P>
Teisest küljest oleme me täielikult teadlikud, nagu on ka väljendatud parlamendi 10. märtsi 2004. aasta õigusloomega seonduvas resolutsioonis, et Euroopa toortubaka tootmine, mis on madal ning koondunud üksikutesse liidu piirkondadesse, hõlmab vähem kui 4% maailma toodangust ning ei oma mingisugust mõju kohalikult tubakatarbimisele.
<P>
Kuigi see teema ei ole tänases arutelu põhiteema, siis tasub meeles pidada, et Euroopa Liit on maailma juhtiv toortubaka importija ning saab 70% oma vajadusest kolmandatest riikidest - peamiselt Brasiiliast, Malawist, Argentiinast, Indoneesiast, Zimbabwest, Indiast ning Hiinast - tubaka kasuks, mis on toodetud tihti vähem reguleeritud tingimustel kui Euroopa tubakas. See tähendab kaubandusdefitsiiti enam kui 1,2 miljardit eurot aastas.
<P>
Teisest küljest on liikmesriikides, kus tubakatoetus on täielikult lahti seotud, lisaks ülekannete tühistamisele fondi ka tootmine täielikult hüljatud ilma ühegi jätkusuutliku alternatiivita majanduslikust ja tööhõive aspektist. Sellel on väga tõsine vastupidine efekt asjaomastele maapiirkondadele tervikuna ning ei ole viinud mingi muutuseni kohalikus tubaka lõpp-produktide tarbimises.
<P>
Mis puutub ettepanekusse vähendada abi 2008. kalendriaastaks ning pidades meeles, et tubakakasvatuslepingud 2008. lõikusaastaks olid sõlmitud juba mõni aeg tagasi, on põllumajanduskomisjon leidnud, et selle ettepaneku heakskiitmine võib tuua kaasa terve hulga kohtumenetlusi või igal juhul vaidluse, mis lõpuks põhjustab tõsist kahju vaid farmeritele.
<P>
Lõpuks leiab põllumajanduskomisjon, et pikendades mahaarvamisi 2012. lõikusaastani ja tõstes fondi jaoks mahaarvamise protsenti 6%-ni, peaks olema piisavalt rahalisi vahendeid kuni aastani 2013 ning see kutsub komisjoni üles valmistama ette mitmeaastast programmi, mis võib juhul, kui seda muudetakse vastavalt siintehtud ettepanekutele, tõusta 81 miljonile eurole liidu eelarvet mõjutamata.
<SPEAKER ID="125" NAME="Mariann Fischer Boel">
komisjoni liige. - Proua juhataja, kõigepealt sooviksin tänada raportööri hr Berlatot. Mind julgustas väga entusiasm teie tänases kõnes. Ma tahaksin ka tänada põllumajanduse ja maaelu arengu komisjoni ning raporti eest ka ühenduse tubakafondi.
<P>
2004. aastal võttis nõukogu vastu tubakareformi, millega piiratakse nii tootmisega osaliselt seotud kui osaliselt tootmisest lahtiseotud toetusi tubakatootjatele ajavahemikus 2006 kuni 2009. Reform võimaldab suhteliselt pikka üleminekuperioodi, kuna tootmisega osaliselt seotud toetust võib saada 2009. aastani. Aga me oleme näinud, nagu te väga õigesti ütlesite, liikmesriike, kes otsustasid toetused juba 2006. aastal täielikult tootmisest lahti siduda, kui reform jõustus.
<P>
2004. aasta reformiga oli ette nähtud ka 2006. ja 2007. aastal tubakatootjatele makstud tubakaabist teatava protsendi ülekandmist tubakafondi. Komisjoni ettepanekuga pikendatakse selle protsendi ülekandmist tubakafondi kuni kalendriaastani 2009.
<P>
Ma tervitan väga mõtet kanda osa tubakaabist ühenduse tubakafondi. Rõhutate oma raportis õigesti, et Euroopa avalikkuse jaoks on fondi tegevus väga oluline, mis seisneb teabe levitamises kahju kohta, mida tubakas võib põhjustada.
<P>
Siiski, teie palve pikendada üleminekuperioodi aastani 2012 kujutab endast suurt probleemi. Selline osaliselt seotud toetuse üleminekukord on täielikult vastuolus filosoofiaga, mida kannab komisjoni homme esitatav teatis tervisekontrolli kohta, milles liigutakse rohkem täielikult lahtiseotud toetuse suunas, et põllumeestel oleks vabadus toota seda, mida turg nõuab.
<P>
Niipalju, kui mulle on öeldud, siis liikmesriigid, kes otsustasid kohe alguses tubakatootjate toetuse lahti siduda, tegid seda sellepärast, et põllumeestel oleks kasulikum sellest põllukultuurist loobuda, võib-olla seetõttu, et tubakakvaliteet oli liiga kehv korraliku hinna saamiseks.
<P>
2004. aastal jõuti ka kokkuleppele, et 50% ühenduse tubakasektori toetusest kasutatakse maapiirkondade arengu meetmetesse. See algab 2011. aastal ning suunatakse ühenduse täiendava toetusena tubakatootmispiirkondadele. On tähtis märkida, et see on mõeldud just tubakat tootvatele piirkondadele. Seega sisaldub iga-aastane 484 miljonit eurot juba 2007-2013 aasta maapiirkondade arengu programmides liikmesriikide puhul, kes on tubakareformiga seotud.
<P>
Seetõttu olen ma üsna kindel, et teile pole üllatuseks, et ma ei saa välja pakkuda osaliselt lahtiseotud režiimi üleminekuaja pikendamist, ja seda kokkuleppe tõttu, mille sõlmisid kõik tubakat tootvad liikmesriigid, kui Vahemerest pärit kaupade pakett 2004. aastal alla kirjutati. Siiski ootan ma täna vägagi elavat ja huvitavat arutelu.
<SPEAKER ID="126" NAME="Wiesław Stefan Kuc">
eelarvekomisjoni arvamuse koostaja. - (PL) Proua juhataja, volinik, tubakatootmise toetamine ja samaaegselt tubakatoodete tarbimisega võitlemine on põhjustanud vaidlusi juba mitmeid aastaid. Siiski, ühenduse tubakafondi, millesse kantakse praegu 5% tubakaabist, kasutatakse tubakasuitsetamise mõjude uurimise, reklaamikampaaniate rahastamiseks ja tubakatootjate koolitamiseks muu tootmise juurde pöördumiseks.
<P>
Olen hr Berlato raporti kohta eelarvekomisjoni arvamuse koostaja. Kõige sobilikum on tagada ühenduse tubakafondi jätkuv rahastamine järgmiseks kaheks aastaks, ent tekib küsimus, kas selle fondi rajamise põhjused siis pärast nimetatud perioodi kaovad, kuna me teame, et inimesed suitsetavad nii praegu kui ka tulevikus. Nad suitsetavad olenemata sellest, kas me toodame Euroopas tubakat või mitte. Probleem ei kao isegi siis, kui me lõpetame tubakatootjate toetamise. Fond peab seetõttu ka edaspidi olemas olema. Ainus asi, mis võib muutuda, on viis, kuidas seda rahastada.
<SPEAKER ID="127" NAME="Ioannis Gklavakis" LANGUAGE="EL">
Proua juhataja, mul on hea meel, et volinik täna siin on, kuna ma arvan, et ta on vägagi õiglane inimene. Lubage mul seletada.
<P>
Esiteks tahaksin oma kolleegile eelarvekomisjonist öelda, et me oleme suitsetamise vastu ning pooldame laialdast suitsetamisvastast kampaaniat. Siiski, kui inimesed jätkavad suitsetamist ning on olemas nõudlus tubaka järgi, ei ole meil seda vaja sisse tuua kolmandatest riikidest. Laske meil toota seda Euroopas.
<P>
Ma õnnitlen härra Berlatot raporti puhul ning toetan seda täielikult. Ma palun, et rahastamine jätkuks ühenduse tubakafondist. Meie, talupidajad, oleme rõõmsalt nõustunud 1% kasvumääraga summas, mis läheb suitsetamisvastase avalikkuse teavitamise fondi, kuigi see on raha, mis meilt ära võetakse. Me oleme sellega tingimusteta nõus. Me palume teilt siiski, et tubaka hetkeolukord püsiks 2013. aastani.
<P>
Volinik, olete kindlasti väga õiglane isik. Miks ainuüksi tubakakasvatajaid diskrimineeritakse? Seetõttu palume me, et küsimust arutataks ning et tubakaolukord jääks kuni 2013. aastani samaks. Enamgi veel, nagu te teate, tubakakasvatajad kõigis riikides, eriti minu kodumaal, on kõige vaesemad talupidajad, nad on tavaliselt pärit kõige vaesematest ja mahajäänumatest piirkondadest, kus paljudel juhtudel mitte miski muu ei kasvagi. Kui me peatame nendes kohtades tubakakasvatuse ja lõpetame abi, siis need piirkonnad kõrbestuvad ning keskkond halveneb.
<P>
Seetõttu palun ma, et hetkeseis püsiks vastavalt Berlato raportile, tema ja minu enda muudatusettepanekutele. Teades, et te olete õiglane inimene, volinik, usun, et me saame enda ettepaneku osas teie toetusele loota.
<SPEAKER ID="128" NAME="Alejandro Cercas">
fraktsiooni PSE nimel. - (ES)
<P>
Proua juhataja, tänan teid väga, volinik, et siin olete. Ma rääkisin oma piirkonna juhiga, kes teid väga hindab ning kinnitan seda täna ja siin.
<P>
Ma räägin enda ning oma fraktsiooni variraportööri Rosa Miguéleze nimel, toetades härra Berlatot, kuna tema seisukoht tundub meile kõige ratsionaalsem.
<P>
Härra Berlato raportis tegeletakse ainult ühenduse tubakafondiga - ühenduse fondiga, mille eesmärk on võidelda suitsetamisega. Ta palub kampaania jaoks rohkem aega ja raha. Seetõttu peaksid isegi liikmed, kes on tubaka toetamise vastu, peaksid selle raporti poolt hääletama, kuna selle eesmärk on pikendada tubakavastasele võitlusele pühendatavat aega ning ulatust.
<P>
Siiski tekitab sõna "tubakas" selle parlamendi liikmete seas nii palju vastakaid tundeid, et nad on täielikus segaduses. Nad ajavad ühenduse tubakafondi sassi ühenduse lisatasudega ja arvavad, et me palume, et jätkataks lisatasusid. See ei ole õige. Me räägime tubakafondi olukorrast kuni aastani 2013.
<P>
Nad ajavad sassi tootmise ja tarbimise. Probleem Euroopas ei ole mitte tootmine. Euroopas toodetakse väga väikestes kogustes tubakat. Euroopa probleem on väljastpoolt Euroopat toodetava tubaka tarbimine.
<P>
Nad ajavad sassi tubaka ja suitsetamise. See on täpselt nagu alkoholi ja alkoholismi sassi ajamine. Sellel põllukultuuril on mitu otstarvet, sealhulgas meditsiinilist, samas kui suitsetamine on haigus.
<P>
Kui nad soovivad tarbimist likvideerida, siis nad peaksid oma tegevuse suunama pigem importimise, tehastes tubakatoodete tootmise, reklaami ja mahuka tubakatööstuse kui terviku peale, mitte vaeste töötajate peale minu riigis, kes toodavad tühised 5% Euroopas suitsetatavast tubakast.
<P>
Viimaks, volinik, me ei rahasta tubakat selle leviku soodustamiseks, me rahastame seda, kuna see loob palju töökohti, mitte ainult tubakatootjate seas, aga üle kogu seotud piirkondade. Fakt on, et paljud tubakatootjad tahavad tootmist peatada, kuna nende sissetulekud oleksid tööd tegemata suuremad. Siiski, piirkondi, mida see küsimus hõlmab, tabaks allakäik, kui need tuhanded tööd naiste ja immigrantide seas kaoks, nagu on juhtunud muudes valdkondades Euroopas.
<P>
Nad paluvad ainult aega, aega oma põllumajandusliku tegevuse ümberkorraldamiseks.
<P>
Volinik, tänan teid kannatlikkuse eest ning loodan, et te ei kaldu niivõrd härra Berlato, vaid tööliste poole, kes ootavalt sellelt parlamendilt, et see ei kehtesta topeltstandardeid. Ma loodan, et mitte keegi siin ei aja sassi, mida nad sooviksid selles olukorras näha ning ma loodan ka, et mitte keegi siin ei aseta oma isiklikke huve nendest tagasihoidlikest inimestest ettepoole.
<SPEAKER ID="129" NAME="Friedrich-Wilhelm Graefe zu Baringdorf">
fraktsiooni Verts/ALE nimel. - (DE) Proua juhataja, volinik, mul on mulje, et eesmärk siin on, nagu öeldakse Vestfaalis, visata vorsti peekoni kõrvale, ehk sama, mis visata heeringat püüdmaks vaala. Teiste sõnadega, tubakafondi kasutatakse ära selleks, et kaitsta tubaka lisatasude seotust tootmisega aastani 2013. Fond, mille kohta me kõik teame, et seda kasutatakse ka selleks, et rahastada inimeste harimist tubaka kahjuliku mõju kohta, kiideti parlamendis heaks tegelike tubaka lisatasude toetamiseks, kuna enamik parlamendi liikmeid olid tubakasuitsetamise vastu, kuid samas paljud tõstatasid ka küsimuse, et kuidas tubakast tulenevaid ohte arvesse võttes tubakakasvatust toetada.
<P>
Mina olen alati olnud tubaka lisatasusüsteemi pooldaja, kuna arvan, et need kaks asja ei ole omavahel seoses, ent samas ei tohiks me olla silmakirjalikud ning võtta midagi ette, et võidelda tubakasuitsetamise vastu, kui me püüdleme hoopis teise eesmärgi, nimelt lisatasusüsteemi poole. Küsimus, mida siin arutatakse, ei ole mitte lisatasusüsteemi säilitamine, see on põhiliselt tootmisega seotud lisatasusüsteemi küsimus, mille eesmärk on hoida ära lahtisidumist. Me alati käitume justkui lahtisidumine jätaks tubakatootjad lisatasudest ilma. Me teame, et see pole tõsi, ning pealegi oleme kogu küsimuse juba läbi hekseldanud seoses puuvillaga. Ettevõtted saavad toetust edasi, ainus erinevus on see, et edaspidi ei ole nad kohustatud selle eest tubakat kasvatama ja minu arvates on see väga loogiline.
<P>
Ma mäletan reisi Põhja-Kreekasse koos põllumajanduse ja maaelu arengu komisjoniga, mil me külastasime vaesematest vaesemaid. Me nägime vaeseid piirkondi, end nad ei olnud vaesed toetuse lahtisidumise tõttu, mida ei selleks ajaks ei olnud alustatud, vaid selle tõttu, et tubakatööstus ei maksnud nende piirkondade tubakakasvatajatele kultuuri eest õiglast hinda ning kasutas sel ajal tootjatele makstud lisatasusid selleks, et suruda tubakahinnad nii alla, et tubakakasvatajatele ei jäänud lisatasudest kätte mitte midagi. Me leidsime selle tollal olevat uskumatu ning mõtlesime, et miks kasvatajad selles piirkonnas, kes kasvatasid aroomtubakat, mida kasutatakse üle maailma erilise tubakana sigarettide tubakasegudes, ei saanud hoolimata lisatasudest piisavat sissetulekut, et tubakakasvatusest ära elada.
<P>
Kuigi tubakat toetuse lahtisidumise või mõnes riigis täieliku lahtisidumise tõttu paljudes piirkondades enam ei kasvatata, ei tähenda see, et piirkonnas ei oleks alternatiive, mida nendes piirkondades kasvatada, vaid seda, et tubakakasvatajad ei suuda katta tubakakasvatusest tekkinud kulusid. Seetõttu on vaja tööd tubakatööstusega, et nad hakkaksid lõpuks kasvatajatele õiglast hinda maksma.
<P>
Volinik, arvan, et oleks parem jätta suitsetamise asjus harimine teiste organisatsioonide teha, kuna meie oleme Euroopa Liidus piisavalt sellega tegelenud, ning need rahad tuleks suunata hoopis maapiirkondade arengusse ja nende vaeste alade mitmekesistamismeetmetesse. Enamgi veel, neid ressursse peaks eelkõige kasutama selleks, et luua tubakatööstusega seotud töökohtadele lisaks teisi töökohti nendes piirkondades.
<SPEAKER ID="130" NAME="Janusz Wojciechowski">
fraktsiooni UEN nimel. - (PL) Proua juhataja, harva on otsused, mida selles täiskogus on arutatud, omanud nii suuri tagajärgi nii suurele arvule inimestele. Küsimus, mida arutame, kajastab tubakatootjate püsimajäämist või hääbumist Euroopas. Tubakatootmine on elatiseks 120 000 talupidajale ning üheskoos hooajaliste töötajatega pakub see tööd ligi 400 000 inimesele nii vanades kui ka uutes liikmesriikides. Kreeka juhtum on juba näidanud, et niinimetatud tubakasektori reform tähendab tegelikult selle likvideerimist. See on surmamõistev otsus 120 000 talupidamisele, enamasti väikestele pereomanditele. Ma tean selliseid tubakatalusid Poolas, ent me leiame neid ka siit, Strasbourgi eeslinnadest. Me räägime katastroofist inimeste jaoks, kes on pühendanud oma elu tubakatootmisele. Mille nimel peab neid nende elatisest ilma jätma? Tubakatootmise likvideerimine ei hoia inimesi suitsetamast. Nad suitsetaksid sigarette, mis on toodetud imporditud tubakast. See reform ei oleks abiks mitte kellelegi ning teeks kahju väga paljudele.
<P>
Ma seetõttu toetan täielikult härra Berlato raportit, mis õiglaselt kaitseb tubakatootjaid ning ühinen oma arvamuses härra Glavakise ning härra Cercasega.
<SPEAKER ID="131" NAME="Diamanto Manolakou" LANGUAGE="EL">
Proua juhataja, tubakakasvatajaid koheldakse ülekohtuselt, kuna suitsetamisvastane kampaania on muudetud tubakavastaseks kampaaniaks. Selle tulemusena peetakse tubakas, mida kasvatatakse Euroopa Liidus, ebatervislikuks, aga imporditud tubakat mitte. See on vasturääkiv, ebateaduslik ning ebaõiglane. Selle poliitika tulemused on meile kõigile teada: hoolimata kampaaniatest on suitsetajate arv kasvanud, samas kui tootmine Euroopa Liidus langeb järsult. Töökohad kaovad, kümned tuhanded väiksed ning keskmise suurusega tubakatalud on laostunud, ent tubakaimport on tõusnud rohkem kui 1,2 miljardi Euro võrra aastas.
<P>
Tubakakasvatus Kreekas on vähenenud 73% võrra. Lõpmatu arv tubakakasvatajaid on jäänud töötuks. Terved piirkonnad jäetakse maha, kuna seal ei kasva üksi teine põllukultuur.
<P>
Meie loeme hädavajalikuks tühistada määrus, mille alusel 50% otsetoetustest kantakse alates aastast 2010 teise sambasse. Kõik abirahade kärpimised peaks otsekohe tühistama, et lubada tubakakasvatusel jätkuda, kuna 70% nõudlusest rahuldatakse impordiga. Abi peaks olema seotud tootmisega ning peaks moodustama lahutamatu osa garanteeritud miinimumhindadest vastavalt iga sordi tootmiskuludele.
<P>
Kuna Berlato raport sisaldab positiivseid elemente, mis seda kõike toetavad, siis meie, Kreeka Kommunistlikust parteist pärit Euroopa Parlamendi liikmed, kiidame selle heaks.
<SPEAKER ID="132" NAME="Hélène Goudin">
fraktsiooni IND/DEM nimel. - (SV) Proua juhataja, toetatud tubakakasvatus on selge näide topeltstandarditest, mis iseloomustavad Euroopa Liitu ja Euroopa Parlamenti. Euroopa Liit on uhkusega kuulutanud, et võitlus haiguste vastu peab olema prioriteet ning on kulutanud kõigest mõned miljonid Rootsi kroonid teabekampaaniatele igal aastal, samal ajal kui teine pool Euroopa Liidust toetab igal aastal kasumit mitte teenivaid tubakatootjaid mitme miljardi Rootsi krooni ulatuses.
<P>
Raporti järgi on skeemi järk-järgulist vähenemist pikendatud 2013. aastani. Raportöör soovib oma käed puhtaks pesta tubakatarbimise negatiivsetest tagajärgedest. Lihtne argument on, et kuna Euroopa Liidu tubakatootmine on väike, kõigest 4%, siis selle mõju lõpptarbimisele on väike. Mis põhjendus see küll on? Kas selle eesmärk on õigustada jätkuvat tubakatööstuse toetamist? Mina arvan, et Euroopa Liidu tubakatootmine on 4% võrra liiga kõrge. Pealegi on Euroopa tubakas nii kehv, et ainult väike osa sellest müüakse Euroopa turgudel. Kolmandik põletatakse ära. Tubakatööstuse erihuvid on piisavalt kaua olnud valdavad. Meie inimesed vajavad, et me täidaksime oma poliitilised kohustused.
<P>
Daamid ja härrad, viimasel pahvakal on halb maitse. On aeg topeltstandardid välja juurida. Seetõttu õhutan ma teid homme raporti vastu hääletama.
<SPEAKER ID="133" NAME="Esther Herranz García" AFFILIATION="PPE-DE">
(ES) Proua juhataja, abi tubakasektorile kärbitakse kõige hilisema reformi tulemusena 50% aastal 2010. Ma arvan, et see on ennenägematu samm, mis paneb tubakatootjad selgesse mahajäämusesse võrreldes ühenduse teiste põllumajandustootjatega. Mitte ükski teine põllumajandussektor ei ole kannatanud nii drastilist kärbet ning see on alles jäämäe tipp, mis otsetoetuste süsteemi muudatustest välja paistab, mille suhtes ministrite nõukogus homme kokku lepitakse.
<P>
Ma arvan, et siin ei oleks kohta tuua mõni number sektori kohta. Vähemalt 80% Euroopa tubakast on toodetud mahajäänud piirkondades. Hispaanias Extremaduras, kus asub enamik Hispaania tubakatootmisest, mõjutab reform 20 000 perekonda, aastakäibega 26% piirkonna kogu põllumajandustoodangust.
<P>
Enamgi veel, tubakatööstus Hispaanias on koondunud miniettevõtetesse, kus on tööl palju naisi, nii talupidamistes kui ka tööstuses tervikuna. Lisaks ei tohiks me unustada, et Euroopa Liit toodab ainult 5% maailma tubakast ning toob sisse 70% tubakast, mida ta siin tarbitakse. Seepärast ei tasu arvata, et ühenduse tubakatootmise kadumine tagaks kuidagi tarbimise vähenemise.
<P>
Ühise põllumajanduspoliitika nn tervisekontroll on ideaalne näide tagajärgedest, mida see otsus võib tuua kaasa piirkondade nagu Extremadura jaoks, kus märkimisväärne sotsiaalne ja majanduslik kogukond selle põllukultuuriga tegeleb ning kus vaevalt on võimalik kasvatada alternatiivseid kultuure.
<P>
Lisaks läheb selle sektori reformimine vastuollu ootustega ühenduse põllumajandussektori kui terviku suhtes, kuna ühendus on taganud selle stabiilsuse kuni praeguse programmiperioodi lõpuni 2013. aastal.
<P>
Põllumajanduskomisjonis vastu võetud raportis, milles soositakse ühenduse tubakafondi tegevusaja pikendamist, võetakse arvesse tarbijate huve, ning tõstatatakse küsimus talupidajatele makstava abi kärpimise otsuse asjakohasusest, kuna fondi ennast rahastatakse ju samuti talupidajate otsetoetustest.
<SPEAKER ID="135" NAME="Lily Jacobs" AFFILIATION="PSE">
(NL) Tubakas tapab umbes pool miljonit Euroopa kodanikku aastas. Isegi mittesuitsetajate seas on 19 000 passiivsest suitsetamisest tulenevat surmajuhtumit aastas.
<P>
Kust ma seda tean? See on telereklaamide sõnum, mida Euroopa Liit ise laseb näidata 27 liikmesriigis osana ulatuslikust suitsetamisvastasest kampaaniast. Kokku on selleks eraldatud 18 miljonit eurot, kuid see summa on piisk meres võrreldes toetustega, mis Euroopa Liit igal aastal tubakakasvatajatele maksab. Käesoleval aastal kulutab Brüssel neile endiselt 320 miljonit eurot. Kolm aastat tagasi oli see summa veel peaaegu 1 tuhat miljonit eurot.
<P>
Kas pole äärmiselt kummaline, et püüame suitsetamise vastu võidelda ja samal ajal rahastame tubaka tootmist Euroopa maksutulust? Lisaks sellele on jätkuv rahastamine vastuolus kogu põllumajanduspoliitika reformide ideega, milleks on tootmistoetuste kaotamine. Hr juhataja, toetan täielikult Euroopa Komisjoni ettepanekut jätkata tubakaalase uurimistöö ja teabelevi fondi toetamist 2008. ja 2009. aastal, kuid kõnealust fondi ei tohi kasutada ettekäändena tubakatoetuste jätkamiseks 2013. aastal.
<SPEAKER ID="136" NAME="Roberta Angelilli" AFFILIATION="UEN">
(IT) Hr juhataja, daamid ja härrad, sooviksin eelkõige kiita raportööri suurepärase töö eest. Kõnealuse raporti abil saavutatakse kaks eesmärki: see tugevdab suitsetamise vastu võitlemise meetmeid, pikendades Euroopa tubakaalase uurimistöö ja teabelevi fondi rahastamist ning viies samal ajal tubakasektori kooskõlla muu ühise turukorraldusega, mis lõpetatakse plaanipäraselt 2012. majandusaasta lõpuks.
<P>
Siiski ei pea suitsetamisvastane võitlus tähendama tubaka kasvatamise lõppu Euroopas, sest Euroopa on toortubaka juhtiv importija maailmas ning sõltub enam kui 75% nõudluse ulatuses kolmandatest riikidest tubaka kasuks, mis sageli toodetakse igasuguste tagatud tervisekontrollideta. Abi igasugune tühistamine tooks kaasa ainult tootmise lõppemise, impordi suurenemise ega mõjutaks suitsetamist.
<SPEAKER ID="137" NAME="Kartika Tamara Liotard" AFFILIATION="GUE/NGL">
(NL) On raske öelda, kas absurdsem on see, et Euroopa Liit toetab tubaka kasvatamist või see, et Euroopa suunab seejärel osa kõnealusest toetusest fondi, mis edendab tubaka suitsetamise vähenemist. Just sellised täiesti silmakirjalikud meetmed on põhjus, miks ELil on avalikkuse silmis nii vähe usaldusväärsust. Argument, et EL toodab suhteliselt vähe tubakat, ei ole siinkohal oluline. Igas pakis on endiselt üks ELi rahastatud sigaret. See sigaret on siis igal juhul nii halva kvaliteediga, et me ei taha seda Euroopas suitsetada ja sokutame selle kuskile mujale.
<P>
Tubakatoetust ei tohi jätkata, nagu parlament soovib teha. Samuti ei tohi osa toetustest suunata suitsukattena suitsetamisvastastesse kampaaniatesse, nagu komisjon soovib. Mul on nendest toetustest kõrini. Need tuleb lihtsalt koheselt tühistada.
<SPEAKER ID="138" NAME="Bogdan Golik" AFFILIATION="PSE">
(PL) Hr juhataja, volinik, hr Berlato raportis käsitletakse koos tervise- ja põllumajandusalaseid küsimusi. Rahastamistaseme tõstmine 5%-lt 6%-le koos süsteemi kavandatud laiendamisega aastateks 2009-2012 suurendab märkimisväärselt fondile eraldatud vahendeid - umbes 81 miljoni euro võrra. Paljud põllumajandustootjad ja organisatsioonid toetavad täielikult kavandatud määrust. Nii Poola kui Euroopa tubakatootjad eeldavad, et raporti vastuvõtmise tulemuseks on ühenduse tubakaalase uurimistöö ja teabelevi fondi tegevusaja pikenemine, mis on oluline rahvatervise ning tubakatootmissektori säilitamise seisukohast Euroopa 100 000 tubakakasvataja jaoks.
<P>
Kavandatud määrus võimaldab täiendavate eelarvekuludeta säilitada toetuste süsteemi, mis on osaliselt kasulik tubakatootmisele ja väldib seeläbi diskrimineerimist tubakatootjate suhtes võrreldes teiste põllumajandussektoritega.
<P>
On väga oluline, volinik, et jätkame seda väga olulist arutelu tubakatootmise tuleviku kohta Euroopas homme koos tervisekontrolli esitlemisega.
<SPEAKER ID="139" NAME="Andrzej Tomasz Zapałowski" AFFILIATION="UEN">
(PL) Hr juhataja, tänane arutelu on selline, kus põllumajandustootjate argumendid on vastuolus Euroopa ühiskonna tervise nimel võitlevate fraktsioonide omadega. Kuid kas Euroopa ühiskond on tervem, suitsetades selgelt halva kvaliteediga kolmandatest riikidest imporditavat tubakat? Kui hävitame oma tootmise, peame 70% asemel importima 100%. Samuti peame kaaluma, kas tubakat kasvatavate põllumajandustootjate diskrimineerimine maapiirkondade arengu edendamise asemel ei too teatavates Euroopa Liidu piirkondades kaasa veel suuremat majanduse kokkuvarisemist ja töötuse kasvu. Loomulikult saame seejärel anda rahalist abi töötutele, sest oleme nii rikkad, et võime endale lubada põllumajanduse hävitamist Kaug-Ida põllumajanduse huvides, mida oleme kohustatud toetama, et võidelda sealse töötusega.
<P>
Toetan täielikult hr Berlato raportit.
<SPEAKER ID="140" NAME="Thijs Berman" AFFILIATION="PSE">
(NL) Euroopa tubakat kasvatavad põllumajandustootjad ei tohiks selle eest ELilt sentigi saada. Ilmselgelt on tubakatoetused olnud põllumajandustootjate suureks tuluallikaks palju aastaid, omamoodi sotsiaalkindlustuspoliitika, mis ei vääri sellist nimetust. Maksutulu ei tohiks siiski põhimõtteliselt kulutada ebatervislikele toodetele. Seega on toetuste suhtes ainult üks valik: need tühistada.
<P>
Ettepanek Berlato raportis on naeruväärne katse pikendada tubakatoetuste perioodi kuni vähemalt 2012. aastani. Viimast ei tohiks juhtuda ja selleks on veel üks põhjus. Arengumaad peavad seda täiesti ebaõiglaseks, et Euroopa tubakat tuleb toetada. See on ebaõiglane konkurents vaestele põllumajandustootjatele ning otseselt vastuolus Euroopa Liidu arengupoliitikaga - klassikaline näide sellest, kuidas üks poliitikavaldkond võib teisele sisse lõigata.
<P>
Julgustage Euroopa põllumajandustootjaid kasvatama põllukultuure, mis toovad kõrget tulu, nagu teravili, millest on suur puudus. Näidake siiski solidaarsust ja laske tubakatoetustel suitsuna haihtuda nii rahvatervise kui Euroopa kõige vaesemate riikide arengu poliitika ühtekuuluvuse huvides. See on solidaarsus.
<SPEAKER ID="141" NAME="Armando Veneto" AFFILIATION="PPE-DE">
(IT) Hr juhataja, daamid ja härrad, teatavad faktid on ümberlükkamatud. Esiteks on kindel, et toetuse täielik lõpetamine vähendab tootmist. Teiseks, isegi kui lõpetame tubaka kasvatamise Euroopas, ei tähenda see, et Euroopa tubakakasvatuse vähendamine vähendab suitsetava elanikkonna hulka. Kolmandaks jätame potentsiaalselt sadu tuhandeid inimesi nälga, saavutamata seejuures konkreetset tulemust.
<P>
Seetõttu usun, et ühest küljest tuleks abi tubakakasvatajatele kasutada suitsetamise kahjuliku mõju selgitamiseks tarbijatele ja sellest vaatenurgast peaks see raha loomulikult kõnealusest abist tulema ning samal ajal peaksime panema tubakakasvatajad olukorda, kus neil tuleb järk-järgult kasvatamine lõpetada, võimaldades neile vajalikku aega kogu sektorist eemalduda. Seetõttu arvan, et peaksime hääletama Berlato raporti poolt.
<SPEAKER ID="142" NAME="Zbigniew Krzysztof Kuźmiuk" AFFILIATION="UEN">
(PL) Soovin selles arutelus öelda kolme asja. Esiteks kordab Euroopa Komisjon sageli tootmistoetuste lõpetamise ideed. See on lähenemisviis, mis ilmselgelt vähendab Euroopa põllumajanduslikku tootmist. Täna kordas seda ideed uuesti volinik Fischer Boel, viidates seekord tubakatootmisele.
<P>
Teiseks peame meeles pidama, et tubaka kasvatamine nii vanades kui uutes liikmesriikides toimub väikestes peretalumajapidamistes kõige vähem arenenud piirkondades. Kõnealuse tootmise likvideerimine vähendab nende piirkondade arenguvõimalusi ja ohustab väikeste talumajapidamiste olemasolu.
<P>
Kolmandaks on tõsi, et tubaka kasvatamine on vastuoluline, aga selle piiramine Euroopas toob kaasa tubaka ekspordi suurenemise kolmandatest riikidest. Hr Berlato rääkis meile, et eelmisel aastal ulatus tubaka import 1,2 miljardi euroni.
<P>
Loodan, et Euroopa Komisjon võtab oma seisukoha määratlemisel neid hoiatusi arvesse.
<SPEAKER ID="143" NAME="Ioannis Gklavakis" AFFILIATION="PPE-DE">
(EL) Hr juhataja, kiidan parlamendiliikmetest kolleege, kes on näidanud üles diskreetsust suitsetamise teemal. Usun, et eranditult kõik meist on suitsetamise vastu, kuid sõbrad, lubage mul juhtida tähelepanu olulisele erinevusele: suitsetamine ja tubaka kasvatamine on teineteisest täiesti eraldiseisvad. Andkem nii palju raha kui võimalik, rääkigem sel teemal nii palju kui võimalik ning võtkem kõik võimalikud meetmed veenmaks kaasliikmeid ja kaaskodanikke mitte suitsetama. Arvestades, et inimesed suitsetavad sellest hoolimata, ei saa ma aru, miks peame tubakat importima selle asemel, et seda siin ise kasvatada. Lubage mul nüüd pöörduda teie kui keskkonnakaitsjate poole. Tubakas on põllukultuur, mis vajab vähe vett, vähe väetist ja vähe taimekaitsevahendeid; seda kasvatavad vaesed talupidajad viljatul pinnasel. Olen kindel, et keskkonnakaitse ja ka inimlikkuse seisukohast muudavad meelt isegi need teie seast, kes kõnelevad suitsetamise vastu ja seostavad suitsetamist tubaka kasvatamisega. Suitsetamise seostamine tubaka kasvatamisega on sama, kui ajada meie kuulus veinitootmine segamini alkoholismiga. Kas peaksime alkoholismi tõttu lõpetama veinitootmise?
<SPEAKER ID="144" NAME="Mariann Fischer Boel">
komisjoni liige. - Hr juhataja, tänan kõiki, kes on andnud panuse sellesse arutellu ja tänan veel kord ülekandmise pikendamise toetamise eest ühenduse tubakaalase uurimistöö ja teabelevi fondile.
<P>
Olen muidugi teadlik, et arutelu tubakapoliitika teemal on väga tundlik küsimus ja võin öelda, et kogesin seda hiljuti külaskäigul Kreekasse aprillis. Samuti pean selgelt ütlema, et tubakaalase uurimistöö ja teabelevi fondi pikendamine ei ole ettepanek taasavada 2004. aasta tubaka reformi, ning usun, et olete teadlikud kõnealuse reformi lõpetatusest. Samuti peaksite võtma arvesse, et kõnealust reformi toetasid kõik tubakat tootvat liikmesriigid. Seega oleks natuke keeruline kogu arutelu uuesti alustada.
<P>
Arvan, et on oluline pidada meeles ka seda, et me ei peata toetusi tubakatootjatele. Tegelikult jätkame suurimate otsemaksete või suurimate otsetoetuste maksmist, rohkem kui kellelegi muule põllumajandussektoris. Ükski teine põllukultuur nii suurt otsetoetust ei saa.
<P>
Seega jääme fakti juurde, et lõpetame 2009. aastal ning alates 2011. aastast läheme üle maaelu arengu poliitikale.
<P>
Seega arvan, et liikmesriigid ja tubakatootjad, kogu tubakasektor peaksid selle asemel, et kulutada ja kasutada palju aega ning jõupingutusi selle vastu, mis lepiti nõukogus kokku 2004. aastal, uurima hoopis maaelu arengu poliitikat ja tutvuma selle võimalustega, sest palju raha saab kättesaadavaks ümberkorraldusteks, mõne teise ärivaldkonna proovimiseks põllumajandussektoris.
<P>
Kasutades natuke kujutlusvõimet - kuigi tean, et nendes valdkondades ei saa kõike toota - olen kindel, et võiks leida lahenduse, kui liikmesriigid, tubakasektor ja tubakatootjad omavahel koostööd teevad, et leida elujõulisi lahendusi nendes valdkondades ka pärast 2011. aastat.
<SPEAKER ID="145" NAME="Sergio Berlato">
raportöör. - (IT) Hr juhataja, daamid ja härrad, sooviksin tänada volinikku ja kõiki kõnelenud parlamendiliikmeid. Tahaksin juhtida tähelepanu sellele, et Euroopa tubakasektori tuleviku kohta esitati hiljuti komisjonile ametlik taotlus, mille olid allkirjastanud peaaegu kõikide tubakat tootvate liikmesriikide ministrid, sealhulgas täieliku lahtisidumise kasuks otsustanud liikmesriigid ja uued liikmesriigid, et komisjon esitaks määruse ettepaneku pikendada praegust tubaka toetuskava kuni 2013. aastani. Seda küsimust tuleb arutada ühise põllumajanduspoliitika reformi hetkeolukorra läbivaatamise raames käimasolevatel läbirääkimistel.
<P>
Hr juhataja, lõpetan sellega, et kutsun kaasliikmeid - kes esmapilgul võivad tunduda vähem huvitatud vaid viie vana liikmesriigi, kes on abi osaliselt säilitanud, kasvatajaid puudutavast abivähendamise meetmest - üles mõtlema asjaolu üle, et nende vahendite kasutamine ja fondi teabealaste algatuste eesmärk on olla jätkuvalt hüvanguks kõikide liidu kodanike tervisele.
<P>
Samuti sooviksin juhtida tähelepanu võimalikule põhimõttelisele eksiarvamusele: käesolevas raportis ei käsitleta ega võeta vastu otsust toetusmaksete pikendamise kohta tubakatootjatele; küsimus on hääletuses raporti kohta, mis pooldab ühenduse tubakaalase uurimistöö ja teabelevi fondi rahastamise pikendamist. Toetusmaksete pikendamist puudutav otsus tuleb vastu võtta hiljem, kuid see ei ole käesoleva raporti teema, mis nagu öeldud, puudutab ühenduse tubakaalase uurimistöö ja teabelevi fondi rahastamise pikendamist, mitte toetusmaksete pikendamist tubakatootjatele lähitulevikus.
<SPEAKER ID="146" NAME="Juhataja">
Arutelu on lõppenud.
<P>
Hääletus toimub teisipäeval, 20. mail 2008. aastal.
