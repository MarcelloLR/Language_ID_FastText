<CHAPTER ID="010-03">
3. Eritreast pärit pagulaste pantvangis hoidmine Siinai poolsaarel
<SPEAKER ID="301" NAME="Juhataja">
Järgmine päevakorrapunkt on arutelu kuue resolutsiooni ettepaneku üle, mis käsitlevad Eritreast pärit pagulaste pantvangis hoidmist Siinai poolsaarel.<BRK>
<SPEAKER ID="302" NAME="Marietje Schaake">
autor. - Austatud juhataja! Arvatakse, et umbes 250 Eritreast pärit sisserändajat hoitakse pantvangis Siinai kõrbes, ning on teatatud ebainimlikust kohtlemisest ja vägistamisest, samal ajal kui need inimesed ootavad lunaraha, mis tuleb maksta inimkaubitsejatele nende vabastamise eest.
<P>
Hiljutised sündmused on osa võrgustikust, mis toimetavad Sahara-tagusest Aafrikast pärit immigrante läbi Egiptuse Iisraeli, mis on Siinais tegutsenud alates 2007. aastast. Egiptuse ametivõimud teevad tervitatavaid jõupingutusi, et uurida UNHCRi esitatud teavet. ÜRO põgenike ülemvolinik peab tõhustama diplomaatilisi protsesse Egiptuse ametivõimudega, et kõrvaldada inimkaubanduse võrgustikud ja tõkestada inimeste üle piiri vedamist.
<P>
Samal ajal peaks Egiptus parandama põgenike kohtlemist rahvusvaheliste standardite kohaselt. See tähendab, et piiride õigustatud kaitsele ei tohiks sisserändajate või põgenike suhtes kasutada liigset või isegi tapvat jõudu ning seda nõu võiksime ka aeg-ajalt endale ELis anda.
<SPEAKER ID="303" NAME="David-Maria Sassoli" LANGUAGE="IT">
Austatud juhataja! Olukord on väga tõsine. Arvame, et selle küsimusega, mida jälgib ka Euroopa ajakirjandus, peaks tegelema koos Euroopa Liidu ja Euroopa Parlamendiga ning paluma ka komisjonil küsimust uurida, sest see on tõeline humanitaarhädaolukord.
<P>
Praegusel juhul peavad liikmesriigid tegema kõik, et püüda aidata neil põgenikel sellelt territooriumilt lahkuda, ja me arvame, et nad võiks vastu võtta Euroopa riikides. Kutsume komisjoni üles andma endast parima selles tegevuses, sealhulgas kasutama olemasolevaid rahalisi vahendeid Euroopa pagulasfondi kaudu.
<SPEAKER ID="304" NAME="Charles Tannock">
autor. - Austatud juhataja! Fraktsioon ECR mõistab hukka kohutava kohtlemise, mille all kannatavad need süütud ja peamiselt Eritreast pärit ohvrid, mis on võrdväärne inimkaubitsejate toime pandud tänapäeva orjuse vormiga. Meil on hea meel ka Egiptuse valitsuse tehtavate jõupingutuste üle, et uurida süüdistusi ja tagada põgenike vabastamine, kuid peaksime keskenduma ka sellele, miks need õnnetud inimesed üldse põgenevad.
<P>
Vastus on, et Eritrea president Afewerki režiim on üks kõige represseerivamaid maailmas. Kõigil, kellel tekib võimalus tema diktatuuri eest põgeneda, teevad seda, ja mõned suudavad parema elu mujal üles ehitada. Need, kes ei saa Eritreast lahkuda, sundvärvatakse määramata ajaks sõjaväkke või peavad nad elatise kokku kraapima majanduse äärealadel, mis on pankrotistunud naaberriigi Etioopiaga peetud aastatepikkuse tulutu sõja ning laialdase korruptsiooni ja majanduse halva juhtimise tõttu. Eritrea ei ole kunagi peetud riiklikke valimisi.
<P>
Hiljutised avalikustamised WikiLeaksi veebilehel näitavad, et USA diplomaadid kirjeldasid Afewerki kui julma ja trotsivat juhti. Ütlen seda avalikult ilma igasuguste südametunnistuse piinadeta. Peaksime tegema kõik meist sõltuva, et tõrjuda ametikohalt see kohutav Aafrika türann, peaksime lõpetama kogu ELi abil tema režiimi ja peatama Cotonou' lepingust tulenevad privileegid, mis tema riigis kehtivad.
<SPEAKER ID="305" NAME="Cristian Dan Preda">
autor. - (RO) Austatud juhataja! Igal aastal on tuhandeid inimesi, kes - olles ajendatud keerulisest olukorrast Somaali poolsaare aladel - püüavad ületada Egiptuse ja Iisraeli piiri. Paljud neist inimestest satuvad kahjuks beduiini inimkaubitsejate küüsi. Räägime kriminaalvõrgustikest, kes inimväärikust üldse arvesse ei võta, sest nende inimeste elud muutuvad vahetuskaubaks. Nende väljarändajate kaitseks töötavate valitsusväliste organisatsioonide aktivistide esitatud teabe kohaselt nõuti uskumatuid summasid, mis ulatuvad kuni 8000 USA dollarini iga inimese vabastamise eest.
<P>
Loomulikult ei saa me jääda ükskõikseks nende inimeste kannatuste suhtes, kelle puhul kohaldatakse erakordselt julma kohtlemist. Lisaks tahaksin juhtida teie tähelepanu naiste haavatavale olukorrale - neid vägistatakse korduvalt. Usun, et meie seisukoht peab siinkohal olema viljakandev. See tähendab, et peaksime tunnustama Egiptuse ametivõimude jõupingutusi nende vabastamiseks ja eelkõige toetama seda riiki võitluses inimkaubandusega. Seega ei vaja me üksnes karme sõnu, vaid ka koostööd ja konkreetseid meetmeid selles väga keerulises küsimuses, millega üks riik ei tule toime.
<SPEAKER ID="306" NAME="Rui Tavares" LANGUAGE="PT">
Austatud juhataja! Head kolleegid! Eritrea põgenike praegune olukord Siinai kõrbes on väga tõsine, nagu mitmed kaasparlamendiliikmed on juba kirjeldanud. Loomulikult peame olema karmid inimkaubitsejatega, kes hoiavad praegu neid põgenikke pantvangis ja nõuavad nende eest väga suures summas lunaraha. Samal ajal peame siiski kaitsma ka ohvreid, sest me ei saa lihtsalt tahta olla karmid inimkaubitsejatega, unustades seejuures täielikult ohvrid. Peame tunnistama ka põhjuseid, mis nad Siinai kõrbe viisid: nende väljarännutee viis varem läbi Liibüa, aga Itaalia ja Liibüa ning ELi ja Liibüa kokkulepped, mida komisjon kujutas siin nii palju kordi hea uudisena, tähendavad, et inimestel, kes tulevad kohast, mida on üsna õigustatult nimetatud suureks koonduslaagriks ja Aafrika Põhja-Koreaks, ei ole mitte kuskile põgeneda.
<P>
Seega on vaja midagi ette võtta: mitte ainult Egiptuses, kes teeb selgelt vähem, kui ta peaks, vaid ka Euroopa Liidus. Alustuseks kutsun Euroopa Komisjoni üles saatma kiiresti delegatsiooni Egiptusesse, et saada teada, missugune on olukord kohapeal. Midagi on vaja ette võtta ka kõikides meie institutsioonides, sest eritrealased on selge ümberasustamise juhtum - poliitika, mida jagame Euroopa Pagulasfondiga. Need põgenikud ei saa naasta Eritreasse ega jääda transiitriiki: ainuke lahendus on ümberasustamine. Head kolleegid! Kas teate, miks ümberasustamise pakett edasi ei liigu? See ei liigu edasi mitte selle pärast, et mais oli parlament juba teinud oma osa kaasotsustusmenetlusest ümberasustamise juhtumis, vaid selle pärast, et kuulsa vaidluse tõttu delegeeritud õigusaktide üle keeldus nõukogu tegema oma osa. Kui ümberasustamise pakett oleks vastu võetud, oleks meil praegu kiirmenetlus, mille parlament lisas minu enda kirjutatud raportisse ja mis võeti siin vastu 500 häälega: Euroopa Komisjon saaks alustada kiirmenetlust nende pagulaste ümberasustamiseks. Kuna nõukogu ei teinud oma osa selles, mida peaksime nimetama kaasotsustusvõimetusmenetluseks, on need inimesed Siinai kõrbes kes teab kui kaua. Sellel kaasotsustusvõimetusmenetlusel on tagajärjed tõeliste inimeste elule ja nõukogul on aeg oma osa tööst ära teha.
<SPEAKER ID="307" NAME="Barbara Lochbihler">
autor. - (DE) Austatud juhataja! Tänu telefonikõnele, mis toimus Itaalias elava Eritrea kirikuõpetaja ja Eritrea pantvangi vahel, sai Euroopa avalikkus teada, et põhimõteteta inimkaubitsejad ähvardavad lasta maha raskustes Eritrea pantvangid, kui lunaraha ei maksta. Pantvangivõtjad on käitunud süümepiinadeta ja juba inimesi peksnud või maha lasknud.
<P>
See julm kuritegu sundis lähemalt uurima, mis toimub Egiptuse ja Iisraeli piiril - piirkonnas, kus on sundolukorras üha rohkem põgenikke, püüdes pääseda Euroopasse või Iisraeli ilma vajalike dokumentideta. Egipstuse poole peal on sõjaline keeluvöönd. Kes iganes sellesse piirkonda siseneb, peab minema sõjaväekohtu ette. Organisatsiooni Human Rights Watch kohaselt on alates 2007. aastast seal maha lastud vähemalt 85 relvastamata põgenikku, kes üritasid piiri ületada. Iisraeli valitsus räägib üle 1000 ümberasujast, kes üritavad nende riiki ilma paberiteta iga kuu siseneda, ning Iisrael on hakanud tõhustama piiril julgeolekut ja järelevalvet. Lisaks on Negevi kõrbes püstitatud suur vangilaager.
<P>
Kutsume asjaomaseid valitsusi üles tegema koostööd ÜRO põgenike agentuuriga ja tagama põgenike kaitse ja õigused nende piiridel. Siiski tunnistame ka selgelt, et meil Euroopas on vastutus nende ümberasujate saatuse eest, kes saadetakse tagasi meie välispiiridelt ja kes ei saa naasta oma koju, kannatades selle tagajärjel inimõiguste rikkumise käes, nagu näeme Eritrea põgenike puhul.
<SPEAKER ID="308" NAME="Filip Kaczmarek" LANGUAGE="PL">
Austatud juhataja! Eritrea põgenike olukord Siinais on traagiline. Nad otsivad paremat elu, kuid satuvad sageli silmitsi surma, piinamise ja rõhumisega. Neid ekspluateeritakse ja petetakse. Egiptuse ametivõimud püüavad võidelda inimkaubanduse probleemiga, aga nende reaktsioon ei ole alati tõhus. Peame aitama põgenikke, pantvange ja kõiki, kes vajavad meie abi. Peaksime toetama Iisraeli ja Egiptuse ametivõime võitluses inimkaubandusega.
<P>
Samuti tasub natuke mõelda põhjustele nende ohtlike juhtumite taga. Usun, et peaksime seadma eesmärgiks parandada olukorda Eritreas ja teistes Somaali poolsaare piirkonna riikides, sest olukorra parandamine Aafrika riikides võib vähendada rändesurvet. Me ei saa lahendada probleemi, võideldes sotsiaalsete hädadega, mida ränne ise tekitab. Saame ainult piirata vähem soovitavat mõju ja seda määra, mis ulatuses põgenike sihikindlusest toitutakse. Paluksin teil toetada Euroopa Rahvapartei (kristlike demokraatide) fraktsiooni resolutsiooni ettepanekut. Oleme veendunud, et meie resolutsiooni ettepanek on antud juhul ühisresolutsioonist parem.
<SPEAKER ID="309" NAME="Ana Gomes">
fraktsiooni S&D nimel. - (PT) Austatud juhataja! Egiptus mitte üsknes ei pigista silma kinni Aafrika põgenike kohutava kohtlemise ja ekspluateerimise suhtes, kes üritavad põgeneda üle Siinai Iisraeli oma riikidest, konkreetselt Somaaliast ja Eritreast. Egiptus saadab neid ka riigist välja, kuigi nad ilmselgelt kvalifitseeruvad põgenikeks ja varjupaigataotlejateks, sest nad on pärit kas riigist, mis on kohutavas võitluses terrorismi, seadusetuse ja korratusega, või teisest, Eritreast, mis on üks kõige rõhuvamaid ja julmemaid riike kogu maailmas. Tegelikult praktiseerivad Egiptuse ametivõimud tapmise eesmärgil tulistamise poliitikat ja organisatsiooni Human Rights Watch raporti kohaselt on alates 2007. aastast Siinais saanud surma juba 85 ümberasujat.
<P>
Kutsume Egiptuse ametivõime üles täitma oma kohustusi inimõiguste, ümberasujate ja eriti pagulastega ning tegema koostööd ÜRO põgenike ülemvolinikuga. Samuti kutsume Euroopa ametivõime üles tegema sama ja toetama täielikult seda, mida Rui Tavares ütles sellel teemal ümberasumise võimaluse kohta.
<SPEAKER ID="310" NAME="Judith Sargentini" LANGUAGE="NL">
Austatud juhataja! Head kolleegid! Olgem ausad! Resolutsioonid on praegu sõnastatud kujul nõrgendatud versioon sellest, millega nädala alguses alustasime.
<P>
Olgem veel kord selged: olukord on tõsine. Rõhutame ka asjaolu, et Eritrea põgenikke Siinais hoitakse pantvangis. Siiski ei ole me valmis arutama seoseid Itaalia ja Liibüa vahel ja Euroopa sulgemist ümberasujatele, mille tulemusena on poliitilised põgenikud pidanud põgenema teistesse kohtadesse. Nüüd peavad nad minema mööda teid, mis on isegi ohtlikumad kui varasemad.
<P>
Iga Eritreast lahkunu on automaatselt poliitiline põgenik, sest tagasi minna on võimatu ning kui seda teha, satuks ohtu põgeniku perekond. Mind vaevab see, et me ei ole siin täiskogul valmis ütlema: kui Euroopa tahab nii hirmsasti ennast ümberasujate eest kaitsta, peab ta avama saatkonnad Eritreas, et inimestel oleks lihtsam varjupaika taotleda. Meil ei lubatud seda ettepanekut resolutsiooni lisada.
<P>
Kui kuulen Euroopa Rahvapartei (kristlike demokraatide) fraktsiooni viitamas kõigele, mis Egiptuses peaks toimuma, siis mõtlen: mida peame tegema meie ja kuidas saame keelduda leppimast sellega, et inimesed on siin ohus üksnes seetõttu, et me ei taha võtta vastutust? Sulgeme inimestele ukse ja seda tehes seame ohtu nende elud.
<SPEAKER ID="311" NAME="Jaroslav Paška" LANGUAGE="SK">
Austatud juhataja! Siinai piir on muutunud teeks, mille kaudu tuhanded eritrealased põgenevad oma riigist, püüdes leida paremat elu.
<P>
Oma ebaseaduslikul teekonnal vabaduse poole sõltuvad nad siiski inimkaubitsejate abist, kes on teatava hinnaga valmis aitama põgenikke üle Siinai piiri isegi ilma vajalike dokumentideta. Selles seadusetus kaubanduses ei ole inimkaubitsejate jõukude võimuses olevatel põgenikel peaaegu mingeid õigusi ning nad sõltuvad saatuse muutlikkusest ning nende inimeste tujudest, kelle kätesse nad on tasu eest oma saatuse usaldanud.
<P>
Seitsme Eritrea põgeniku surm Egiptuse ja Iisraeli piiril paljastab meile veidi nende põgenike sünget olukorda, kes illegaalselt vabadust otsima lähevad. Head kolleegid! Seega on üsna õige, et tegeleme sellele probleemile lahenduse leidmisega ja aitame koos asjassepuutuvate riikide valitsustega leida Eritrea põgenike probleemile tsiviliseeritud lahenduse.
<SPEAKER ID="312" NAME="Monica Luisa Macovei" AFFILIATION="PPE">
Austatud juhataja! 7. detsembril väljendas UNHCR muret, et beduiinidest inimkaubitsejad hoiavad umbes 250 Eritreast pärit põgenikku Siinais kinni.
<P>
Oleme teadlikud, et need põgenikud olid kohustatud maksma teatava summa raha oma soovi eest elada paremates tingimustes. Väidetavalt hoitakse põgenikke kõrbes konteinerites ja neid pekstakse sageli. Eritrea valitsuse suhtumine on murettekitav: oma kodanike kaitsmise asemel peab ta neid soovimatuteks dissidentideks.
<P>
Nõuame kiiret ja ühist tegutsemist - peamiselt Egiptuse ja Iisraeli poolt - inimkaubitsejate peatamiseks, organiseeritud kuritegeliku võrgustiku laialisaatmiseks ja kindlasti jõupingutuste tugevdamiseks, et kaitsta praeguseid ja tulevasi põgenikke, rakendades UNHCRi määrusi ja standardeid.
<SPEAKER ID="313" NAME="Elena Băsescu" AFFILIATION="PPE">
(RO) Austatud juhataja! Kohe alguses tahaksin rõhutada, et toetan reservatsioonideta Euroopa Rahvapartei (kristlike demokraatide) fraktsiooni resolutsiooni. Vaatamata teksti selgusele ei ole ühise resolutsiooni vastuvõtmises jõutud kokkuleppele teiste fraktsioonidega, mis on kahetsusväärne. Olukord Somaali poolsaare piirkonnas on murettekitav. See piirkond on muutunud üheks oluliseks tegevuskeskuseks organiseeritud kuritegelike rühmituste jaoks, arvestades suurt hulka Aafrika väljarändajaid, kes sellest piirkonnast läbi käivad.
<P>
250 pantvangi on kannatanud ebainimlikku ja alandavat kohtlemist ja nende olukord on muutumas hullemaks. Lisaks ei ole peatse vabanemise võimalust, sest pantvangide perekonnad ei suuda maksta küsitud lunaraha. Seega peaks Euroopa Parlament saatma selge sõnumi nende vabastamiseks. Kuritegelike organisatsioonide vastu tuleb võtta kiireid meetmeid, nad tuleks vastutusele võtta ja piinamislaagrid püsivalt sulgeda.
<SPEAKER ID="314" NAME="Csanád Szegedi" AFFILIATION="NI">
(HU) Austatud juhataja! Head kolleegid! Loomulikult mõistan jõuliselt hukka viisi, kuidas Eritrea põgenikke koheldakse, ning samamoodi toetan muidugi asjaolu, et Euroopa Liit peaks astuma samme nende põgenike olukorra lahendamiseks nii kiiresti kui võimalik. Selles raportis sõnastatud suund on siiski lühidalt öeldes surnud ring. Minu meelest on kaks punkti täiesti hämmastavad. Fondi loomine nende põgenike aitamiseks on mulle täiesti vastuvõetav, kui mitte arvestada seda, et praegu elab ELis miljoneid kodanikke eksistentsiaalses ebakindluses ja äärmises vaesuses. Ungaris elab üle kolme miljoni inimese allpool vaesuspiiri, enamik pensionäre ei saa maksta oma ravimite eest ja tegelikult on see trend suurenemas kogu Euroopas. Seega peaksime eelkõige püüdma aidata inimesi Euroopas, väljendades loomulikult samal ajal kaastunnet ka põgenike vastu. Teine küsimus on see, et liikmesriigid peaksid võtma põgenikud vastu vabatahtlikult. Millal saate te aru sellest, et Euroopa Liit on põgenikest küllastatud? EL peaks tegutsema vahendajana Eritrea ja Eritreast pärit põgenike vahel, et tagada nende turvaline kojunaasmine.
<SPEAKER ID="315" NAME="Corina Creţu" AFFILIATION="S&amp;D">
(RO) Austatud juhataja! Enamik Eritrea kodanikke, kes on praegu Siinai kõrbes, on põgenenud rõhuva režiimi eest ja sellisel juhul tuleks neid käsitleda ÜRO standardite alusel põgenikena. Seega usun, et peame nõudma, et Egiptus täidaks rahvusvahelise kohustuse ja tagaks neile abi. Kõige suuremat muret tekitab minu arvates siiski ebainimlik kohtlemine, mille käes ümberasujad kannatavad, kui neid hoitakse pantvangis kõrbes lunaraha ootel. Eelkõige on õõvastavad väited mitmekümnete naiste vägistamise kohta ja see peaks mobiliseerima rahvusvahelist üldsust.
<P>
Ka inimkaubandus on Aafrikas võtnud häirivad mõõtmed. Egiptuse julgeolekuteenistus on viimastel aastatel tapnud mitukümmend ümberasujat, kui viimased püüavad illegaalselt üle piiri Iisraeli minna. Arvan, et inimkaubanduse vastu selles piirkonnas tuleb võidelda teiste meetoditega, ning usun, et ÜRO põgenike ülemvoliniku (UNHCR) juurdepääs on vajalik, et tagada eluliselt oluline abi nendele inimestele.
<SPEAKER ID="316" NAME="Zbigniew Ziobro" AFFILIATION="ECR">
(PL) Austatud juhataja! Eritrea põgenikud on traagilises olukorras. Mõeldes selle tragöödia peale, peaksime siiski meeles pidama ka seda, miks selline olukord tekkis. Tõsiasi on see, et Eritreas rikutakse laialdaselt põhilisi inimõigusi. Massiline tagakiusamine toimub tohutus ulatuses, ohvriteks on poliitilised oponendid, kristlased ja tuhanded tavainimesed. See on tegelik põhjus, miks meil on täna arutlusel olev traagiline probleem, mistõttu peame tegema kõik mis võimalik, et muuta ELi poliitikat Eritrea ametivõimude suhtes - seda enam, kui tuletame meelde, et Euroopa Komisjon tervitas 2007. aastal praegust riigipead soojalt Brüsselis, kuigi ta on vastutav nii paljude inimeste kohutava piina eest, mis sunnib neid põgenema ja põhjustab veel enam selliseid tragöödiaid. Seetõttu on aeg rakendada pragmaatilist ja otsustavat poliitikat selle türanni suhtes.
<SPEAKER ID="317" NAME="Andris Piebalgs">
komisjoni liige. - Austatud juhataja! Komisjon jagab Euroopa Parlamendi muret. Raportites on juttu mitmest sajast põgenikust Eritreast, Etioopiast, Sudaanist ja Somaaliast, keda ilmselt hoiavad pantvangis Siinai inimkaubitsejad, kes nõuavad nende vabastamise eest suuri summasid.
<P>
Oleme juhtumit jälginud alates esimesest teavitusest, tuvastades faktid, hinnates olukorda ja võttes asjakohaseid meetmeid. Euroopa Liidu delegatsioonil Kairos on tihe kontakt kohalike kodanikuühiskonna organisatsioonidega ja see teeb koostööd ÜRO põgenike ülemvoliniku piirkondliku esindusega Kairos.
<P>
Nad jälgivad seda juhtumit hoolega. Koostöös ELi liikmesriikide saatkondadega on võetud ühendust Egiptuse välisministeeriumiga. EL on väljendanud meie muret ja ka meie tugevat seisukohta, et Egiptuse ametivõimud peaksid võtma asjakohaseid meetmeid nende inimeste vabastamiseks ja tagama neile asjakohase kaitse. On kuuldusi käimasolevatest uurimistest põgenike rühma leidmiseks ja loodame, et asjad saavad lähemate päevade jooksul selgemaks.
<P>
See juhtum ei ole ainuke põhjus muretsemiseks. Ümberasujad ja põgenikud kannatavad Egiptuses endiselt paljude vajakajäämiste pärast nende kaitsmisel. Kõige tõsisematest juhtumitest teatatakse Siinais. Paljud ümberasujad, kes kavatsevad üle Siinai piiri Iisraeli jõuda, satuvad väärkohtlemise ohvriks. Oleme selle küsimuse tõstatanud palju kordi meie Egiptuse kolleegidega regulaarsetel allkomisjoni kohtumistel, kus arutatakse kas ümberasumist puudutavaid või poliitilisi küsimusi, sealhulgas inimõigused.
<P>
Viimane kord, kui teema tõstatati, oli ELi ja Egiptuse assotsiatsioonikomitee kohtumisel 14. detsembril Kairos. EL on regulaarselt kutsunud Egiptuse ametivõime üles parandama abi ja kaitse kvaliteeti varjupaigataotlejatele ja pagulastele ning on selles püüdluses pakkunud rahalist ja tehnilist abi. EL on samuti kutsunud Egiptuse ametivõime üles tagama, et tagasi- ja väljasaatmise lubamatuse põhimõtet järgitakse kõikide ümberasujate puhul, kes vajavad rahvusvahelist kaitset, sealhulgas eritrealased.
<P>
EL on nõudnud, et UNHCRile antaks täielik õigus rakendada oma volitusi kogu Egiptuses, sealhulgas Siinai piirkonnas. On olnud mõningane positiivne areng, mida tuleks rõhutada. Selle aasta kevadel võttis Egiptus vastu uue õigusakti inimkaubanduse kriminaliseerimise ja ka selle ohvrite kaitsmise kohta.
<P>
Teine tervitatav edusamm on siirdamise seaduse vastuvõtmine, millega kriminaliseeritakse elundikaubandus. Loodame, et Egiptuse valitsus võtab nüüd tõhusad meetmed, et tagada õigusraamistiku tõhus rakendamine, ning oleme pakkunud oma koostööd selles valdkonnas.
<P>
Toetame jätkuvalt UNHCRi ja kodanikuühiskonna organisatsioonide tööd, et tagada paremad elamistingimused ja nõuetekohane õigusabi riigis elavatele ümberasujatele ja pagulastele. Jälgime jätkuvalt hoolega pantvangis olevate põgenike juhtumit Siinais ning hoiame Egiptuse ametivõimudega selles suhtes ühendust.
<P>
Ma loodan siiralt selle juhtumi kiirele lahendusele ja mul on kahju seni teatatud kaheksa inimelu kaotuse üle.
<SPEAKER ID="318" NAME="Rui Tavares" AFFILIATION="GUE/NGL">
Austatud juhataja! Volinik luges oma hästi ettevalmistatud kõne ette, justkui keegi ei olekski komisjoni poole konkreetsete küsimustega pöördunud.
<SPEAKER ID="319" NAME="Juhataja">
Tahtsite rääkida kodukorrast. Peaksite rääkima sellest ja mitte millestki muust.
<SPEAKER ID="320" NAME="Rui Tavares" AFFILIATION="GUE/NGL">
Austatud juhataja! Loomulikult on see töökorda puudutav küsimus. Palusime komisjonil konkreetselt öelda, kas ta saadab delegatsiooni Egiptusesse, et näha olukorda kohapeal. Komisjon võiks vähemalt paluda ümberasustamise lõpetamist. Kaasotsustamine annab teile võimu...
<P>
(Istungi juhataja katkestas sõnavõtu)
<SPEAKER ID="321" NAME="Juhataja">
Kahjuks ei ole see töökorda puudutav küsimus. Loomulikult on teil vabadus esitada see küsimus komisjonile ja komisjon võib otsustada, kas vastab teile. Vastasel juhul ei kuulu see kodukorra alla.
<P>
Sellega arutelu lõppeb.
<P>
Hääletus toimub pärast arutelu.
