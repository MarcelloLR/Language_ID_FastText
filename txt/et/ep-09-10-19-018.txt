<CHAPTER ID="018">
EÜ ja Mauritiuse vaheline lühiajalise viisa nõudest loobumist käsitlev leping - EÜ ja Seišellide vaheline lühiajalise viisa nõudest loobumist käsitlev leping - EÜ ja Barbadose vaheline lühiajalise viisa nõudest loobumist käsitlev leping - EÜ ning Saint Kittsi ja Nevise vaheline lühiajalise viisa nõudest loobumist käsitlev leping - EÜ ning Antigua ja Barbuda vaheline lühiajalise viisa nõudest loobumist käsitlev leping - EÜ ja Bahama vaheline lühiajalise viisa nõudest loobumist käsitlev leping (arutelu) 
<SPEAKER ID="110" NAME="Juhataja">
Järgmine päevakorrapunkt on ühine arutelu järgmise üle:
<P>
Simon Busuttili raport kodanike õiguste, justiits- ja siseasjade komisjoni nimel ettepaneku kohta võtta vastu nõukogu otsus Euroopa Ühenduse ja Mauritiuse Vabariigi vahelise lühiajalise viisa nõudest loobumist käsitleva lepingu sõlmimise kohta - C7-0015/2009 -,
<P>
Simon Busuttili raport kodanike õiguste, justiits- ja siseasjade komisjoni nimel ettepaneku kohta võtta vastu nõukogu otsus Euroopa Ühenduse ja Seišelli Vabariigi vahelise lühiajalise viisa nõudest loobumist käsitleva lepingu sõlmimise kohta - C7-0012/2009 -,
<P>
Simon Busuttili raport kodanike õiguste, justiits- ja siseasjade komisjoni nimel ettepaneku kohta võtta vastu nõukogu otsus Euroopa Ühenduse ja Barbadose vahelise lühiajalise viisa nõudest loobumist käsitleva lepingu sõlmimise kohta - C7-0017/2009 -,
<P>
Simon Busuttili raport kodanike õiguste, justiits- ja siseasjade komisjoni nimel ettepaneku kohta võtta vastu nõukogu otsus Euroopa Ühenduse ning Saint Kittsi ja Nevise Föderatsiooni vahelise lühiajalise viisa nõudest loobumist käsitleva lepingu sõlmimise kohta - C7-0013/2009 -,
<P>
Simon Busuttili raport kodanike õiguste, justiits- ja siseasjade komisjoni nimel ettepaneku kohta võtta vastu nõukogu otsus Euroopa Ühenduse ning Antigua ja Barbuda vahelise lühiajalise viisa nõudest loobumist käsitleva lepingu sõlmimise kohta - C7-0016/2009 -,
<P>
Simon Busuttili raport kodanike õiguste, justiits- ja siseasjade komisjoni nimel ettepaneku kohta võtta vastu nõukogu otsus Euroopa Ühenduse ja Bahama Ühenduse vahelise lühiajalise viisa nõudest loobumist käsitleva lepingu sõlmimise kohta - C7-0014/2009 -,
<SPEAKER ID="111" NAME="Simon Busuttil">
raportöör. - (MT) Hoolimata siin parlamendis tuntavast külmast, tegeleb see teema riikidega, mis saavad uhked olla märksa soojemate temperatuuride üle, mis on hulga etem. Need raportid koosnevad tegelikult lepingust, mis sätestab lühiajalise viisa nõudest loobumise Euroopa Liidu ja selle kodanike ning kuue teise riigi kodanike vahel - Mauritiuse Vabariigi, Seišelli Vabariigi, Barbadose, Saint Kittsi ja Nevise Föderatsiooni, Bahama ning Antigua ja Barbuda vahel.
<P>
See loobumine kehtib Euroopa Liidu kodanikele, kes nendesse riikidesse reisivad, ning vastupidi, ehk siis nende riikide kodanikele, kes Euroopa Liitu reisivad. See kehtib maksimaalselt kolme kuu pikkusele riigis viibimisele kuuekuulise perioodi jooksul. See loobumine katab kõik inimkategooriad ehk siis nii tavakodanikud kui eri põhjustel reisivad diplomaadid. See kehtib eriti arvukatele turistidele, kes on Euroopa Liidu kodanikud ja lähevad nendesse kuude riiki puhkama, nii et nende jaoks teeme asjad tunduvalt lihtsamaks.
<P>
See leping aga välistab konkreetselt need, kes töö ja tasu eesmärgil reisivad. Hõlmasime nendesse raportitesse sätte, mille kohaselt kõik need kolmandad riigid võivad selle lepingu peatada või lõpetada kõigi Euroopa Liidu riikide osas, selle asemel, et üksikud riigid välja jätta. Seda tehti selleks, et tagada ühtlane mängumaa kõigile Euroopa Liidu kodanikele, ning lisaks sellele ka solidaarsusest. Teisest küljest teeb Euroopa Liit sama, mis tähendab, et Euroopa Ühendus saab samuti kõigi liikmesriikide nimel lepingu peatada või lõpetada. Euroopa Liit või igaüks neist riikidest saab kas terve lepingu või selle mõne osa peatada kas avaliku huvi, rahvusliku julgeoleku kaitse, rahvatervise kaitse või ebaseadusliku sisserände põhjusel või riigis viisakohustuse taaskehtestamise korral. Eelkõige tahaksin selgitada, lugupeetud juhataja, et enne nende raportite üle komisjoni tasandil hääletamist palusime ning Euroopa Komisjon andis meile garantii, et tagatakse täielik vastastikkus. See oli meie jaoks tähtis põhimõte; Need riigid tagavad täieliku vastastikkuse nende viisanõude kaotamisel, samal ajal, kui meie omakorda sama teeme. Seega kaotaksime viisanõuded mõlematelt pooltelt. See kokkulepe saavutati vajalikul moel ning näitab taas kord, kuidas Euroopa Liit suudab ühehäälselt rahvusvahelisel tasandil läbi rääkida ja näidata üles solidaarsust kõigi riikide suhtes. Lõpetan, öeldes, et see näitab veel kord Euroopa Liidu võimet avada oma uksed terve maailma kodanikele.
<SPEAKER ID="112" NAME="Jacques Barrot">
komisjoni asepresident. - (FR) Lugupeetud juhataja! Olen samuti Simon Busuttilile tema suurepärase raporti eest väga tänulik!
<P>
Kuus riiki väljaspool Euroopa Liitu - Antigua ja Barbuda, Bahama, Barbados, Mauritius, Saint Kitts ja Nevis ning Seišellid - kanti määruse (EÜ) nr 539/2001 negatiivsest nimekirjast positiivsesse nimekirja vastavalt uuele määrusele, määrusele (EÜ) nr 1932/2006, mis võeti vastu 21. detsembril 2006 ning mis kinnitas, et need riigid täitsid määruses sätestatud kriteeriumid.
<P>
See määrus reguleeris viisavabaduse rakendamist nende riikide kodanikele kahepoolse viisavabastuse lepingu sõlmimisel ja jõustumisel Euroopa Ühenduse ja kõigi nende riikide vahel.
<P>
Nagu Simon Busuttil ütles, oli tähtis tagada täielik vastastikkus, sest siis rakendasid mõned neist riikidest ikka veel ühe või mitme liikmesriigi kodanikele viisanõuet.
<P>
CARICOMi - Kariibi ühisturu - riikide kriketi maailmakarika ajal mitmete liikmesriikide kodanikele rakendatud ajutise viisarežiimi tõttu algasid ametlikud läbirääkimised viisavabastuse üle alles 2008. aasta juulis.
<P>
Tagamaks, et kodanikud saaksid viisavabadust nautida võimalikult varsti, tegi komisjon ettepaneku 28. mail 2009 allkirjastatud lepingute ajutiseks rakendamiseks, ning sellest ajast saadik on neid ajutiselt rakendatud kuni nende ametlikuks sõlmimiseks vajalike toimingute lõpuleviimiseni.
<P>
Vastastikkuse põhimõttel katab viisavabastus kõik inimesed - tavainimesed, diplomaadid või ametipasside / ametlike passide omanikud -, kes reisivad igasugustel põhjustel, välja arvatud tasulise tegevuse eesmärgil.
<P>
Nagu ütles Simon Busuttil, et säilitada kõigi Euroopa Liidu kodanike võrdne kohtlemine, hõlmavad kokkulepped sätet, mis sedastab, et need kuus Euroopa Liidu välist riiki võivad lepingu peatada või lõpetada ainult kõigi Euroopa Ühenduse liikmesriikide jaoks ja vastupidi, et ühendus võib samuti lepingu peatada või lõpetada ainult kõigi oma liikmesriikide jaoks.
<P>
Nii siis ongi! Olen tänulik parlamendile ja Simon Busuttilile tema koostöö eest. See kindlustab algatuse, mis teeb meie kaaskodanike jaoks siis reisimise lihtsamaks. Lisaksin ka seda, et selles kergelt külmas parlamendis võime unistada varem või hiljem kõigi nende suurepäraste riikide, nagu Seišellid ja Bahama külastamisest...
<SPEAKER ID="113" NAME="Marie-Christine Vergiat">
fraktsiooni GUE/NGL nimel. - (FR) Lugupeetud juhataja! Euroopa Ühendatud Vasakpoolsete / Põhjamaade Roheliste Vasakpoolsete liitfraktsioon pooldab Euroopa Liidu lepinguid nende kuue riigiga, mis on tõepoolest unistuste sihtkohad, Jacques Barrot.
<P>
Nagu te meid teavitasite, vabastatakse nimetatud lepingutega kuue riigi kodanikud ja samamoodi ka Euroopa Liidu kodanikud tulevikus lühiajalise viisa nõudest - vähemalt mõned neist, kuna sellest vabastusest arvatakse välja need, kes lühidalt öeldes tahavad töötada või osutada tasulist teenust töötaja või teenusepakkujana. See tähendab, et viisanõudest vabastatakse teiste hulgas ka ärimehed ja -naised, sportlased ja kunstnikud - vähemalt selle osas, mis puudutab ühekordset tegevust - ajakirjanikud ja treenerid.
<P>
Ärgem olgem pedantsed ning tervitagem seda protsessi, kuna me kõik oleme teadlikud halduslikust formaalsustest, mis meie saatkondades läbi tuleb viia, et lõunariikide kodanikele viisasid väljastada!
<P>
Olen kindel, head kolleegid - vähemalt need, kes siia veel jäänud on -, et olete kõik kuulnud nendest kunstnikest, kellel ei lasta festivalidel osaleda, või sportlastest, kes ei või võistlustel osaleda. Meie fraktsioonis GUE/NGL pooldame kõigi lühiajaliste viisade kaotamist. Need on inimeste vaba liikumise vastu ja lükkavad riikide kodanikud nõiaringi, mis julgustab neid taotlema lühiajalisi viisasid, ning kui nad need saanud on, mitte oma riikidesse naasma, kartuses, et nad ei saa enam järgmist viisat. Meie omakorda jätkame oma riikides lühiajaliste viisade omanike piiramist ning tekib nõiaring. See viib isegi tegelike perekondade lagunemisteni meie riikides elavate rändajate ja perekondade vahel, kes jäävad oma päritoluriiki. Seega usume, et need lepingud on positiivne samm järgmise rändepoliitika suunas, mis näeb naisi ja mehi sama vabalt liikumas kui kapitali ja kaupu.
<P>
Ent volinik, meil on üks väike avaldus - üks väike tehniline avaldus. Panime tähele, et ingliskeelne termin "kehtiv pass” oli prantsuse keelde tõlgitud kui "passeport ordinaire”, ent meie arvates ei ole see üks ja sama asi. Seega oleks meil hea meel, kui saaksime siinkohal selgituse, kuna usume, et õige tõlge oleks "passeport en cours de validité”.
<P>
Oleme ka üllatunud - üllatunud on võib-olla veel viisakalt öeldud - seega oleme üllatunud, et need lepingud ei kehti Prantsusmaa äärepoolseimates piirkondades, samas kui need kehtivad Portugali äärepoolseimates piirkondades.
<SPEAKER ID="114" NAME="Carlos Coelho" AFFILIATION="PPE">
(PT) Tahaksin lihtsalt toetada Simon Busuttili raportit, mis kiidab heaks Euroopa Komisjoni algatuse, esitades kolm lühikest punkti. Esiteks lükkate selle liikumist soodustava otsusega ümber idee Euroopast kui kindlusest. Teiseks ei paiska me uksi suvaliselt valla. Nagu asepresident Barrot meile meelde tuletas, avame neid vastavalt eeskirjadele. Nagu ta ütles, on riigid eeskirju järginud ja need võib negatiivsest nimekirjast eemaldada.
<P>
Usun, et on tähtis võtta Euroopa lähenemine ning vältida riikide valimist, aktsepteerides mõnda ja takistades teist. Aktsepteeritakse kas kogu Euroopa ala või üldse mitte midagi. Lõpuks, nagu rõhutasid Simon Busuttil ja asepresident Barrot, on nendes lepingutes vastastikkuse tagatised väga vajalikud. Me ei saa ju paluda Euroopal avada oma uksed teistele riikidele, kui need riigid ei ava oma uksi Euroopale, ning need lepingud kindlustavad selle küllaldaselt.
<SPEAKER ID="115" NAME="Jacques Barrot" LANGUAGE="FR">
Lugupeetud juhataja! Kõigepealt tahaksin tänada Marie-Christine Vergiat'd ning öelda talle, et tal on täiesti õigus - see on tõepoolest passeports en cours de validité -, ning teiseks, et soovime seda võimalust arendada nii palju edasi kui võimalik.
<P>
Arvan, et Carlos Coelho tegi Simon Busuttili järel samuti selgeks, et peame vastastikkuse osas olema väga karmid ja et vajame ka tõelist Euroopa solidaarsust: me ei saa liikmesriiki jätta viisade uuesti kasutusele võtmise meelevalda. Vajame kõigilt liikmesriikidelt ja liidult tõelist solidaarsust.
<P>
Olen taas kord Simon Busuttilile tänulik probleemi selge tuvastamise eest ja meile sellise parlamendi toetuse pakkumise eest.
<SPEAKER ID="116" NAME="Simon Busuttil">
raportöör. - (MT) Tahaksin lihtsalt tänada kõiki, kes on sekkunud! Nii minu kolleege kui ka Euroopa Komisjoni presidenti Jacques Barrot'd. Kui peaksin asutuse poliitilise sõnumi ühe fraasiga kokku võtma, oleks selleks kindlasti vastastikkuse põhimõte. See on meile tähtis! See on märkimisväärse tähtsusega meie ees olevas lepingus, samamoodi nagu on tähtsad kokkulepped muude kolmandate riikidega. Komisjoni asepresident teab, et on mitmeid kolmandaid riike, mis ei pea ikka veel kinni vastastikkuse põhimõttest kõigi Euroopa Liidu liikmesriikide osas. Ühendriigid on nende hulgas, olles hiljuti hõlmanud mitmed riigid oma viisarežiimist loobumise programmi ning jättes teised välja. Brasiilia, millega hiljuti läbirääkimisi peeti, on teine taoline juhtum. Ma ennustan, et ükskõik, millal leping ka sõlmitaks, tuleb nõuda vastastikkuse põhimõtet, ning usun, et sellist tüüpi lepingud võivad olla aluseks sellele, et see igal pool aset leiaks.
<SPEAKER ID="117" NAME="Juhataja">
Ühine arutelu on lõppenud.
<P>
Hääletus toimub homme.
