<CHAPTER ID="024">
Reguleerivate ametite institutsiooniliste aspektide tulevase lahendamise strateegia (lühiettekanne)
<SPEAKER ID="257" NAME="Juhataja">
Järgmine päevakorrapunkt on lühiettekanne põhiseaduskomisjoni nimel Georgios Papastamkose koostatud raporti kohta, mis käsitleb reguleerivate ametite institutsiooniliste aspektide tulevase lahendamise strateegiat.
<SPEAKER ID="258" NAME="Georgios Papastamkos">
raportöör. - (EL) Härra juhataja, Euroopa Liidu 29 reguleerivat ametit on esmapilgul "mikroinstitutsioonid”, kuid neil on tegelikkuses ilmsed makromõjud ja nad on juba muutunud Euroopa Liidu poolt tunnustatud üleinstitutsiooniliseks parameetriks.
<P>
Reguleerivate ametite arvu liigne suurendamine on kahtlemata võimendanud liialdatult Euroopa reguleerivat sekkumist, hajutanud liidu poliitikavaldkondi ja muutnud neid läbipaistmatumaks ning selle tagajärjel muutnud toimimise koordineerimise keerulisemaks.
<P>
Kõigi Euroopa ametite puhul tekib kiireloomuline küsimus nende töö ja saavutatud tulemuste vahehindamise kohta. Nõutakse minimaalset ühiste eeskirjade ja põhimõtete kogumi loomist Euroopa reguleerivate ametite struktuuri, toimimise ja kontrolli kohta, et viimased saaksid võtta sujuvalt üle aluslepingutes sätestatud juhtpõhimõtted.
<P>
Pärast seda, kui nõukogu keeldus vastu võtmast juriidiliselt siduvat õigusakti ja lükkas tagasi ettepaneku, milles on ette nähtud institutsioonidevahelise kokkuleppe sõlmimine, otsustas komisjon teha ettepaneku luua institutsioonidevaheline töörühm, mille ülesandeks on määratleda reguleerivate ametite raamistik ning Euroopa Liidu kõikide organite pädevus nende suhtes.
<P>
Ma leian, et see ettepanek on tagasihoidlikum, kui Euroopa Parlament oleks institutsioonidevahelise kokkuleppe sõlmimise suhtes oodanud. Ühine lähenemisviis on tõepoolest üks vaheetapp juriidiliselt siduva teksti vastuvõtmise teel. Muidugi mõistan ma, et komisjon soovib välja tulla pikaksveninud institutsioonidevahelisest patiseisust. Institutsioonidevahelise töörühma loomine, mis koostab kollektiivse üksikasjaliku kokkuvõtte reguleerivate ametite tegevustest saadud kogemustest ning mille ülesandeks on täpsustada reguleerivate ametite rolli Euroopa valitsemisahelas, on teretulnud.
<P>
Euroopa ametite struktuuri ja toimimist käsitleva välja pakutud - võimaluse piires ühise - lähenemisviisiga püütakse piirata bürokraatlikku koormust, et võimaldada neil täita korralikult ja tõhusalt oma reguleerivat rolli ning et oleks võimalik teostada nende üle järelevalvet ja rahuldada kas või osaliselt kontrolli (auditi) ja vastutuse võtmise vajadus, mida meie ajajärk nõuab. Üksteisemõistmiseks ja institutsioonidevaheliseks lähenemiseks otsitava ühise raamistiku prioriteet peaks seisnema reguleerivate ametite lisandväärtuse üldises optimeerimises Euroopa valitsusstruktuurides, võttes tingimuseks suurema läbipaistvuse, nähtava demokraatliku kontrolli ja tugevdatud tõhususe.
<P>
Lõpetuseks tahaksin rõhutada, et parlamentaarse kontrolli kehtestamine reguleerivate ametite struktuuri ja töö üle vastab klassikalisele demokraatia põhimõttele, mis nõuab poliitilist vastutust igalt täitevvolitustega organilt. Euroopa Parlamendile antud võimalus omistada nimetatud ametitele poliitiline vastutus on seotud esindusdemokraatia keskse põhimõttega, mis seisneb täitevvõimu tehtud otsuste seaduslikkuse ja põhjendatuse uurimises.
<SPEAKER ID="259" NAME="Joe Borg">
komisjoni liige. - Härra juhataja, komisjonil on hea meel raportöör Papastamkose ning vastutavate ja kaasatud parlamendikomisjonide positiivse suhtumise üle märtsikuises teatises "Euroopa ametid - edasised sammud” esitatud peamistesse ettepanekutesse. Nendeks ettepanekuteks on moratoorium uute ametite loomise ettepanekute suhtes, ametite süsteemi hindamine lähiajal ning institutsioonidevahelise töörühma loomine.
<P>
Nagu teate, on meie arvates väga tähtis algatada uuesti institutsioonidevaheline dialoog, mis puudutab ametite rolli ja positsiooni Euroopa valitsemisel ning mille eesmärk on töötada välja ühtne arusaam ja käsitus reguleerivatest ametitest.
<P>
Komisjon loodab, et Euroopa Parlamendil on nüüd võimalik määrata kiiresti oma esindajad institutsioonidevahelisse töörühma.
<P>
Samuti loodame nõukogult positiivset vastust, et komisjoni teatisele järgneksid õigeaegsed meetmed.
<P>
Me oleme veendunud, et institutsioonidevaheline töörühm luuakse veel enne selle aasta lõppu. See töörühm on tihedalt seotud ka hindamisprotsessiga, mida komisjon kavatseb alustada.
<P>
Enne kui ma lõpetan, lubage mul veel öelda, et komisjon on jätnud lahtiseks selle, milline vorm antakse institutsioonidevahelise dialoogi lõpptulemusele, et arutelusid mitte mõjutada. Institutsioonidevaheline töörühm otsustab ise, millises vormis ta soovib oma järeldused esitada. Neid järeldusi on aga võimalik rakendada mitmel viisil - mõnikord võib parimate tavade levitamine olla piisav ning mõnikord võib osutuda vajalikuks muuta ametite alusdokumente.
<P>
Koostöö Euroopa Parlamendi ja komisjoni vahel selles valdkonnas on suurepärane ning ma olen kindel, et me jätkame selle põhjal tööd.
<SPEAKER ID="260" NAME="Juhataja">
Sellega on päevakorrapunkti käsitlus lõppenud.
<P>
Hääletus toimub teisipäeval, 21. oktoobril 2008.
