<CHAPTER ID="015">
Suitsuvaba keskkond (arutelu)
<SPEAKER ID="388" NAME="Juhataja">
Järgmine päevakorrapunkt on arutelu suuliselt vastatava küsimuse üle, mille esitas nõukogule keskkonna-, rahvatervise- ja toiduohutuse komisjoni nimel Edite Estrela suitsuvaba keskkonna kohta - B70225/2009).
<SPEAKER ID="389" NAME="Edite Estrela">
küsimuse esitaja. - (PT) Kõigepealt tahaksin tänada kõikide fraktsioonide variraportööre koostöö ja jõupingutuste eest, mis võimaldas esitada ühisresolutsiooni nii lühikese aja jooksul. Samuti tahaksin abi eest tänada keskkonna-, rahvatervise- ja toiduohutuse komisjoni sekretariaati, meie fraktsiooni sekretariaati ja minu assistenti. Nad on olnud väga tublid.
<P>
Keskkonnakomisjoni nimel avaldan kõigepealt kahetsust selle pärast, et eesistujariik Rootsi otsustas soovituse vastu võtta parlamendi raportit ära ootamata. Selline suhtumine näitab austuse puudumist Euroopa kodanike poolt valitute vastu ja on vastuvõetamatu. Sellest ka küsimus, mille ma keskkonnakomisjoni nimel eesistujale esitan: kas nõukogu võib kinnitada oma kavatsust võtta kõnealuses küsimuses järeldused vastu 1. detsembril 2009. aastal, võtmata arvesse parlamendi ajakava? Mis põhjusel soovib nõukogu soovituse vastu võtta kiirustades, ootamata ära Euroopa Parlamendi arvamust? Kuna komisjoni ettepaneku küsimuses konsulteeriti parlamendiga, siis kas nõukogu on valmis oma järelduste koostamisel võtma arvesse parlamendi seisukohti?
<P>
Tuleb rõhutada, et keskkonnakomisjon toetab soovituse eesmärke, sest tubakas põhjustab Euroopa Liidus endiselt kõige rohkem surma ja haigusi. Sellepärast oleks keskkonnakomisjon tahtnud, et tema ajakavaga oleks arvestatud, sest see võimaldaks antud teemal põhjalikku arutelu ja parlamendi seisukohavõttu.
<P>
Suitsuses keskkonnas viibimine, mida tuntakse ka passiivse suitsetamisena, põhjustab Euroopa Liidus palju surma, haigusi ja invaliidsust. Suitsuses keskkonnas on üle 4000 gaasilise ühendi ja osakese, millest 69 on tuntud kantserogeensete ainetena, ning palju toksiine. Suitsuses keskkonnas viibimise ohutut määra ei ole. Kõige tagasihoidlikumate hinnangute kohaselt sureb igal aastal passiivse suitsetamise tagajärjel tuhandeid inimesi. Seetõttu on see otseste arstiabikulude ja väiksema tootlikkusega seotud kaudsete kulude tõttu märkimisväärne koorem majandusele.
<P>
Viimastel aastatel on paljudes liikmesriikides suitsuvaba keskkonna loomisel tublisti edu saavutatud. Nüüdseks on üle kolmandiku liikmesriikidest võtnud vastu laiaulatuslikud õigusaktid, millega keelatakse suitsetamine töökohal ja avalikes ruumides. Tubakasuitsu eest kaitsmise tase on ELis siiski veel väga erinev. Näiteks on eriti haavatavad hotellide ja toitlustussektori töötajad, sest enamikus liikmesriikides puudub üldine kaitse ning baarides ja restoranides on väga palju tubakasuitsu.
<P>
ELi tasandil on suitsuvaba keskkonna teemat seni käsitletud mitmes mittesiduvas resolutsioonis ja soovituses, milles ei ole üksikasjalikke suuniseid suitsuvaba keskkonna loomiseks. Samuti on seda teemat käsitletud mitmes töötervishoiu ja tööohutuse valdkonnas vastu võetud direktiivis, aga mõnel juhul ainult kaudselt ja teistel juhtudel nii, et see ei taga piisavat kaitset.
<P>
Tahaksin juhtida tähelepanu sellele, et Maailma Terviseorganisatsiooni tubakatoodete tarbimise piiramist käsitleva raamkonventsiooni artiklis 8 kohustatakse kõiki osalisi tagama töökohal, avalikes ruumides ja ühissõidukites tõhusa kaitse tubakasuitsu eest. Praeguseks on konventsiooni ratifitseerinud 26 liikmesriiki ja ühendus
<P>
Meie arvates tagab töötajate ja mittesuitsetajate tervise kaitse ning ajendab suitsetajaid suitsetamist maha jätma ainult see, kui kinnistes ruumides asuvates töökohtades, sealhulgas toitlustuses ja hotellinduses, ning avalikes hoonetes ja ühissõidukites keelatakse suitsetamine täielikult.
<P>
Lõpetuseks avaldan lootust, et nõukogu arvestab selle resolutsiooniga, mille parlament homme loodetavasti vastu võtab.
<SPEAKER ID="390" NAME="Åsa Torstensson" LANGUAGE="SV">
Lugupeetud juhataja! 1. juulil 2009 esitas komisjon Euroopa Liidu toimimise lepingu artikli 152 lõike 4 alusel ettepaneku võtta vastu nõukogu soovitus suitsuvaba keskkonna kohta. Ettepaneku peamine eesmärk on rakendada Maailma Terviseorganisatsiooni tubakatoodete tarbimise piiramist käsitleva raamkonventsiooni artiklit 8. Artiklis 8 käsitletakse kaitset tubakasuitsuga kokkupuutumise eest. Seni on selle konventsiooni ratifitseerinud 26 liikmesriiki ja ka ühendus.
<P>
Võttes arvesse eesistujariigi Rootsi töökava ja andmaks teistele institutsioonidele piisavalt aega arvamuste esitamiseks, pöördus nõukogu 8. juulil 2009. aastal Euroopa Parlamendi, Euroopa Majandus- ja Sotsiaalkomitee ning Regioonide Komitee poole, et nad esitaksid oma arvamused vastavalt hiljemalt 26. novembriks, 5. novembriks ja 8. oktoobriks 2009. Euroopa Majandus- ja Sotsiaalkomitee on oma arvamuse juba vastu võtnud ning Regioonide Komitee on teatanud, et ei kavatse arvamust esitada. Euroopa Parlament vist kavatseb oma arvamuse vastu võtta hiljemalt 2010. aasta märtsiks. Minu arvates on see kahetsusväärne. See on kahjuks liiga hilja, et nõukogu saaks sellega arvestada. Sellel ei ole midagi pistmist austuse puudumisega - hoopis vastupidi.
<P>
Eakate hoolekande ja rahvatervise minister Maria Larsson kinnitas 2. septembril keskkonna-, rahvatervise- ja toiduohutuse komisjonile, et eesistujariik Rootsi kavatseb suitsuvaba keskkonna soovituse vastu võtta enne aasta lõppu. Soovituse tekst on praegu nõukogus arutlusel ja seni oleme saavutanud tublisti edu. Olen kindel, et täidame oma eesmärgi ja soovitus võetakse vastu nõukogu 1. detsembri 2009. aasta istungil. Ent nõukogu ei kavatse sellega seoses vastu võtta mingeid järeldusi.
<P>
Nõukogu on tutvunud Euroopa Parlamendi resolutsiooniga, mis võeti vastu 24. oktoobril 2007 rohelise raamatu "Suund Euroopa vabastamisele tubakasuitsust: poliitikavalikud ELi tasandil” kohta. Resolutsioonis kutsus parlament liikmesriike üles kehtestama kahe aasta jooksul õigusaktid suitsuvaba keskkonna kohta. Paljud ELi liikmesriigid on praeguseks sellised seadused vastu võtnud ja mitmed on seda tegemas. Samuti arvas parlament, et suitsuvaba keskkonna poliitikaga peaks kaasas käima teised, toetavad meetmed. Nõukogu jagab seda arvamust.
<P>
Mul on hea meel, et sain võimaluse rääkida nõukogu ajakavast seoses ettepanekuga võtta vastu soovitus suitsuvaba keskkonna kohta, ja ma jään ootama teie asjakohaseid arvamusi.
<SPEAKER ID="391" NAME="Theodoros Skylakakis" LANGUAGE="EL">
Lugupeetud juhataja! Nõukogu otsus esitada ettepanek suitsuvaba keskkonna kohta liikmesriikidele võimalikult kiiresti, andmata parlamendile piisavat aega oma seisukoha kujundamiseks, on meie arvates viga. Lisaks tänasele küsimusele on meie vastuseks loodetavasti homme vastu võetav resolutsioon, mille suhtes me oleme jõudnud heale kompromissile ja mis minu arvates väljendab parlamendi enamuse arvamust. Resolutsioonis on arvukalt uusi asju. Meie Euroopa Rahvapartei (kristlike demokraatide) fraktsioonis oleme eriti uhked selle üle, et dokumendis rõhutatakse laste kaitsmist passiivse suitsetamise eest ning et meie ettepanekul ja teiste fraktsioonide heakskiidul on sinna lisatud palju uusi punkte.
<P>
Tahaksin esile tõsta näiteks erilise teadlikkuse ja kaitse vajaduse mainimist, sest erinevalt täiskasvanutest ei suuda lapsed anda juriidilist, moraalset ega isegi psühholoogilist nõusolekut passiivseks suitsetamiseks. Vanemate kohus on lapsi kaitsta, aga neil on vaja meie abi, sest laste passiivset suitsetamist ei ole piisavalt uuritud ning järelikult ei tea vanemad ega ka keegi teine, millised on laste pikaajalise passiivse suitsetamise tagajärjed ja mil määral lapsi tuleb kaitsta.
<P>
Sellepärast on meie ettepanek, et komisjon korraldaks selle probleemi, sealhulgas kolmandase tubakasuitsu mõju üleeuroopalise uuringu, eriti väärtuslik. Sellest saadav teave võib olla väga kasulik. Resolutsioonis on veel palju tähtsaid punkte ja me loodame, et nõukogu neid ei unusta.
<SPEAKER ID="392" NAME="Daciana Octavia Sârbu">
fraktsiooni S&D nimel. - (RO) Euroopa Liidu kodanikud ja keskkond peavad kavandatavast avalikes kohtades suitsetamise keelust kasu saama. Me ei saa eirata asjaolu, et suitsetamine on praegu endiselt üks olulisem haiguste ja surma põhjustaja. Võitleme kõigest jõust ohtlike epideemiate vastu ning leiutame keerulisi ja kalleid vaktsiine, et kaitsta end uute viiruste eest, aga laste, perede ja keskkonna kaitsmist suitsetamisest tingitud kahju eest on meil palju lihtsam saavutada.
<P>
Kui mitte rõhumine sellistele põhimõtetele nagu mittesuitsetajatest enamuse õigus, siis lihtne loogika peaks veenma meid seda jõupingutust esmatähtsaks pidama. Mõned hiljutised uuringud näitavad, et suitsetamise keelamine Põhja-Ameerikas ja Euroopas on mõningaid tõsiseid terviseprobleeme järsult vähendanud. Õigupoolest märgati sellist mõju peaaegu kohe pärast suitsetamise keelu kehtestamist. Riikides, kus suitsetamine avalikes kohtades on täiesti keelatud, on kasulikku mõju tervisele seostatud mitme teguriga - muu hulgas mitte ainult suitsetajate poolt kaudselt sisse hingatava suitsu kadumise, vaid ka mittesuitsetajaid mõjutava passiivse suitsetamise vähenemisega.
<P>
Tahaksin, et me ei unustaks üht olulist tõsiasja - suitsetajad on Euroopa Liidus vähemuses. Muidugi ei saa piirata inimeste õigust suitsetada, isegi mitte teatud põhimõtete nimel, mida me kõik toetame, näiteks rahvatervise kindla kaitse ja saasteallikateta keskkonna nimel. Ent samas tahab mittesuitsetajatest enamus suitsuvaba keskkonda. Sellest tõsiasjast peaksime suitsetamisvastaste õigusaktide koostamisel ja toetamisel juhinduma.
<P>
Et tõendite põhjal loobutakse nende toetavate meetmete abil suitsetamisest suurema tõenäosusega, arvan, et peame ühenduse tubakatarbimise piiramise poliitika raames tugevdama suitsetamisvastaseid õiguslikke meetmeid, et rahvatervise paranemisele kogu Euroopa Liidus tegelikult kaasa aidata.
<SPEAKER ID="393" NAME="Frédérique Ries" LANGUAGE="FR">
Lugupeetud juhataja! Selle resolutsiooniga kavatseb Euroopa Parlament endastmõistetavalt toetada komisjoni väga ettenägelikku suitsetamisvastase võitluse poliitikat. Ent me soovime - ja see on oluline -, et tehtaks veelgi enam ning Euroopa meestele ja naistele antaks 2011. aastaks õigus suitsuvabale alale kõikides avalikes kohtades, sõidukites ja tööruumides.
<P>
On ju Euroopal ilmselgelt õigus ja isegi kohustus pakkuda kaitset ning antud juhul kehtestada keeld, nagu seda on tehtud ja tehakse seoses terve hulga mürgiste ainetega, mis tapavad mõnel juhul palju vähem inimesi kui tubakas - kemikaalide, pestitsiidide, mõne raskemetalli või isegi asbestiga, kui mainida vaid mõnda neist.
<P>
Kui ütlen, et Euroopa peab kehtestama keelu ja tagama nii kõikidele töötajatele suitsuvaba ala, nagu ülekaalukas osa kodanikke meilt palub, ei tähenda see muidugi, et alustame ristisõda suitsetajate vastu. Olen liberaal ning pooldan kogu hingest vabadust, vaba valikut ja vaba tahet. Euroopa Liit võib sätestada erandid, suitsuruumid ja suitsuvabad alad. Seadusandlus ei tähenda rõhumist. Jutt on avalikest kohtadest ja ärgu keegi rääkigu, et Euroopal ei ole selles arutelus oma rolli.
<SPEAKER ID="394" NAME="Carl Schlyter" LANGUAGE="SV">
Lugupeetud juhataja! Tahaksin juhtida tähelepanu sellele, et muidugi on see töötajate kaitse küsimus. See on ainus põhjus, miks EL üldse sellega tegeleb. Keelustasime näiteks diklorometaani just sellepärast, et see kahjustab töötajate tervist (selle küsimusega tegelemise eest vastutasin mina). Töötajatel on õigus saada Euroopa õigusaktidelt kaitset ning praegu räägime me restoranide ja hotellide töötajate tervisest.
<P>
Suitsetamise keeld sellistes kohtades päästaks palju rohkem elusid ja oleks halva tervise vältimisel palju tulemuslikum kui enamik õigusakte, mida me siin teeme. See on üks mõjusamaid vahendeid, mida saame kasutada inimeste tervise kaitsmiseks töökohal ning eelkõige laste ja teiste süütute suitsuohvrite kaitsmiseks. Sigaretisuitsus on kümneid aineid, mis on nii mürgised, et kui keegi tahaks neid laboris kasutada, peaks selleks olema eriluba, aga ometi tahame lubada need inimeste igapäevakeskkonda. See on täiesti absurdne olukord. Asi ei ole valikuvabaduses, sest need, kes haigeks jäävad, ei ole ju seda valinud. Nüüd saame neid inimesi aidata ja hoida ära nende haigestumise tulevikus. Me peame selle võimaluse ära kasutama.
<SPEAKER ID="395" NAME="Jiří Maštálka" LANGUAGE="CS">
Mul on hea meel, et meil õnnestus rahuldava kompromissina luua ühisresolutsioon, mis võib aidata kaasa suitsetamisest tingitud surmade ja terviseprobleemide vähendamisele. Mulle teeb rõõmu lõike 15 sõnastus, mis peaks hoolitsema selle eest, et tubaka tarvitamise piiramine oleks kaitstud eelkõige tubakatööstuste ärihuvide eest. Lõikes 22 sätestatud aruannete esitamise mehhanism on minu arvates hea. Olen pettunud, et me ei suutnud ühisresolutsioonis mainida standardpakendeid. Uuringud on näidanud, et standardpakendid vähendaksid tarbimist ja nõudlust suuresti, eelkõige noorte seas. Samuti olen pettunud, et ajapuudusel ei järgitud kohast nõuandemenetlust, ja loodan, et nõukogu toetab eelnimetatud ettepanekuid. Samuti tahaksin välja öelda, et võtsime tänasel istungil vastu meetmed, mis loovad Euroopa Parlamendis mittesuitsetajate kaitsmisele kohase aluse.
<SPEAKER ID="396" NAME="Peter Liese" AFFILIATION="PPE">
(DE) Lugupeetud juhataja, head kolleegid! Tahaksin tänada kõiki, kes resolutsiooni koostamisele kaasa aitasid. Passiivne suitsetamine on tohutu probleem, eelkõige laste jaoks. Saksamaa lastearstide liidu president ütles kord, et suitsetamine laste juuresolekul on tahtlik kehavigastuse tekitamine. Mina nii karmilt ei ütleks, aga on selge, et me peame midagi ette võtma.
<P>
Mul on väga hea meel Iirimaal, Itaalias ja teistes riikides kehtestatud õigusaktide üle. Juriidiline ja praktiline olukord Saksamaal on minu arvates tervisepoliitika seisukohast häbiväärne. Meil on teistelt Euroopa riikidelt sellega seoses palju õppida.
<P>
Ent asi ei ole nii lihtne, nagu resolutsiooni lõigetest 2, 10 ja 13 võib välja lugeda. Meie Euroopa tasandi volitused on piiratud ja selle valdkonna õigusaktide kehtestamine pigem takistaks poliitiliste eesmärkide saavutamist. Me saame ainult töötajaid kaitsta. Me ei saa Euroopa tasandi meetmete võtmisega pakkuda erilist kaitset lastele. Ent just sellist kaitset on hädasti vaja. Seetõttu paluksin teil toetada Euroopa Rahvapartei (kristlike demokraatide) fraktsiooni esitatud asjakohaseid muudatusettepanekuid.
<P>
Üks sõna ka vastuolulistest tubakatoetustest, mille üle oleme arutlenud aastaid. Keskkonna-, rahvatervise- ja toiduohutuse komisjon on alati nõudnud nende kaotamist. Nüüd on nõukogu jõudnud heale kompromissile ja seetõttu tahaksin oma fraktsioonis toimunud arutelu arvestades esitada isikliku tungiva palve jätta lõige 9 muutmata. Kompromiss on hea ja inimesed ei saaks aru, miks me jätkame toetuste maksmist nagu varem. See muudatus on vajalik ja me peaksime seda toetama.
<SPEAKER ID="397" NAME="Mairead McGuinness" AFFILIATION="PPE">
Lugupeetud juhataja! Euroopa Parlamendi 2004. aasta valimiste ajal kehtestati Iirimaal töökohal suitsetamise keeld, nii et kohtusime restoranide ja avalike hoonete ees paljude raevukate valijatega. Nad olid keelu pärast tulivihased. Aga nüüd on aasta 2009 ning tohutult palju inimesi peab meie tegu töötajatele, tööandjatele ja tervishoiusüsteemile kasulikuks. Inimesed on sellega harjunud.
<P>
Langetasin täna hommikul tervisliku valiku ja tulin parlamendihoonesse jala. Mind jahmatas, kuidas noored vanemad suitsetavad autos, mille tagaistmel istuvad lapsed. Mõned vanemad lükkasid enda ees lapsekäru, sigaret lapse pea kohal. On ilmselge, et meil tuleb teha palju tööd täiskasvanute teavitamisel, millised ohud lapsi ähvardavad.
<P>
Seega toetan kolleeg Peter Lieset, kes nõuab laste kaitsmist. Nad on nii haavatavad ja nii kurb on näha neid selle ohu meelevallas.
<P>
Aga ärgem pidagem suitsetajaid pahatahtlikeks. Me ei tohi unustada, et tubakas on kohutav sõltuvus ning suitsetajad vajavad väga meie abi, et sellest harjumusest loobuda. Need, kes otsustavad, nagu öeldakse, sellest harjumusest mitte loobuda, peaksid oma soovitud tegevust jätkama nii, et see ei kahjustaks teisi, ja mõistma täielikult kahju, mida nad endale tekitavad.
<P>
See on hea resolutsioon ja on selge, et meie Iirimaal, kes me oleme selliste õigusaktidega kaugele jõudnud, toetame seda igati.
<SPEAKER ID="398" NAME="RadvilMorkūnaitė-Mikulėnien" AFFILIATION="PPE">
(LT) Räägime siin Euroopa Parlamendis sageli inimõigustest. Eurobaromeetri uuringu kohaselt ei suitseta 70% Euroopa Liidu kodanikest ja enamik inimesi sooviks avalikes kohtades suitsetamise keelustamist. Võiksime ju arutleda, kas see võiks suitsetajaid diskrimineerida, aga minu arvates ei tohi me inimeste tervisega riskida, sest suitsetamise kahjulikkust tervisele on tõendatud. Muidugi ei tohi me üleeuroopalisest suitsetamiskeelust rääkides unustada lähimuspõhimõtet ja peame lubama liikmesriikidel endil otsustada, kuidas nad oma kodanikke kaitsevad. Nagu meie Iiri kolleegid juba mainisid, on ka näiteks Leedus tubakatoodete tarbimise piiramise seadus, mis on ELis üks eesrindlikumaid. Muidugi on veel asju, mida ära teha. Leedus on tubakatarbimine keelatud avalikes asutustes, töökohtadel, kinnistes ruumides, kõikides toitlustusasutustes ja ühissõidukites. Leedus võeti tubakatoodete tarbimise piiramise seadus vastu päris hea meelega ja tõtt-öelda isegi suitsetajad tunnistavad, et nad suitsetavad nüüd vähem või mõnel juhul on sellest isegi loobunud. Muidugi peab Leedu nagu teisedki ELi liikmesriigid pöörama rohkem tähelepanu alaealiste suitsetamise probleemile. Arvan, et oleme kõik huvitatud puhtast ja tervislikust keskkonnast, eelkõige laste pärast. Seetõttu peaks avalikes kohtades suitsetamise keelustanud riikide hea eeskuju julgustama selles küsimuses skeptilisemaid riike kaitsma mittesuitsetajate õigusi ja nad peaksid julgustama ELi institutsioone leidma Euroopa Parlamendi arvamusega arvestades viise, kuidas võtta vastu kohustavaid õigusakte.
<SPEAKER ID="399" NAME="Seán Kelly" AFFILIATION="PPE">
Lugupeetud juhataja! Kõigepealt tahaksin kiita Edite Estrelat tema algatuse eest. Olen tema väidetega nõus.
<P>
Ka mina olen Iirimaal näinud suitsetamisse suhtumise muutust ja Iiri suitsetajate harjumuste muutumist. Olin Iirimaa suurima spordiorganisatsiooni Gaeli spordiliidu president. Kehtestasime keelu meie suurimal staadionil, mis mahutab 82 500 inimest. Inimesed olid selle vastu, aga nüüd aktsepteerivad seda. Suhtumine on täielikult muutunud. Mul pole midagi inimeste vastu, kes suitsetavad, aga see mõjutab teisi ja see on probleem. Passiivne suitsetamine on Iirimaal sisuliselt kaotatud ja täiskasvanud suitsetavad ka vähem. Paljud on sellest loobunud ja mis veel olulisem - noored kalduvad nüüd vähem suitsetama kui varem.
<P>
Viimasena tahaksin mainida, et inimesed ei tunne enam suitsuhaisu ka oma riietel. Kui lähed välismaal restorani ja tunned suitsuhaisu, siis kipud sealt lahkuma, ja see kehtib ka hotellitubade kohta. See on hea algatus ja mida rutem see rakendatakse, seda parem kõigile. Võin garanteerida, et seda ei kahetseta.
<SPEAKER ID="400" NAME="Chris Davies" AFFILIATION="ALDE">
Lugupeetud juhataja! Inimestel on õigus suitsetada, aga ma ei ole nõus muutma oma arvamust, et ühed ei peaks töökohal ega ükskõik millises asutuses hingama sisse teiste väljahingatud suitsu.
<P>
Mina isiklikult vihkan seda värki - lausa jälestan seda - ja mul on hea meel meie riigis kehtestatud keelu üle. Ent ma ei arva, et see otsus tuleks langetada Euroopa tasandil. Ma ei arva, et peaksime nõudma siduvate õigusaktide kohaldamist iga liikmesriigi suhtes. Pooldan föderaalsust, aga mitte tsentraliseeritust. Otsuseid tuleks langetada võimalikult madalal tasandil ja antud juhul on selleks liikmesriik või õigupoolest piirkondlik valitsus, nagu Šotimaa, mis oli meie riigi esimene suitsuvabaks saanud piirkond.
<P>
Lähimuspõhimõtet on lihtne unustada, kui arvame, et teeme head. Arvan, et antud juhul püüame teha head, aga nüüd, kui Lissaboni leping on heaks kiidetud, peaksime nahast välja pugema, et seda põhimõtet järgida.
<SPEAKER ID="401" NAME="Anja Weisgerber" AFFILIATION="PPE">
(DE) Lugupeetud juhataja! Kogu Euroopas tuleb kehtestada selged ja praktilised eeskirjad mittesuitsetajate kaitsmiseks. Ent minu arvates ei pruugi "kogu Euroopas” tingimata tähendada "Euroopa Liidu poolt”. Paljudel liikmesriikidel juba on mittesuitsetajate kaitsmiseks õigusaktid olemas ja teised on selliseid seadusi kehtestamas.
<P>
Miks ütlevad nüüd mõned kolleegid, et meie Brüsselis suudame seda teha palju paremini kui liikmesriigid, vaatamata sellele, et Euroopa Liidul puuduvad volitused tervishoiupoliitikas ja me peame seda rakendama ringiga, töötervishoiu ja tööohutuse kaudu? Minu arvates peaksid liikmesriigid otsustama, milliseid eeskirju mittesuitsetajate kaitsmiseks kehtestada. See on mõistlik, sest nemad on kohalikele probleemidele ja küsimustele lähemal. Ma ei mõista, miks peaks Brüssel kehtestama Lapimaal ja Andaluusias täiesti identse kaitse mittesuitsetajate jaoks. Mis on saanud piiriülesest toimest? Oleme siin Brüsselis jõudnud sellega seoses oma piirideni.
<P>
Minu jaoks on laste ja noorte kaitsmine eriti tähtis. Selles valdkonnas on vaja kõikehõlmavat kaitset. Kui kehtestame mittesuitsetajate kaitse Euroopa tasandil töötervishoiu ja -ohutuse kaudu, ei kaitse me lapsi ja noori, sest nemad ei ole töötajad. Seetõttu paluksin teil toetada Euroopa Rahvapartei (kristlike demokraatide) fraktsiooni esitatud muudatusettepanekuid 2 ja 13.
<SPEAKER ID="402" NAME="Åsa Torstensson" LANGUAGE="SV">
Lugupeetud juhataja! Tänan austatud parlamendiliikmeid selle olulise arutelu eest. On ülimalt rõõmustav, et tahame kõik nii väga saavutada suitsuvaba keskkonda. Arvan, et meil on palju sarnaseid vaateid. Nagu ma varem ütlesin, on mul kahju, et Euroopa Parlament ei ole suutnud oma arvamust esitada õigel ajal, aga eesistuja arvestab parlamendi resolutsiooniga.
<P>
Töökohal suitsetamise küsimuses algatas komisjon ELi tasandi sotsiaalpartneritega konsulteerimise. Neil paluti esitada oma arvamus praeguste õigusaktide ja selle valdkonna tulevaste seadusandlike algatuste kohta. Ettepanekus võtta vastu soovitus öeldakse, et laste ja noorte passiivne suitsetamine on eriti ohtlik ja see võib suurendada tõenäosust, et ka nemad hakkavad suitsetama.
<P>
Ettepanekus võtta vastu soovitus suitsuvaba keskkonna kohta palutakse komisjonil anda liikmesriikide esitatud teabe alusel aru kavandatud meetmete rakendamisest, toimimisest ja mõjust. Komisjoni aruanne annab ka sobiva võimaluse selle teema juurde naasta.
<P>
Tubakatoodete tarbimise piiramise küsimus on ka järgmise aasta tegevuskavas olulisel kohal. Siis alustame ettevalmistusi tubakatoodete tarbimise piiramist käsitleva raamkonventsiooni osaliste neljandaks konverentsiks. Konverents toimub 15.-20. novembrini 2010 Uruguays Punta del Estes. Olen kindel, et siis tahab nõukogu seda küsimust taas kord Euroopa Parlamendiga arutada.
<SPEAKER ID="403" NAME="Juhataja">
Mulle on kodukorra artikli 115 lõike 2 alusel esitatud üks resolutsiooni ettepanek.
<P>
Arutelu on lõppenud.
<P>
Hääletus toimub homme (neljapäeval, 26. novembril 2009).
<P>
Kirjalikud avaldused (kodukorra artikkel 149)
<SPEAKER ID="404" NAME="Martin Kastler  " LANGUAGE="DE">
Lugupeetud juhataja, head kolleegid! Sageli on nii, et head kavatsused tekitavad probleeme. Ükski siinolija ei kahtle, et mittesuitsetajad vajavad laialdast kaitset, aga suitsuvaba keskkonna resolutsiooni kompromissettepanek, mida me neljapäeval hääletame, läheb mittesuitsetajate kaitsmisest palju kaugemale. Kuigi praeguses projektis toetatakse lähimuspõhimõtet sõnaselgelt, õõnestatakse seda samuti. Ettepanekus nõutakse rangeid ja õiguslikult siduvaid ELi tasandi eeskirju. Õigustatud muret tervisekaitse pärast kuritarvitatakse, püüdes viia tervishoiu- ja tööpoliitikas ning sotsiaalküsimustes kehtetud volitused Euroopa tasandile. Tahame kõik Euroopat, mis on oma rahva lähedal, ja lähimuspõhimõte on selle võti. Liikmesriigid või Saksamaa puhul liidumaad peavad ise mittesuitsetajate kaitsmise üle arutelusid pidama. See on ainus viis leida lahendused, mis sobivad iga riigi tavade ja kultuuriga ning on seetõttu rahva lähedal. Seetõttu palun teil neljapäeval hääletada praeguses sõnastuses resolutsiooni ettepaneku vastu.
<SPEAKER ID="977" NAME="Franz Obermayr  " LANGUAGE="DE">
Mina ei suitseta. Tean hästi, millist kahju tekitab tervisele tubaka tarbimine ja passiivne suitsetamine. Ent nagu sageli juhtub, lähevad ELi kavatsused veidike liiga kaugele. Mõned neist eeskirjadest on täiesti absurdsed ja mõnel juhul ei luba suitsetada isegi vabas õhus. EL keskendub liigselt tubaka tarbimisele, samas kui igapäevaelus on palju muud, mille kahjulikkust on statistiliselt tõendatud. Kiirtoit, solaarium, alkohol, kohv, autosõit, vähene liikumine ja vähene magamine on vaid mõned neist. Mul oleks hea meel mõistlike eeskirjade ja teavituskampaaniate üle, mille eesmärk on neid riske vähendada. Ent kõik täiskasvanud peaksid lõppude lõpuks ise otsustama, mil määral nad on nõus oma tervisele tekkiva kahjuga. Täielik ettevõtetes suitsetamise keeld kavatsetakse kehtestada aastal 2012, aga sellega ei arvestata eriti neid ettevõtteid, mis kannatavad kõige rohkem, teisisõnu toitlustussektorit. Neid võib oodata kuni 20protsendiline sissetulekute vähenemine, mis viib paljude töökohtade kadumiseni. Peale selle on viimastel aastatel seadustega nõutud, et restoranid ja baarid peavad looma oma ruumides eraldi alad suitsetajatele ja mittesuitsetajatele. Suitsetamise täielik keelustamine aastal 2012 muudaks need suured investeeringud korraga olematuks. Nõukogu soovituse projekt suitsuvaba keskkonna kohta ei ole mõistlik meede.
<SPEAKER ID="405" NAME="Richard Seeber  " LANGUAGE="DE">
Eelkõige just liikmesriikidel on mittesuitsetajate kaitsmisel vaja rohkem ära teha. Meie põhimure peaks olema kaitsta selliseid haavatavaid inimesi nagu lapsed ja rasedad. Ent Euroopa Liidul selles valdkonnas otseseid volitusi ei ole. Tervishoid on ja jääb liikmesriikide otsustada ning riigid peavad nendes küsimustes vastutuse võtma. Seetõttu peaks EL keskenduma sellele, mida ta saab mittesuitsetajate kaitsmiseks teha, see tähendab töötajate kaitsmisele töökohal. Ent püüd saavutada põhimõttelist eesmärki muuta Euroopa suitsuvabaks, kehtestades selleks suure hulga töötajate kaitse eeskirju, ei ole sellele probleemile rahuldav lahendus. Et kaitsta tubakasuitsu kahjuliku mõju eest võimalikult suurt osa rahvastikust ja eelkõige lapsi, on vaja rohkem avalikkuse teavitamise kampaaniaid. See on ainus tõhus viis muuta pikemas plaanis eurooplaste mõtlemist ja see on ainus viis vähendada suitsetamist eraelus.
<P>
(Istung katkestati kell 19.30 ja seda jätkati kell 21.00.)
