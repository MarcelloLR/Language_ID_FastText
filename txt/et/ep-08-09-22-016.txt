<CHAPTER ID="016">
Presidentuuri avaldus
<SPEAKER ID="020" NAME="President">
Eile pani terroristlik organisatsioon ETA toime veel ühe mõrva. Põhja-Hispaanias toimunud autopommirünnakus tapeti 46-aastane ohvitser Luis Conde de la Cruz. See oli kolmas autopommiplahvatus Hispaanias 24 tunni jooksul. Kolmes plahvatuses sai vigastada mitu inimest, üks neist tõsiselt. Euroopa Parlament mõistab kõnealuse terroriakti teravalt hukka ning soovib väljendada sügavat muret.
<P>
Soovin Euroopa Parlamendi nimel avaldada siirast kaastunnet ohvitser Conde perekonnale ja sugulastele ning solidaarsust Hispaania, selle ametivõimude ja eelkõige Hispaania julgeolekujõududega. Samuti tahaksin väljendada toetust ja sügavat kaastunnet pommirünnakutes vigastatutele ja nende perekondadele.
<P>
Peame ikka ja jälle selgelt kordama, et terrorism on otsene rünnak vabadusele, inimõigustele ja demokraatiale. Ei ole võimalik piisavalt sageli korrata, et terrorismile ei ole mingisugust õigustust. Seetõttu peame terrorismivastases võitluses koos tegutsema, austades alati õigusriiki ja kohaldades täielikult seadusi. Euroopa Liit on solidaarsusel põhinev ühendus. Terrorismiakt ühes Euroopa Liidu liikmesriigis on rünnak kogu Euroopa Liidu vastu, igaühe vastu meie seast.
<P>
Palun teil nüüd tõusta minutiliseks leinaseisakuks.
<P>
(Täiskogu pidas minutilise leinaseisaku.)
