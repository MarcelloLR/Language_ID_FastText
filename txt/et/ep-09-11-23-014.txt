<CHAPTER ID="014">
Üheminutilised sõnavõtud poliitiliselt olulistel teemadel
<SPEAKER ID="019" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="020" NAME="Ádám Kósa" AFFILIATION="PPE">
- (HU) Lugupeetud daamid ja härrad! Seoses puuetega inimestega tahan juhtida teie tähelepanu Lissaboni lepinguga hõlmatud põhiõiguste hartale. Euroopa Nõukogu töötab praegu uue diskrimineerimisvastase määruse eelnõu kallal ja ma soovin toonitada kolme asja. Esiteks ei tohi harta järgi kedagi otseselt ega kaudselt diskrimineerida sellepärast, et tal on puudega laps või pereliige. Teiseks ei saa kindlustusandjad nüüdsest kindlustamisest keelduda põhjusel, et kellelgi on geneetiline haigus või puue. Kolmandaks, Euroopa Liidu institutsioonid ja kristlikud demokraadid peavad õiguste edendamisel väga tähtsaks puuetega inimeste elukvaliteeti. Tahaksin juhtida kolleegide tähelepanu kõikidele nimetatud asjaoludele, sest palun teil toetada sel nädalal puuetega inimeste küsimustega tegeleva fraktsioonidevahelise töörühma loomist.
<SPEAKER ID="021" NAME="Jarosław Kalinowski" AFFILIATION="PPE">
- (PL) Lugupeetud juhataja! Euroopa Liit, mille iga seitsmes kodanik kuulub rahvusvähemusse, võib olla uhke, et on taganud nende õiguste ulatusliku järgimise. Siinkohal väärib rõhutamist, kui oluline on Euroopa Liidu juhtlause: "Ühinenud mitmekesisuses”. Me kõik siin istungisaalis teame, et tõelise demokraatia tunneb ära selle järgi, kuidas koheldakse vähemusi. Lissaboni lepinguga kehtestatakse ühemõtteline kohustus austada vähemusse kuuluvate inimeste õigusi ning põhiõiguste hartaga keelatakse igasugune diskrimineerimine etnilise päritolu või rahvusvähemusse kuulumise tõttu.
<P>
Kahjuks on ELis endiselt riike, kes vaatamata selles valdkonnas endale võetud rahvusvahelistele kohustustele kasutavad tahtlikku poliitikat, et liikuda assimileerimise ja suisa oma vähemuste rahvusliku identiteedi kaotamise poole. Leedu - sest just seda riiki pean ma silmas - on üle 20 aasta diskrimineerinud oma kodanikke erinevates eluvaldkondades. Seda on tehtud kavakindlalt ja pärast Euroopa Liiduga ühinemist on see isegi süvenenud. Selle näiteks on Leedu konstitutsioonikohtu otsus selle kohta, et poola perekonnanimesid võib kirjutada ainult leedu transkriptsioonis.
<SPEAKER ID="022" NAME="Jarosław Leszek Wałęsa" AFFILIATION="PPE">
- (PL) Austatud juhataja! 14. oktoobril tegi komisjon teatavaks oma iga-aastase laienemisstrateegia. Selles dokumendis annab komisjon hinnangu Lääne-Balkani riikide ja Türgi edusammudele üleilmse majanduskriisi ajal ning kõige tähtsamatele probleemidele, millega need riigid peavad lähitulevikus tegelema hakkama.
<P>
Kõneldes oma lühikeses sõnavõtus Euroopa Parlamendi delegatsiooni liikmena ELi-Türgi parlamentaarses ühiskomisjonis, tahan õhutada Türgit jätkama reformipüüdlusi, mille eesmärk on riigi täielik demokratiseerimine ja naaberriikidega tekkinud konfliktide kiire lahendamine. Ühinemisläbirääkimised on jõudnud uude järku ja nõuavad Türgilt veelgi suuremaid jõupingutusi liikmestaatuse kriteeriumide täitmiseks. ELiga ühinemise väljavaade peaks andma demokraatia tugevdamisel ja inimõiguste järgimisel, samuti riigi jätkuval moderniseerimisel ja Euroopa Liidu normide täitmisel innustust.
<SPEAKER ID="023" NAME="Marc Tarabella" AFFILIATION="S&amp;D">
- (FR) Lugupeetud juhataja, kallid kolleegid! Iga kuue sekundi tagant sureb kusagil maailmas üks laps nälga. Alatoitumuse all kannatavate inimeste arv jõudis just ühe miljardini.
<P>
Selline ülimalt tõsine olukord pälvis hukkamõistu ka G20 septembrikuisel tippkohtumisel Pittsburghis. Sellel kohtumisel teatati, et arengumaade põllumajanduse toetuseks eraldatakse 20 miljardit USA dollarit. Muide, sama väideti ka G8 tippkohtumisel L'Aquilas.
<P>
Ent kui 16. novembril peeti Roomas Toidu- ja Põllumajandusorganisatsiooni egiidi all toiduga kindlustatuse teemaline üleilmne tippkohtumine, oli olukord hoopis teistsugune. Kuna peaaegu kõik G8 juhid suhtusid olukorda jahedalt, jäid oodatud meetmed seal kinnitamata. Seetõttu ei ole kuigi üllatav, et ligikaudu neljakümnest artiklist koosnevas dokumendis ei mainita ühtegi täpset arvu, isegi mitte 44 miljardit USA dollarit, mis on Toidu- ja Põllumajandusorganisatsiooni sõnul igal aastal vajalik, et hoida käigus kõige vaesemate riikide põllumajandussüsteeme.
<P>
Lõppdeklaratsiooni autorid on G8 liikmete - s.t L'Aquilas kohtunute - kõnealuses valdkonnas antud lubadust vaid pealtnäha toetanud. Seepärast mõistan ma niisuguse kaksikmoraali hukka ja küsin, kas G20 on võimeline kõnealuseid meetmeid rakendama. Nagu ütles kuulus prantsuse koomik Pierre Dac: "Et oodata lõpmatult midagi, mis kunagi ei saabu, on vaja piiritut kannatust.”
<SPEAKER ID="024" NAME="Antonio Masip Hidalgo" AFFILIATION="S&amp;D">
- (ES) Austatud juhataja! Olukord Lääne-Saharas on väga raske. Minu piirkonna - Astuuria - inimõiguste vaatluskeskuse ja paljude teiste organisatsioonide hoiatusi tuleb võtta tõsiselt. Seitse vangi ootab sõjakohut selle eest, et nad külastasid oma perekondi Tindoufis, on poliitvange, esineb piinamist, inimesed on kadunud ning rahumeelse kangelanna ja Sahharovi auhinna kandidaadi Aminatou Haidari - Sahara Gandhi - on territooriumi okupatsioonivõimud välja saatnud. Tegemist on rahvusvahelises õiguses enneolematu juhtumiga.
<P>
Lugupeetud proua Malmström, komisjoni liikmed ja nõukogu uued juhid, Euroopa Liit peaks sekkuma, et toetada seda ülimalt mahasurutud rahvast. Berliini müüri langemise 20. aastapäeval on meile väga lähedal veel üks vabadust takistav müür.
<P>
Kuulake Aminatoud! Päästke ta elu!
<SPEAKER ID="025" NAME="Carl Haglund" AFFILIATION="ALDE">
- (SV) Lugupeetud juhataja! Viimastel nädalatel oleme taas saanud teateid Läänemere halva olukorra kohta. Pean sellepärast ka täna ütlema selle kohta mõne sõna, samuti sellepärast, et eelmisel nädalal toimus nõukogu ja Euroopa Parlamendi vaheline lepitusmenetlus 2010. aasta eelarve teemal. Eelarve sisaldab 20 miljonit eurot lisaraha, mille Euroopa Parlament tahtis eraldada Läänemere strateegiale, ja see on rõõmustav.
<P>
Seetõttu tuletan ma kindlasti komisjonile meelde, kui tema esindaja siia tuleb, et meil on Läänemere strateegiale vaja õiguslikku alust, et me saaksime seda ka tegelikult rakendada ja kasutada nüüd selleks eraldatud vahendeid. Nagu juba öeldud, nähtub mõne viimase nädala jooksul saadud teadetest, et midagi tuleb kohe ette võtta. Sündima peavad mitmesugused asjad ja ruttu. Seega loodan, et me kõik käärime oma käised üles ja hakkame õige pea midagi ka tegelikult ellu viima. Mitte ainult meie ei pea tööle asuma, vaid ka komisjon, nõukogu ja need, keda see teema puudutab.
<SPEAKER ID="026" NAME="Hélène Flautre" AFFILIATION="Verts/ALE">
- (FR) Lugupeetud juhataja! Neljapäeval viibisin ma Tunises luuletaja ja kirjaniku Taoufik Ben Briki kohtuistungil. Tema vastu on Tuneesias esitatud ähmased tavaõigusest tulenevad süüdistused, millega ei õnnestu kedagi ära petta. Pärast 25. oktoobril Tuneesias toimunud "valimisi” on inimõiguste eest seisjad pidanud kannatama plahvatuslikult suurenenud vägivalda ja tagakiusamist, mida ma ei ole kunagi varem näinud, kuigi ma tunnen seda riiki.
<P>
25. oktoobril sai president Ben Ali kindlasti aru, kui rahulolematud on tuneeslased oma juhiga. Suursaatkonnad ja Euroopa Komisjon, kellel kahjuks ei ole poliitilist voli sellise kohtumenetluse juures viibimiseks, on tekkinud teema suhtes näidanud üles üldist huvipuudust.
<P>
Leian, et me peame ennast nüüd väga selgelt väljendama. Me oleme süüdi selles, et ei ole täitnud oma õigusaktidest tulenevat kohust inimesi päästa. Mis takistab suursaatkondadel ja Euroopa Komisjonil esitamast Ben Alile Tuneesiaga sõlmitud siduvate lepingute ja vastastikku võetud kohustuste tõttu karme küsimusi tema tegude kohta, mis on nende kohustustega täielikus vastuolus?
<SPEAKER ID="027" NAME="João Ferreira" AFFILIATION="GUE/NGL">
- (PT) 4. novembril Euroopa Liidu ja Iisraeli vahel sõlmitud kaubandusleping, mille eesmärk on liberaliseerida põllumajandustoodete, töödeldud põllumajandustoodete, kala ja kalatoodete kaubavahetus, on vastuvõetamatu mitmel põhjusel, mida ma kohe nimetan.
<P>
Eelkõige on see vastuvõetamatu sellepärast, et see lähtub uusliberaalsest poliitikast, mis raskendab praegust majanduslikku ja sotsiaalset kriisi eelkõige põllumajanduses ja kalanduses. Kuid see asjaolu on eriti mõtlemapanev siis, kui nimetatud poliitikat edendatakse lepinguga, mis on sõlmitud rahvusvahelist õigust ja palestiinlaste kõige elementaarsemaid õigusi rikkuva riigiga, kes ei täida oma rahuplaaniga võetud kohustusi, piirab Gaza sektorit, rajab uusi asundusi, jätkab müüri ehitamist ja palestiinlaste väljasaatmist Jeruusalemmast. See on riik, kes avardab pidevalt inimõiguste ja rahvusvahelise humanitaarõiguse rikkumise piire.
<P>
Me mõistame hukka ja laidame maha kõnealuse lepingu sõlmimise. Leping hõlmab ka Palestiina aladele rajatud Iisraeli asundustes valmistatud toodetega kauplemist ning sellega rõhutatakse Iisraeli kõrval ka Euroopa Liidu vaieldamatut ja vastuvõetamatut kaassüüd nendes tõsistes rikkumistes, mida ma äsja kirjeldasin.
<P>
Me tahame siin väljendada oma täielikku solidaarsust palestiinlastega ning kaitseme nende õigust rajada vaba, sõltumatu ja iseseisev riik.
<SPEAKER ID="028" NAME="Gerard Batten" AFFILIATION="EFD">
Lugupeetud juhataja! Vene pagulane Pavel Stroilov avaldas hiljuti andmed Suurbritannia leiboristliku partei ja Nõukogude Liidu vahelise koostöö kohta külma sõja ajal.
<P>
Nõukogude arhiividokumentides on märgitud, et 1980ndatel võttis opositsioonijuht Neil Kinnock salajaste saadikute kaudu ühendust Mihhail Gorbatšoviga. Ta tahtis uurida, kuidas reageerib Kreml sellele, kui leiboristlik valitsus lõpetaks Tridenti tuumaraketi programmi elluviimise. Kui Mihhail Gorbatšovile esitatud aruanne on õige, tähendab see, et lord Kinnock pöördus ühe Suurbritannia vaenlase poole eesmärgiga saada heakskiit oma partei kaitsepoliitikale, ja kui ta osutunuks valituks, siis Suurbritannia kaitsepoliitikale.
<P>
Kui nimetatud aruanne vastab tõele, on lord Kinnock süüdi riigireetmises. Nüüd kättesaadavaks tehtud dokumente peavad Suurbritannia võimud uurima kõige kõrgemal võimalikul tasemel ning lord Kinnockile tuleb anda võimalus anda vastus nõukogude tõendusmaterjali kohta.
<SPEAKER ID="029" NAME="Csaba Sógor" AFFILIATION="PPE">
- (HU) On kurb tõsiasi, et kõikide vähemusõiguste äravõtmist õigustav poliitika võib veel tänapäevalgi takistada uut lõimimislainet. Tahan tänada parlamendi presidenti selle eest, mida ta tegi normaalse olukorra taastamiseks Slovakkias. Keeleseadus on vaid üks õnnetu ja väike peatükk. Teine näide on Tšehhi juhtum. Tšehhi riigipea peab ka ilma Lissaboni lepinguta teadma, et Beneši dekreedid said tõelisuseks kollektiivse süü põhimõtte rakendamise tõttu ning põhiõiguste harta jõustumine neid ei seadusta. Tegelikult on need endiselt vastuolus rohkem kui kuue Euroopa dokumendiga. Oleme veendunud, et Lissaboni lepingu ja ELi tulevikku ei määra mitte uuesti ellu äratatud, Teisest maailmasõjast pärinev kõikide õiguste äravõtmine, vaid vähemusõiguste kaitsmine vastavalt Euroopa tavale tagada kultuurielu autonoomia.
<SPEAKER ID="030" NAME="Anna Záborská" AFFILIATION="PPE">
- (SK) 20. novembril on ÜRO lapse õiguste konventsiooni vastuvõtmise 20. aastapäev.
<P>
See aastapäev märgib ka perekonna ja lastekaitse küsimustega tegeleva fraktsioonidevahelise töörühma loomist. ELis on probleeme - näiteks demograafia, töö- ja eraelu tasakaalustamine, abi vajavate inimeste hooldamine, sotsiaalne kaasatus, perede ja laste vaesuse vastu võitlemine ning põlvkondadevahelise solidaarsuse poliitika -, mille lahendamiseks on vaja laste huvide kaitsele pühendunud pereorganisatsioonide asjatundlikkust.
<P>
Lapse õiguste konventsioonis on öeldud, et lapse isiksuse täielikuks ja harmooniliseks arenguks peab laps kasvama perekonna keskel õnne, armastuse ning üksteisemõistmise õhkkonnas. Perekonna ja lastekaitse küsimustega tegelev fraktsioonidevaheline töörühm on Euroopa Parlamendis kõikide fraktsioonide liikmete erinevate seisukohtade kõnelava. Kutsun kõiki parlamendiliikmeid oma parteis seda töörühma toetama. Nii võimaldavad nad siinsel parlamendil jätkata tähtsa ja kasuliku ülesande täitmist.
<SPEAKER ID="031" NAME="Daciana Octavia Sârbu" AFFILIATION="S&amp;D">
- (RO) Rumeenlaste kogukonna olukord Itaalias tekitab järjest kasvavat muret. Kogu Euroopa teab juba, kuidas mõne õigusrikkuja tegevuses on püütud süüdistada tervet kogukonda. Rumeenlased seisavad iga päev silmitsi üha suuremate probleemide ning kasvava hirmutamise ja kartusega.
<P>
Lubage mul tuua teile vaid mõned näited. Hiljuti teatati ajakirjanduses jõhkrast diskrimineerimise juhtumist. Telefoni-, kaabeltelevisiooni- ja internetiteenuseid pakkuva Itaalia ettevõtte juhataja soovitas oma töötajatel mitte sõlmida lepinguid Rumeenia kodanikega. Teisel juhul sai vigastada romi päritolu Rumeenia kodanikust laps, kuid ükski Messina linna haigla ei nõustunud teda vastu võtma. Ta suri teel Cataniasse. Need on vaid paar konkreetset juhtumit. Kuid rumeenlased taluvad samasugust hukkamõistu Itaalias peaaegu iga päev.
<P>
Leian, et Itaalia valitsusele tuleb Euroopa tasandil anda selge korraldus Rumeenia sisserändajate diskrimineerimise lõpetamiseks.
<SPEAKER ID="032" NAME="Derek Vaughan" AFFILIATION="S&amp;D">
Austatud juhataja! Kavatsesin kõnelda Euroopa tõukefondide tähtsusest Walesi-sarnaste piirkondade jaoks pärast 2013. aastat, aga pean vastama Gerard Batteni eelnevatele märkustele Suurbritannia silmapaistva poliitiku ja komisjoni endise liikme kohta. Süüdistada sellist isikut riigireetmises on minu arvates siin parlamendis pehmelt öeldes kohatu ja tal peaks häbi olema. Ma palun tal oma väited tagasi võtta, ja kui ta seda ei tee, arvan, et teie, lugupeetud juhataja, peaksite paluma tal seda teha.
<SPEAKER ID="033" NAME="Ivo Vajgl" AFFILIATION="ALDE">
- (SL) Me saame siin parlamendis varsti võimaluse kuulata välisasjade ja julgeolekupoliitika kõrge esindaja ametikohale kandideerijat.
<P>
See on meie jaoks omamoodi proovilepanek ja näitaja selle kohta, kui suurt mõju saab Euroopa avaldada Lähis-Ida rahuprotsessile. Ühtlasi annab see vastuse küsimusele, kas Euroopa Liit suudab nende probleemide lahendamisel üldse aktiivselt kaasa rääkida. Siiani ei ole me kuigi edukad olnud ja eelnevalt kõnelnud kolleeg tõi selle kohta üksikasjalikumaid näiteid.
<P>
Viimaseid päevi on saatnud katkematu vägivalla nõiaring Lähis-Idas. Esmalt tulistasid Hamasi terroristid rakette, seejärel maksis Iisrael ebaproportsionaalselt karmilt kätte ning taas on keeruline teha vahet tsiviilisikutest ja sõjaväelastest ohvrite vahel.
<P>
Minu arvates ei tohi me vähendada hetkekski jõupingutusi, mis meil tuleb teha Lähis-Ida rahuprotsessi nimel.
<SPEAKER ID="034" NAME="Chris Davies" AFFILIATION="ALDE">
Lugupeetud juhataja! Ühendkuningriigi ja paljude teiste Euroopa riikide sõdurid võitlevad ja surevad Afganistanis. Meile räägitakse, et seda tehakse meie riigi kaitsmiseks, et ennetada Al Qaeda tagasitulekut, või demokraatia kaitseks, narkootikumidega võitlemiseks, Pakistani toetamiseks või naiste õiguste tagamiseks. Kuid mind ei veena enam ükski neist selgitustest. Selge poliitiline strateegia puudub ja ma ei tea, mida meie sõdurite surmaga tahetakse saavutada. Kardan, et meie julgeoleku tagamisest ollakse kaugel ja meie kohalolu suurendab ohte, võimaldades islami äärmuslastel kujutada meid võõrvallutajatena, kes toetavad kodusõjas sõjaväeülemate ja narkoparunite valitsust. Meie tegevus soosib läänevastase äärmusislami laienemist. Me vajame diplomaatilist strateegiat. Me peame kõnelema Talibaniga, püüdma leppida, üritama suurendada praeguse valitsuse koosseisu ja olema valmis oma sõdurite väljaviimiseks Afganistani pinnalt.
<SPEAKER ID="035" NAME="Isabelle Durant" AFFILIATION="Verts/ALE">
- (FR) Lugupeetud juhataja! Nagu teate, sõlmiti Belgia ja GDF Suezi vahel 2009. aasta oktoobris kokkulepe. Sellega pikendatakse ja kindlustatakse GDF Suezi monopoli 2025. aastani. See on liberaliseerimispoliitikaga täielikus vastuolus. Samuti on tegu otsusega, mis tugevdab tuumaenergia monopoli ning muudab taastuvenergia ja sellega seotud töökohtade kavandamise tunduvalt raskemaks.
<P>
Kui me kuuleme, et seadusandja ei ole mitte sõltumatu, vaid loovutab lõppkokkuvõttes turujärelevalve ja hinnakujunduse kontrollikomisjonile, kuhu hakkab kuuluma ka GDF Suez, paneb see mind tõesti imestama. Loodan, et komisjon astub vastusamme ja märkab olukorda, kus nii kohtunik kui ka kohtualune, nii järelevalvaja kui ka järelevalvatav on ühes isikus.
<P>
Seega loodan komisjon reaktsioonile, eriti enne Kopenhaageni tippkohtumist, kus energiaküsimused - eelkõige taastuvenergiaalased küsimused - on loomulikult tähtsaimad. Loodetavasti tagab komisjon, et Belgias ei kehtestataks nn pax electrica't, mille põhiline eesmärk on tugevdada Electrabel GDF Suezi monopoli.
<SPEAKER ID="036" NAME="Joe Higgins" AFFILIATION="GUE/NGL">
Lugupeetud juhataja! Homme toimub Iirimaal kümnete tuhandete avaliku sektori töötajate üleriigiline streik. Madalapalgalistel riigiteenistujatel, medõdedel, õpetajatel ja kohaliku omavalitsuse töötajatel on kõrini sellest, et neid süüdistatakse Iiri ja üleilmse kapitalismi kriisis ning sunnitakse maksma selle kriisi eest, mille eest nad ei vastuta.
<P>
Ma tahan, et Euroopa Parlament avaldaks nende töötajate homsele streigile igakülgset toetust. Praegusel Iirimaa valitsusel ei ole demokraatlikku mandaati oma julma kärpeprogrammi elluviimiseks. Õhutan Iirimaa töötajaid oma tegevust laiendama, et kukutada see ebademokraatlik valitsus, sundida peale üldvalimised ja lasta inimestel otsustada.
<P>
Ka ELi nõukogu ja komisjon on süüdi selles, et nõuab Iirimaalt jõhkraid kärpeid. Nende institutsioonide usaldusväärsus vähenes veelgi sel nädalal pärast järjekordset küünilist sobingut, mille Euroopa Rahvapartei ja sotsiaaldemokraadid sõlmisid eesistujariigi kohta, samuti selle kohta, et välisasjade kõrgeks esindajaks nimetatakse daam, keda ei ole kunagi rahvaesindusse valitud, kuid kes sai uude ametisse seetõttu, et ta määrati Suurbritannia leiboristliku partei usaldusisikuna feodaalfossiilide kotta.
<P>
On selge, et kogu Euroopa töötajad peavad üles tõusma ja ise võitlema hakkama, mitte lootma siin istungisaalis valitsevale neoliberaalide enamusele.
<SPEAKER ID="037" NAME="Andreas Mölzer" AFFILIATION="NI">
- (DE) Lugupeetud juhataja! Iga seitsmes eurooplane kuulub etnilisse vähemusse. Sellest hoolimata ei peeta autohtoonsete vähemuste kaitset Euroopas esmatähtsaks. Samal ajal kui Brüssel vähendab väsimatult liikmesriikide pädevusse kuuluvate küsimuste arvu, on komisjon teatanud, et vähemustevahelised konfliktid on asjaomaste riikide probleem, väites, et ta ei soovi sekkuda siseasjadesse. Euroopas puudub ühtne arusaam. Rahvusvahelise õiguse sätteid kohaldatakse erinevates riikides üsna lahknevalt.
<P>
Näiteks Prantsusmaa ei tunnista ühtegi etnilist vähemust ja Sloveenias rikutakse Jugoslaavia Rahvusliku Vabastamise Antifašistliku Nõukogu (AVNOJ) otsustega endiselt rahvusvahelist õigust. Teisest küljest on Austrias sloveenlastest vähemusel olemas kõik arenguvõimalused. Minu arvates kajastavad need ilmselged erinevused vajadust etnilist vähemust käsitleva Euroopa õigusakti järele. Kui Euroopa soovib kaitsta siin ajalooliselt tekkinud etnilist mitmekesisust, on ülimalt oluline koostada rahvusvaheliselt siduv ja autohtoonseid vähemusi hõlmav Euroopa õigusakt etniliste rühmade kohta. See annaks ELile võimaluse tõendada, et ta teeb rohkem, kui vaid räägib rahvusliku mitmekesisuse kaitsmisest Euroopas.
<SPEAKER ID="038" NAME="Czesław Adam Siekierski" AFFILIATION="PPE">
- (PL) Austatud juhataja! Selle aasta 9. novembril, Berliini müüri langemise 20. aastapäeval tähistati Berliinis peetud pidustustega Saksamaa ühendamist. Lisaks meenutati vabaduse ja demokraatia saavutamisel Kesk- ja Ida-Euroopas läbitud teed ning mitte üksnes Saksamaa, vaid kogu Euroopa lõhestumise lõppemist.
<P>
Berliini müüri langemine oli selle tee lõpp, kuid Kesk- ja Ida-Euroopa ümberkujundamine algas sündmustega Poola rannikul ja solidaarsusliikumise loomisega Lech Wałęsa juhtimisel 1980. aasta augustis. Tuletagem meelde ka vabadust pooldavaid meeleavaldusi Ungaris 1956. aastal ja juuniproteste Poznańis, 1968. aasta sündmusi Tšehhoslovakkias ja 1970. aastal langenud Gdański laevatehase töölisi.
<P>
Erinevates riikides seisis vastasrinnetel palju inimesi ning nad võitlesid vabaduse ja au eest. Mõned neist ohverdasid oma elu. Kiitkem ja austagem neid. Ärgem unustagem ka poliitikuid, kes näitasid vabaduse, demokraatia ja turumajanduse ülesehitamisel välja suurt vaimsust ja meelekindlust.
<SPEAKER ID="039" NAME="Juhataja">
Kallid kolleegid, katkestan üheminutilised sõnavõtud poliitiliselt olulistel teemadel, et edastada üks teade.
