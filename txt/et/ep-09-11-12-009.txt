<CHAPTER ID="009">
Selgitused hääletuse kohta
<P>
- Suulised selgitused hääletuse kohta:
<SPEAKER ID="095" NAME="Nikolaos Chountis" AFFILIATION="GUE/NGL">
- (EL) Austatud juhataja! Tahan selgitada oma häält, mille andsin Lääne-Balkani riikide kodanike viisaõiguste küsimuses. Vasakpoolsete kõikumatu veendumus on, et kõigil on õigus liikuda ja reisida vabalt. Seetõttu peaks igal kodanikul olema õigus reisida ja siseneda Euroopa Liitu.
<P>
Kuigi ma nõustun, et Lääne-Balkani kodanike suhtes tuleks viisanõue kaotada, hääletasin ma resolutsiooni vastu, sest see, kuidas resolutsioonis tõstatatakse Kosovo küsimus ja viidatakse sellele, tähendab põhimõtteliselt de facto kinnitust selle kohta, et teda tunnustatakse ühepoolselt iseseisva riigina.
<P>
Minu arvates rikutakse sellega ÜRO põhikirja ja Julgeolekunõukogu 1999. aasta resolutsiooni nr 1244. Selline tegevus kaldub suunda, kus ei soodustata erimeelsuste rahumeelset lahendamist ega piirkonna julgeolekut või stabiilsust.
<SPEAKER ID="096" NAME="Francisco José Millán Mon" AFFILIATION="PPE">
- (ES) Lugupeetud juhataja! Seoses Tanja Fajoni koostatud raportiga tahan Euroopa Rahvapartei (kristlike demokraatide) fraktsiooni Hispaania delegatsiooni nimel märkida, et kuigi me hääletasime raporti poolt, ei nõustu me muudatusettepanekuga 4 lisatud põhjendusega 2a, milles öeldakse, et komisjon peaks "alustama viisadialoogi Kosovoga, et kehtestada samasugune viisarežiimi lihtsustamise ja liberaliseerimise tegevuskava nagu Lääne-Balkani riikide puhul”.
<P>
Minu delegatsiooni arvates ei saa Kosovot Lääne-Balkani riikidega võrdsustada. Juhin tähelepanu sellele, et Hispaania võimud ega ükski teine liikmesriik ei ole Kosovot tunnustanud.
<P>
Kuna mainitud muudatusettepanek pandi hääletusele koos paljude teiste muudatusettepanekutega, ei saanud me selle vastu hääletada, kuid me tahame, et protokollitaks meie mittenõustumine selle sisuga.
<SPEAKER ID="097" NAME="Anna Maria Corazza Bildt" AFFILIATION="PPE">
Austatud juhataja! Tahtsin lihtsalt öelda, et me peaksime rõhutama, et ühisdeklaratsioon on tõepoolest suur saavutus. Just selles ühisdeklaratsioonis edastame tugeva poliitilise sõnumi, millega toetame kõikidele Lääne-Balkani inimestele viisavabaduse andmise kiirendamist. Säärane poliitiline saavutus osutus võimalikuks tänu fraktsiooni PPE vastutustundlikule käitumisele, mis lükkas aluslepingutele vastaval kindlal õiguslikul alusel protsessi uuesti käima ja õigesse suunda. Poliitilise seisukoha õiguslikku lisasse pressimine oli lihtsalt eksitav ning andis väära sõnumi, tekitades piirkonna inimestes valesid lootusi.
<P>
Tahan lihtsalt öelda, et ma elasin piiratavas Sarajevos pommirahe all poolteist aastat. Oma sealsete sõprade ja inimeste nimel pühendun viisade andmise kiirendamisele, kuni me selle järgmisel suvel saavutame.
<SPEAKER ID="098" NAME="Jörg Leichtfried" AFFILIATION="S&amp;D">
- (DE) Lugupeetud juhataja! Tahan rääkida Chrysoula Paliadeli raportist, eriti seetõttu, et ma leian, et Euroopa Ombudsman peab tegelikult esindama Euroopa Liidu kodanikke. Viimase aasta jooksul on ombudsman tegelenud millegagi, mis läheb selle volitusega täielikult vastuollu, sest ta on asunud lömitama majanduslike huvigruppide ees ja lubanud end nendel ära kasutada. Ta on esitanud komisjonile küsimuse, milles ta kaebab, et mitmed riigid on keelanud metsloomade kasutamise tsirkustes. Minu meelest ei ole see ombudsmani asi. Ombudsmani ülesanne ei ole kaitsta mõningaid endiselt metsloomadega töötavaid tsirkuseomanikke ning jätta toetuseta suur rahvaenamus, kes on väga tõenäoliselt sellise metsloomade kasutamise keelu poolt ja on täitsa rahul tsirkustega, kus metsloomi ei ole.
<P>
Seega, minu arvates ei ole tema tegevus antud juhul kiiduväärt ja seetõttu hääletasin ma kõnealuse raporti vastu.
