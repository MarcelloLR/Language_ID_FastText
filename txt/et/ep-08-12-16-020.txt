<CHAPTER ID="020">
Väärtpaberiarveldussüsteemid ja finantstagatiskokkulepped (arutelu)
<SPEAKER ID="507" NAME="Juhataja">
Järgmine päevakorrapunkt on majandus- ja rahanduskomisjoni nimel esitatud Piia-Noora Kauppi raport ettepaneku kohta võtta vastu Euroopa Parlamendi ja nõukogu direktiiv, millega muudetakse direktiivi 98/26/EÜ arvelduse lõplikkuse kohta makse- ja väärtpaberiarveldussüsteemides ja direktiivi 2002/47/EÜ finantstagatiskokkulepete kohta seoses omavahel ühendatud süsteemide ja krediidinõuetega - C6-0181/2008 -.
<SPEAKER ID="508" NAME="Piia-Noora Kauppi">
raportöör. - Austatud juhataja, mul on olnud rõõm olla raportöör käesoleval teemal, milleks on arvelduse lõplikkus makse- ja väärtpaberiarveldussüsteemides ning finantstagatiskokkuleppeid käsitlev direktiiv. Ma lahkun homme parlamendist - see on minu viimane õigusloomega seotud raport Euroopa Parlamendile -, seega palun võtke vastu minu siirad vabandused, kui ma täna õhtul pisut emotsionaalne peaksin olema.
<P>
See pole kõige politiseeritum teema. Mõnikord on see, mida me Euroopa Parlamendis teeme, üsna tehniline, kuid olen absoluutselt kindel, et see direktiiv, see õigusakt, aitab samuti Euroopal edasi liikuda.
<P>
Käesoleva õigusakti eesmärk on uuendada direktiive kooskõlas viimaste turu- ja regulatiivsete sündmustega. Peamine arvelduse lõplikkuse direktiiviga kaasnev muudatus on direktiivi kaitse laiendamine öisele ja omavahel ühendatud süsteemide vahelisele arveldamisele. See on väga tähtis, sest ühenduste arv ja vajadus koostalitlusvõime järele on viimasel ajal tohutult suurenenud. Oodatakse, et Mifidi direktiiv, mille raportööriks mul oli samuti au siin parlamendis olla, ning kliiring- ja arveldussüsteeme käsitlev Euroopa tegevusjuhend rakenduvad järjest enam ja see tähendab, et meil pole enam vaja oma arveldus- ja finantstagatiskokkuleppeid koordineerida.
<P>
Mis puutub finantstagatiskokkulepete direktiivi, siis on väga tähtis krediidinõudeid finantstagatisena aktsepteerida. Euroopa Parlament soovis samuti laiendada selle mahtu, mida aktsepteeritakse tagatisena pankadevahelistele krediidinõuetele. Mulle oli vastuvõetav, et jäetakse välja laenud mikroettevõtetele ja väikeettevõtetele, samuti ka tarbimislaenud.
<P>
Ühtlustatud õigusliku raamistiku loomine krediidinõuete kasutamiseks piiriüleste tehingute tagatisena aitab suurendada turu likviidsust ja tagab arveldussüsteemide nõuetekohase toimimise kiiresti arenevatel turgudel. Uued direktiivid kehtestavad samuti mitmed lihtsustused ning selgitused ja mõisted. Need lahendused annavad tähtsa panuse finantsturgudel ebastabiilsuse haldamise hoobade tugevdamisse.
<P>
Minu eesmärk oli saavutada kompromiss esimesel lugemisel, seega pidasime me nõukogu ja komisjoniga kogu aeg läbirääkimisi. Samuti pidasin läbirääkimisi teiste fraktsioonidega, eriti Pervenche Berèsi ja Margarita Starkevičiūtėga, selleks et saavutada kompromiss, mis võiks parlamendis kõiki rahuldada. Olen väga õnnelik, et raport majandus- ja rahanduskomisjonis ühehäälselt vastu võeti.
<P>
Lõpuks olen samuti päris rahul selle kompromissi sisuga, mille üle selle nädala osaistungjärgul hääletama hakatakse. Enamikus küsimustes läksid läbirääkimised hästi ja me nõustusime teineteisega selle õigusakti põhiseisukohtade osas. Siiski olid ka mõned vaidlusküsimused ja ma ei suutnud kõiki eesmärke läbi suruda.
<P>
Läbirääkimiste käigus ei suutnud ma saavutada toetust majandus- ja rahanduskomisjoni ettepanekule muuta süsteemi määratlust, mis oleks võimaldanud pakkuda direktiivi kaitset EKP õigusaktil põhinevatele süsteemidele ja oleks võimaldanud Euroopa Keskpangal selliseid süsteeme ise määrata. Olen rõõmus, et Euroopa Komisjon kinnitas läbirääkimiste käigus, et on põhimõtteliselt sellise muudatusettepaneku poolt ja esitab tõenäoliselt lähimas tulevikus sellesisulise ettepaneku.
<P>
Mis puutub finantstagatiskokkulepete direktiivi ja teatistesse, siis oleksin soovinud, et kõik liikmesriigid oleksid juba kaotanud nõuded teatistele, mis minu arvates ainult lisavad bürokraatiat ja ei teeni ühtegi konkreetset eesmärki. Siiski, kuna sain teada, et see küsimus oli mõnede liikmesriikide jaoks äärmiselt tundlik, siis olen täiesti rahul, et meil õnnestus läbivaatamisklausel sisse panna.
<P>
Arvan, et viie aasta pärast saab mõnesid liikmesriike, kes ikka veel soovivad paluda neid eelnevaid teateid, veenda seda mittevajalikku praktikat lõpetama. Nagu juba ütlesin, olen rõõmus, et me suutsime leida kompromissi, millega me kõik saime nõustuda. Ma loodan, et teie, minu kolleegid, hääletate selle õigusakti üle neljapäeval.
<P>
Lõpuks sooviksin öelda, et on olnud rõõm teiega kõik need aastad koos töötada. See on minu kahekümnes õigusloomega seotud raport ja jääb viimaseks. Hakkan igatsema parlamendi, selle saali ja teie kõigi järele.
<SPEAKER ID="509" NAME="Juhataja">
Piia-Noora Kauppi, me täname teid veel kord tehtud töö eest ja soovime teile edaspidiseks kõige paremat.
<SPEAKER ID="510" NAME="Charlie McCreevy">
komisjoni liige. - Austatud juhataja, sooviksin tänada raportööre Piia-Noora Kauppit ja Aloyzas Sakalast, vastavalt majandus- ja rahanduskomisjonist ja õiguskomisjonist, nende kiire ja väga tõhusa töö eest selle ettepaneku juures.
<P>
Arvelduse lõplikkuse ja finantstagatise direktiivid toimivad hästi ja neil on turul laialdane toetus. Siiski olen rõõmus, et me oleme suutnud vähem kui kaheksa kuu jooksul kokku leppida vajalikes muudatustes, et viia need täielikult kooskõlla uusimate regulatiivsete ja turu arengutega. See on tähtis finantsstabiilsuse seisukohalt ja eriti selleks, et arveldussüsteemid, mis on muutunud üha enam seotuks, toimiksid jätkuvalt asjakohaselt, säilitades samas oma identiteedi. Puudus vajadus supersüsteemide loomiseks ja see on selgelt kirjas muudatusettepanekutes.
<P>
Minu talitused alustasid komisjoni ettepaneku ettevalmistamist 2007. aasta alguses, enne siiani jätkuva finantstormi lahtipääsemist. Kuid ma usun, et praeguse tormi tõstatatud väljakutsed kinnitavad meie ettepandud muudatuste õigsust. Ühtlustatud õigusliku raamistiku loomine krediidinõuete kasutamiseks piiriüleste tehingute tagatisena aitab veelgi suurendada turu likviidsust, mida praeguses keskkonnas nii väga vajatakse.
<P>
Me eeldame, et lihtsamate eeskirjade puhul kasutatakse krediidinõudeid edaspidi sagedamini. Muidugi sõltub see turul valitsevast nõudlusest muude tagatise vormide vastu. Siiski nägime me finantskriisi esimestel kuudel, et nõudlus krediidinõuete järele kasvas, näiteks kurikuulsate varadega tagatud väärtpaberitega võrreldes. Selgitus on lihtne: niikaua kuni krediidinõudeid ei seota üheks (see on see, mis toimub väärtpaberistamise puhul), saab tagatise võtja hinnata nende usaldusväärsust konkreetsete juhtumite alusel, enne kui otsustab, kas aktsepteerida neid või mitte. See, millega teil palutakse nõustuda hääletusel Piia-Noora Kauppi raporti üle, on krediidinõuete kasutamise soodustamine mõnede vorminõuete kaotamise kaudu.
<P>
Komisjon lubab teile viie aasta pärast nende muutuste kohta aru anda. Eriti kavatseme me uurida, kuidas toimib registreerimise või võlgnikule teatamise kohustuse kaotamine krediidinõuete kui finantstagatise sätte puhul, eriti neis liikmesriikides, kes esialgu kahtlevad ja soovivad erandit finantstagatiskokkulepete direktiivi artikli 3 lõikest 1.
<P>
Lubage mul kasutada võimalust soovida Piia-Noora Kauppile edaspidiseks kõike head. Ma tean, et ta siirdub tagasi Soome väga huvitavale töökohale. Minu töötamise ajal volinikuna on ta olnud erakordselt koostööaldis ja abivalmis ning andnud iga parlamendi poolt talle antud ülesandest täites endast viimase. Ma tean, et tema edasine karjäär saab olema väga edukas ja ma soovin talle ja ta perekonnale kõike head.
<SPEAKER ID="511" NAME="Aloyzas Sakalas">
õiguskomisjoni arvamuse koostaja. - Austatud juhataja, õiguskomisjon määras mind koostama arvamust majandus- ja rahanduskomisjoni liikme Piia-Noora Kauppi peamise raporti kohta. Esitasin kaks muudatusettepanekut. Õiguskomisjon kiitis arvamuse projekti heaks ja pooldab minu esitatud muudatusettepanekut, mille kohaselt Euroopa Keskpank peaks saama kindlaks määrata ja teatada nende oma süsteemidest otse ilma Saksa Bundesbanki või muude riigiasutuste sekkumiseta.
<P>
Meil toimusid kolmepoolsed kõnelused keskpanga, nõukogu ja Euroopa Komisjoni ekspertidega. Keskpanga eksperdid tegid avalduse ja väljendasid oma tugevat toetust õiguskomisjoni esitatud muudatusettepanekutele. Sellele vastupidiselt oli nõukogul töörühmades raskusi kompromisskokkuleppe leidmisega ühe esitatud muudatusettepaneku suhtes, sest liikmesriigid ei ole selle poolt, et anda EKP-le õigus määrata kindlaks ja teatada nende oma süsteemidest otse. Mul on kahju, et nõukogu seda esitatud muudatusettepanekut heaks ei kiitnud, kuid ma usun, et lähimas tulevikus on hea võimalus selle teema tõstatamiseks.
<SPEAKER ID="513" NAME="Othmar Karas" LANGUAGE="DE">
Austatud juhataja, lugupeetud volinik, Piia-Noora Kauppi, kallid kolleegid, kuna saan nüüd kõnelda fraktsiooni nimel, lubage mul alustada, öeldes meie fraktsiooni poolt, et ma tänan Piia-Noora Kauppit mitte ainult tema tohutute jõupingutuste, vaid eelkõige asjatundlikkuse ja pühendumuse eest parlamendi tööle ja seega samuti valmisoleku eest kompromissideks. Tema puhul saab alati kindel olla tema taotlustes ja samuti selles, et ta suhtleb teistega. Ta pöördub tagasi huvitavale ametikohale ja, mis veelgi tähtsam, tal on nüüd rohkem aega emarolliks. Tänan teid hea koostöö eest ja soovin teile kõike parimat.
<P>
Praeguse läbivaatamise käigus annab Euroopa Liit taas kord õige vastuse kriisile finantsturgudel. Endiselt on üksikute liikmesriikide vahel liiga palju erinevusi ja ettevõetud ühtlustamine on samm õiges suunas. Kriis finantsturgudel, nagu näha käesolevast näitest, on samas ka Euroopa Liidule võimalus suhtlemiseks ja püsivateks parandusteks meie Euroopa finantsturgude süsteemis. Ma ütlen täiesti selgelt, et asjakohaselt toimiv arveldussüsteemi tagamine, eriti kiiresti liikuvatel turgudel, on finantsturgude stabiilsuse seisukohast põhimõttelise tähtsusega ja sellistel aegadel nagu praegu on see veelgi tähtsam.
<P>
Minu jaoks on tähtsad kolm punkti. Esiteks, neis raportites rakendatud sidus lähenemisviis. Teiseks, ma toetan mõlema direktiivi kohaldamise lihtsustamist ja lõdvendamist. Kolmandaks kavatsen arvestada käesoleva raporti tulemustega ja selle direktiiviga omaenda raportis kapitalinõuete direktiivi kohta, nii et nad aitaksid sündida kõikehõlmaval raportil ja võimaldaksid sidusat lähenemisviisi.
<SPEAKER ID="514" NAME="Pervenche Berès" LANGUAGE="FR">
Austatud juhataja, austatud volinik, Piia-Noora Kauppi, palun lubage mul Euroopa Parlamendi Sotsiaaldemokraatide fraktsiooni nimel lisada paar head sõna neile, mis juba lausutud. On tõsi, et teiega läbi rääkides teame me alati, kus me parajasti oleme. Teil on oma arvamus, kuid vähemalt teiega läbirääkimise ajal on kõik väga mustvalge. Lõpuks me teadsime täpselt, kus me olime ja saime seepärast edasi liikuda. Te tõestasite taas oma võimet teha koostööd kõigiga. Minu arvates on see selle parlamendi intelligentsuse eriline iseloomujoon. Selle konkreetse raporti puhul võimaldas see teil, nagu me kõik algusest peale soovisime, jõuda kokkuleppeni esimesel lugemisel.
<P>
Raporti keskseks teemaks on küsimus, mille puhul komisjon on kurvalt võimetu. See on küsimus järelturust, mille osas me oleksime soovinud, et pärast finantsinstrumentide turgude direktiivi vastuvõtmist oleks komisjon esitanud kaalukamad ettepanekud järelturuna tuntud turu korraldamise, struktureerimise, järelevalve ja reguleerimise kohta.
<P>
Käesolev raport on väga väike, väga juriidiline ja väga tehniline ehituskivi, mis on kasulik, kuid see ei saa peita meie ees seisvat tohutut ülesannet, mille osas me ootame endiselt ettepanekuid komisjonilt. Selle tulemused, mida komisjon tahtis tegevusjuhendiga alustada, on väga piiratud. Me ootame praegu sellele hinnangut ja oleme üsna pettunud, just nagu turul mitmed sidusrühmad, kes näevad selgelt, et selles valdkonnas enesereguleerimisest ei piisa.
<P>
Täna meie ees oleva väga konkreetse ja väga täpse tekstiga seoses ilmnes kaks peamist raskust. Esimene oli otsustada, kas selle meetmega tuleks Euroopa Keskpangale anda konkreetsed volitused. Ma usun, et esitati kasulikke ettepanekuid. Siiski ei soovinud nõukogu praegusest olukorrast kaugemale minna ja oma elutarkusele ja vastutustundele tuginedes nõustusime me selle kompromissiga. Sellest tulenevalt viis see tasakaalustatud ettepanekuni, mis on nüüd meie ees ja mida me peame tunnustama.
<P>
Teine tähtis element oli tagada, et viis kuidas süsteemid on omavahel ühendatud, ei looks iseenesest iseseisvaid süsteeme. Taas on parlamendi vastuvõetud seisukoht mõistlik seisukoht, mis võimaldab selle ühenduse tagada, andmata sellele siiski iseseisvust, mida me selle teksti kaudu luua ei soovinud.
<P>
Ilmselt jääb veel palju küsimusi, millega tuleb tegeleda ja ma loodan, et komisjon, algatusõiguse monopoli kaudu selles valdkonnas, võtab oma kohustused kanda.
<SPEAKER ID="515" NAME="Margarita Starkevičiūtė" LANGUAGE="LT">
Esitatud dokument ainult näib olevat tehniline. Tegelikult tagab see väärtpaberite arveldussüsteemi ohutu toimimise, mis on tähtis paljudele inimestele, kes on osanikud pensionifondides, kindlustussüsteemides või investeerimisfondides. Raportööri dokument on suurepäraselt ette valmistatud, nagu kõik tema dokumendid. Mul on väga hea meel, et mul oli au temaga koos töötada paljude finantsvaldkonna dokumentide koostamisel ja mul on väga kahju, et täna on tema viimane päev Euroopa Parlamendis. Meie, Euroopa Demokraatide ja Liberaalide Liidu fraktsioon, võime selle dokumendiga nõustuda, sest meie seisukoht on selles kajastatud. Milline see seisukoht on? Esiteks me usume, et Euroopa Liidu väärtpaberiarvelduste ühisturgu tuleb laiendada, sest see on väga killustunud. Siiski ei soovi me näha monopoli loomist. Seepärast me usume, et esitatud raportis on loodud tingimused koostöökokkuleppe paindlikuks kujundamiseks erinevate süsteemide vahel ja uute ühenduste kasutuselevõtuks.
<P>
Finantstagatiskokkulepete osas pidasime tähtsaks menetluste lihtsustamist ja selgemaks muutmist ja seda, et maksevõimetuse ja mitmesuguste kriitiliste juhtumite korral peaks olema lihtsam lahendada vaidlusi omandi üle ja et kõik tingimused tuleks muuta selgemaks. Näib, et ka see eesmärk on saavutatud.
<P>
Nagu ka teistel raportööridel, on mul kahju, et pole olnud võimalik lahendada probleemi seoses Euroopa Keskpanga loodud arveldussüsteemidega. Sooviksin väga kutsuda komisjoni üles valmistama selles küsimuses ette kompromissettepanek nii kiiresti kui võimalik, sest Euroopa Keskpank peab hakkama pühendama üha enam tähelepanu selliste süsteemide toimimisele ja lahendada tuleks küsimus nende käigushoidmisest, mis on võib-olla see, mis hoiab tagasi nende sätete laiendamist olemasolevatele Euroopa Keskpanga mõju all olevatele süsteemidele.
<SPEAKER ID="516" NAME="Dragoş Florin David" AFFILIATION="PPE-DE">
(RO) Sooviksin õnnitleda raportöör Piia-Noora Kauppit raporti puhul finantstagatiskokkuleppeid käsitleva direktiivi kohta, mis sisaldab kolme suurt muudatust praeguse direktiiviga võrreldes. Need on tarbijate ja väikeettevõtete laenulepingute väljajätmine direktiivi kohaldamisalast, viieaastase tähtajaga aegumisklausli sisseviimine seoses liikmesriikide õigusega nõuda teatist või registreerimist, ja viimaks, kuid mitte vähem tähtsana, direktiivi kohaldamisala laiendamine, tehes ettepaneku, et see hõlmaks aktsepteeritava tagatisena ka pankadevahelisi laene, mitte ainult keskpanga laene, nagu oli kirjas algses ettepanekus.
<P>
Ma usun, et esitatud muudatusettepanekud on kooskõlas Euroopa selle valdkonna normidega, mis on üks põhjustest, miks ma käesoleva raporti vastuvõtmist toetan. Sooviksin lõpetuseks tänada Piia-Noora Kauppit kogu raske töö eest Euroopa Parlamendis ja soovin talle uutes ettevõtmistes edu. Tänan.
<SPEAKER ID="517" NAME="Zuzana Roithová" AFFILIATION="PPE-DE">
(CS) Sooviksin tänada teid, Piia-Noora Kauppi, teie töö, professionaalsuse ja pühendumuse eest läbirääkimistel direktiivi ettepanekut käsitleva kompromissi üle, mis kahtlemata aitab finantsturge stabiliseerida. Õnnitlen Piia-Noora Kauppit esimesel lugemisel kokkuleppe saavutamise puhul. Samuti sooviksin tänada teda täna kogu töö eest Euroopa Parlamendis, mitte ainult umbes 20 raporti eest, mis on käsitlenud teemasid nagu hea tava juurutamine pangandussektoris, näiteks varemnimetatud juhend. Siiski on Piia Kauppi näidanud oma professionaalsust ka aruteludel paljude muude raportite üle. Ma hindan väga kõrgelt seisukohta, millele ta on asunud meie ühises võitluses tarkvara patenteerimise vastu, ajal kui Euroopa Liidul puudub Euroopa patent. Me tunneme temast puudust, kuni me võib-olla kunagi tulevikus selle patendi üle läbirääkimised lõpetame. Tänan teid koostöö eest.
<SPEAKER ID="518" NAME="Charlie McCreevy">
komisjoni liige. - Austatud juhataja, sooviksin tänada kõiki arutelus osalemise eest ja nagu ma oma varasemas sõnavõtus juba ütlesin, tervitan ma kogu südamest parlamendi raportit.
<P>
Arvelduse lõplikkuse ja finantstagatiste direktiivid on järelturu keskkonna kaks nurgakivi ja pole kahtlust, et praegused muudatused kujutavad endast väga olulist edasiminekut.
<P>
Komisjon toetas EKP taotlust nimetada süsteemid otse komisjonile, kuid sellele on nõukogus praegu ebapiisav toetus. Siiski on see midagi, mille juurde me lähimas tulevikus tagasi pöördume, et seda uuesti uurida.
<P>
Esitan veel kord oma parimad soovid Piia-Noora Kauppile.
<SPEAKER ID="519" NAME="Piia-Noora Kauppi">
raportöör. - Austatud juhataja, ma soovin tänada kolleege heade sõnade eest ja samuti volinikku aastatepikkuse koostöö eest.
<P>
Sooviksin esitada mõned poliitilised seisukohad, esiteks kliiringu ja arvelduste tegevusjuhendi kohta. Ma ei arva, et on õige aeg anda lõplikke hinnanguid selle toimimise kohta. See on olnud üks põhjuseid, miks mõned turuosalised on olnud ühenduste ja koostalitlusvõime arendamise vastu. Nad ütlevad, et on probleeme arvelduse lõplikkusega ja samuti erinevate eeskirjade kooskõlastamisega. Arvan, et kui me nüüd selle direktiivi vastu võtame, siis on turuosalistel lihtsam nõustuda ühendustega ja koos nende süsteemidega talitlemise võimega.
<P>
Teine küsimus puudutab EKPd. Arvan, et me saame komisjoniga rohkem koostööd teha, eriti mitmesugustel teemadel ühenduse lähenemisviisi loomisel. Meil juba on praktiline areng, mis toob kaasa ühenduse süsteemid ja EKP on loonud võrgupõhiseid süsteeme, mida ei reguleeri ühegi konkreetse liikmesriigi õigus. Oleks rumal mitte võtta seda igapäevast praktilist arengut omaks, kui me proovime Euroopa õigust uuendada. Seega olen väga rõõmus, et komisjon kavatseb seda küsimust uurida. Võib-olla on järgmise parlamendi ametiaja jooksul sobiv aeg viia need EKP loodud süsteemid arvelduse lõplikkuse direktiivi kohaldamisalasse.
<P>
Lõpuks, mis puutub Haagi konventsiooni, siis me oleme näinud, kui raske on üksikasjades kokku leppida, kui seda tuleb teha Euroopa Ühenduse direktiivide kaudu. On väga tähtis liikuda edasi Haagi konventsiooniga ja läbirääkimistega erinevates eraõiguse küsimustes. Eriti raske oli püüda leida kompromissi sisestamishetke ja tühistamishetke küsimustes. Need on väga väikesed punktid, kuid arvan, et ka komisjon liigub kõnealustel tähtsatel teemadel edasi, võib-olla järgmisel ametiajal.
<SPEAKER ID="520" NAME="Juhataja">
Arutelu on lõppenud.
<P>
Hääletamine toimub neljapäeval.
