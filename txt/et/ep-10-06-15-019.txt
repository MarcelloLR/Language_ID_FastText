<CHAPTER ID="019">
Sport, eelkõige sportlaste esindajad (arutelu) 
<SPEAKER ID="668" NAME="Juhataja">
Järgmine päevakorrapunkt on suuliselt vastatav küsimus, mille esitas komisjonile Doris Pack kultuuri- ja hariduskomisjoni nimel spordi, eelkõige sportlaste esindajate kohta - B7-0308/2010).
<SPEAKER ID="669" NAME="Doris Pack" LANGUAGE="DE">
Austatud juhataja, lugupeetud volinik, head kolleegid! Euroopa Parlament avaldas juba Ivo Beleti raportis profijalgpalli kohta toetust sportlaste, eriti mängijate esindajate tegevuse suuremale reguleerimisele ning me nõudsime, et sel puhul võetaks vastu asjakohane direktiiv. Nüüd seisame taas sama probleemi ees.
<P>
Õiguslik staatus on ebaselge. Kuna mängijate esindajad töötavad sageli piiriüleselt, ei ole riiklikud õigusaktid, isegi kui need eksisteerivad, sellise tegevuse kontrollimiseks sobiv meetod. Spordiliitude tegevusulatus on omakorda õiguslikult piiratud. Mitteriiklike organisatsioonidena pole neil õigust ulatuslikke eeskirju kehtestada. Näiteks oli FIFA 2000. aastal sunnitud mängijate esindajate litsentsimismenetlust leevendama.
<P>
2009. aastal avaldas komisjon uuringu, milles osutati muu hulgas muret tekitavatele sidemetele mängijate esindajate ja kuritegevuse vahel. Muu tegevuse kõrval mainiti rahapesu, altkäemaksu, kihlveo- ja maksupettust. Sellised sidemed kahjustavad spordi ausust ning ei sobi kokku spordi sotsiaalse rolliga. Lisaks leiti komisjoni avaldatud uuringus, et mängijate üleminekutega kaasnevad rahaülekanded ei ole tavaliselt läbipaistvad. See selgitab antud süsteemi haavatavust äsja nimetatud kuritegelike mahhinatsioonide suhtes. Noorte mängijate esindamise juures eksisteerib eriti suur risk, et esindaja kasutab ära näiteks Aafrika mängijate noorust ja kogenematust, lubades neile tulevikku Euroopa profijalgpallis, ning loobub neist, kui klubi pole võimalik leida, jättes nad omapäi Euroopasse ebaseaduslike sisserändajatena, kellel pole tööd ega toetajaid.
<P>
Sellise olukorra taustal vajame Euroopa õigusloomega seotud algatust. See võimaldaks meil seda küsimust kogu ELis ühtselt reguleerida, kõrvaldada õiguslikud lüngad ning toetada spordiliite nende jõupingutustes muuta mängijate esindamine korrakohaseks ning läbipaistvaks. Nagu me oma ettepanekus soovitasime, peaksime võtma selles osas konkreetseks eesmärgiks keelustada alaealiste mängijate üleminekute eest makstavad komisjonitasud, et kaotada rahalised stiimulid selliste ebaõiglaste tehingute tegemiseks, eriti alaealiste mängijatega seotud tehingute puhul. Ma loodan, et homsel täiskogu istungil toetatakse meie tänast ettepanekut, ja loodan eelkõige, et see julgustab komisjoni selle küsimusega tegelema.
<SPEAKER ID="670" NAME="Androulla Vassiliou">
komisjoni liige. - Austatud juhataja! Esiteks tahaksin Doris Packi kultuuri- ja hariduskomisjoni nimel esitatud suuliselt vastatava küsimuse eest tänada.
<P>
Olen selle probleemi poliitilisest tähtsusest täiesti teadlik. Meenutaksin, et komisjon on nüüdseks avaldanud sportlaste esindajaid käsitleva sõltumatu uuringu tulemused. Uuring sisaldab kõnealuse probleemi kõikehõlmavat analüüsi. Näiteks saime teada, et liikmesriikides tegutseb umbes 6000 kõikide spordialadega seotud sportlaste esindajat. Ent 95% neist tegutses üksnes neljal spordialal: kergejõustik, korvpall, jalgpall ja ragbi. Ning selles rühmas domineerib selgelt jalgpall.
<P>
Uuring näitab meile ka seda, et ainult piiratud arvus liikmesriikides reguleeritakse konkreetse seaduse abil sportlaste esindajate tegevust. Enamikus riikides kasutatakse lihtsalt kas tööõiguse või lepinguõiguse üldsätteid. Sportlaste esindajaid käsitlevaid eeskirju on kehtestanud ka mõned rahvusvahelised spordiliidud, eelkõige äsja nimetatud spordialadel: kergejõustik, korvpall, jalgpall ja ragbi.
<P>
Ehkki olemasolevad riiklikud ja mitteriiklikud eeskirjad võivad olla omavahel vastuolus ja põhjustada õiguslikku ebakindlust, näitavad uuringu tulemused, et sportlaste esindajate vabale tegutsemisele kõikjal ELis eksisteerib vähe takistusi. Uuringus osutatakse aga mitmele sportlaste esindajate tegevusega seotud kahtlasele aspektile, näiteks salajaste komisjonitasude maksmine, noorte mängijate ärakasutamine jne. Spordivõistluste aususe säilitamiseks tuleb selliste probleemidega tegeleda.
<P>
Spordiliidud on neid probleeme püüdnud juba mõnda aega lahendada. Seetõttu on mitmed juhtivorganid võtnud meetmeid sportlaste esindajate tegevuse reguleerimiseks. Spordiliitude kehtestatud reeglitel võib olla eelis: mõnikord on spordialased sanktsioonid parim meetod ebaausate turuosaliste eemalepeletamiseks, olgu tegu mängijate esindajate, klubide või mängijatega. Kuid spordiorganitel ei ole volitusi uurida ja määrata karistusi selliste tegude eest, mida kõigis liikmesriikides loetakse kuritegudeks: korruptsioon, rahapesu, maksupettus ja ebaseaduslik sisseränne. Spordiliidud ootavad sportlaste esindajate põhjustatud probleemide lahendamiseks abi Euroopa Liidu institutsioonidelt.
<P>
Komisjonil on siin oluline roll. Me saame aidata välja töötada ühiseid põhimõtteid ja standardeid, mida võiks kasutada kõigile Euroopa riikidele ja spordiliitudele kehtivate miinimumeeskirjadena. Praegu me hindame, missugune tegutsemine oleks ELi tasandil kõige asjakohasem. Kaalume erinevaid tegutsemisvõimalusi, ent lõpliku otsuse langetamiseks on meil kindlasti vaja läbi viia täiendavaid arutelusid ja nõupidamisi.
<SPEAKER ID="671" NAME="Ivo Belet" LANGUAGE="NL">
Austatud juhataja, lugupeetud volinik! Tahaksin alustuseks viidata Lõuna-Aafrikas toimuvatele jalgpalli maailmameistrivõistlustele, mis tõestab taas kord iga päev, kui suurepärane võib olla sport ja kui tähtis on see ühe riigi, ühe mandri ja eriti sealse ühiskonna jaoks. See muudab veelgi olulisemaks selle, et me kaitseksime sporti kuritegeliku mõju eest, millele Doris Pack juba viitas, või võtaksime jõulisi meetmeid sellise mõju kõrvaldamiseks.
<P>
Lähtudes teie poolt äsja mainitud uuringust, mille tulemused on nüüd teada, mõjutab organiseeritud kuritegevus sporti järjest enam. Kahjuks on see tõesti nii. Jutt käib inimkaubandusest, mis puudutab mõnikord väikesi lapsi, samuti kõikvõimalikke finantskuritegusid. On selge, et spordiliidud ise ei oma võimalusi ega pädevusi, et sellise kuritegevuse vastu tõhusalt võidelda. Seega on tõesti vaja Euroopa tasandil algatust.
<P>
Meie käsutuses on juba praegu erinevaid õigusakte - lepingud ja teatud direktiivid -, mis võimaldavad meil tegutseda. Tahaksin nimetada kaht ettepanekut meetmete võtmiseks. Esiteks võiksime alustada rangete kriteeriumide väljatöötamist, mis kehtiksid kõigile liidus tegutsevatele sportlaste agentidele. Parim meetod selleks oleks kasutada klubide litsentseerimise süsteeme ning mängijate esindajate kohustuslikku registreerimist. Selliseid reegleid võivad kehtestada spordiliidud, kuid Euroopa Liit saab siinkohal kindlasti juhtrolli võtta. Näiteks võib EL kooskõlastada erinevate riiklike järelevalveorganite tegevust.
<P>
Teine meede, mida me võiksime kasutada, on mängijate esindajate rahaülekannete täielikult läbipaistvaks muutmine, kuna need ülekanded on praegu peamine kurja juur. Meil puudub selliste hämarate rahavoogude kohta igasugune teave, mis tähendab, et need inimesed saavad tippsporti jätkuvalt kasutada ühelt poolt rahapesuks ja teiselt poolt altkäemaksu andmiseks.
<P>
Kolmas ettepanek, mida Doris Pack juba mainis, puudutab mängijate esindajatele alaealiste mängijate ülemineku puhul tasu maksmise keelustamist. Me peaksime selle probleemi lahendamiseks kindlasti tegutsema. Meie käsutuses on piisavad vahendid, mis ei võimalda meil üksnes profispordiliitudele selle probleemi lahendamiseks survet avaldada, vaid ka oma algatustega välja tulla.
<P>
2007. aastal kutsus Euroopa Parlament väga suure häälteenamusega komisjoni üles haarama initsiatiiv võitluses sportlaste esindajate kuritarvitustega. Selles uuringus tehakse mitmed konkreetsed ettepanekud. Ehkki need ettepanekud on head, on selge, et neist ei piisa. Meil on hea meel kuulda teid siin ütlemas, et te kavatsete jõupingutusi tõepoolest suurendada. Selliseid üleskutseid on tehtud isegi sektoris endas, Euroopa mängijate esindajate ühenduse poolt. Meil on nendega tihe kontakt ja nad ise avaldavad Euroopa Liidule umbrohu tõrjumiseks survet. Ma teen ettepaneku, et me reageeriksime spordi ja selle poolt täidetava erakordselt olulise ühiskondliku rolli huvides nende üleskutsetele.
<SPEAKER ID="672" NAME="Mary Honeyball">
fraktsiooni S&D nimel. - Austatud juhataja! Oletan, et meil on tõesti vedanud, et arutleme selle küsimuse üle maailmameistrivõistluste ajal, kuna maailmameistrivõistlused näitavad paremini kui peaaegu ükski teine spordiüritus, kui oluline on sport inimeste jaoks, ja seda, kui mitu miljonit inimest jalgpalli vaatab ja kui palju naudingut ja kirge see tekitab.
<P>
Seepärast on oluline, et me tagaksime reaalselt jalgpalli ja teiste spordialade asjakohase reguleerimise ning et me võtaksime lõpuks mängijate esindajate suhtes meetmeid, millest on nii palju räägitud. Nagu öeldud, oleme kahjuks pidanud nägema väga tõsiseid probleeme: kuritarvitused, rahapesu, korruptsioon, alaealiste mängijate ärakasutamine, rängad kuriteod, mille vastu tuleb meil tõesti võtta meetmeid, mida me nii kaua kavandanud oleme. Milline aeg sobiks selleks paremini kui praegu, mil kogu maailm paistab olevat jalgpallist haaratud?
<SPEAKER ID="673" NAME="Emma McClarkin">
fraktsiooni ECR nimel. - Austatud juhataja! Toetan täielikult jõupingutusi muuta sportlaste, eelkõige jalgpallurite esindajate tegevus läbipaistvamaks ja ma usun, et EL peaks selle tagamiseks erinevaid spordi juhtivorganeid toetama. Me peame heitma valgust hämarasse maailma, kus võib sagedasti esineda ärakasutamist ja kus nõuavad lahendust sellised probleemid nagu topeltesindamine, mille puhul võib sportlase esindaja esindada sportlast sama klubi juures, kes püüab sportlasega lepingut sõlmida.
<P>
Ent igasugused õigusaktid, mida selle sektori reguleerimiseks esitatakse, peavad pärinema riiklikelt spordiliitudelt või sellistelt organitelt nagu FIFA ja UEFA. Spordimaailma reguleerimine pole tõesti ELi ülesanne, eriti selle konkreetse probleemi ülemaailmse iseloomu tõttu. Kui me saame spordi olukorra parandamisele kaasa aidata, peaksime seda ka tegema, kuid me peaksime sekkuma üksnes spordi juhtivorganite palvel ning juhul, kui saame selgelt olukorda parandada või selgemaks muuta.
<SPEAKER ID="674" NAME="Marie-Christine Vergiat" LANGUAGE="FR">
Austatud juhataja! Avaldan heakskiitu seoses küsimusega, mille meie parlamendikomisjoni esimees keset maailmameistrivõistlusi tõstatas. Komisjoni uuringul on muret tekitavaid aspekte, mis osutavad eetika ning spordi mainega seotud ohtudele.
<P>
Juhul kui spordiliidud jäävad peamiseks reeglite kehtestajaks, toetudes tuhandete heasoovlike meeste ja naiste abile, kes hoiavad alal spordi kui inimese arengu osa vaimsust sellisena, nagu me seda armastame, peaksid riigid neid abistama, karistades avaliku korra vastu suunatud rünnakute ja liiasuste eest.
<P>
Selliseid liialdusi esineb spordiga seotud äris, mis muudab mängijad järjest enam kaubaks ning nende esindajad pelgalt maakleriteks, kes müüvad neid nagu kaupa. Üleminekutega on seotud hiigelsuured rahasummad ning alaealiste õigusi tallatakse järjest enam jalge alla.
<P>
Sellised liialdused on piiriülene nähtus, mida valitseb raha, hullumeelne raha, ning kahjuks on Euroopa Ühenduste Kohtu pretsedent olukorda halvendanud. Teatud spordialade, eriti jalgpalli juhtivorganid ootavad Euroopa institutsioonidelt abi. Jah, austatud volinik, me peame tegutsema, ning omalt poolt väljendan kahetsust, et Prantsusmaal võeti hiljuti vastu õigusakt, mis täidab vastupidiseid eesmärke.
<SPEAKER ID="675" NAME="Seán Kelly" AFFILIATION="PPE">
(GA) Austatud juhataja! Poolteist tundi tagasi ütlesid naised, et naiste probleemide arutamiseks valiti hiline kellaaeg. Nüüd läheneb kesköö ja me arutame spordi teemadel.
<P>
Ent vähemalt on meil võimalus selle üle arutleda; enne Lissaboni lepingut sellist võimalust polnud. Praegu on meil see võimalus ning on hea, et me seda kasutame, eriti kui jutt käib noortest ja sportlaste esindajate tegevusest.
<P>
Nagu Doris Pack ütles, eksisteerib palju näiteid noortest, kellele lubatakse, et neist saavad tulevikus suured tähed. Ent mis juhtub tegelikult? Nad viiakse oma kodudest, oma perede juurest ja koolidest minema ning ühe või kahe aasta pärast heidetakse nad kõrvale. Nii juhtub enamikuga neist.
<P>
Nüüd on Euroopa Liidul võimalus selles suhtes midagi ette võtta ning kehtestada eeskirjad ja sanktsioonid, mis noori selliste esindajate eest kaitseksid. Me peaksime jälgima, mis eri riikides seoses erinevate spordialadega toimub, seda teavet töötlema ning tegema seda, mis on kõige õigem - eeskätt noorte ja spordi kui terviku jaoks.
<SPEAKER ID="676" NAME="Emine Bozkurt" AFFILIATION="S&amp;D">
(NL) Austatud juhataja! Sportlase esindaja on amet, mille suhtes puuduvad turvameetmed ja järelevalve, rääkimata karistustest rikkumiste, näiteks inimkaubanduse korral. EL on viinud läbi uuringu ja täheldanud rikkumisi, ent seni pole suudetud olukorra suhtes midagi ette võtta. Kuid midagi tuleb teha. Mulle teeb suurt muret alaealiste mängijate haavatavus, eriti arenguriikidest tulevate mängijate olukord, kes langevad sageli inimkaubanduse ohvriks. EL peab selles vallas kontrolli tugevdama.
<P>
Resolutsioonis esitatakse konkreetseid ettepanekuid: lõpetada alaealiste mängijate esindajatele tasu maksmine, muuta üleminekute puhul tehtavad rahaülekanded läbipaistvamaks ning suurendada liikmesriikide kontrolli, arvestades, et spordiliidud ei kontrolli praegu olukorda. Metsiku Läänega sarnaneva olukorra lõpetamiseks on vaja konkreetseid meetmeid. Komisjon peab tagama, et seaduste jõustamine ja rikkumiste - mis on lõppude lõpuks sageli piiriülesed - eest karistuste määramine muutuks tõhusamaks. Lisaks tuleb alaealiste mängijate õigusi kogu aeg tõhusalt kaitsta.
<SPEAKER ID="677" NAME="Iosif Matula" AFFILIATION="PPE">
(RO) Pean Ivo Beleti esitatud algatust, mille kohaselt tuleb esindajate abi kasutavate sportlaste huvide kaitseks kehtestada ühtne süsteem, mis vähendaks selles valdkonnas rikkumisi seoses ülekannete läbipaistmatuse, rahapesu ja inimkaubandusega.
<P>
Minu arvates tuleb meil pöörata asjakohast tähelepanu mitte üksnes jalgpallile, vaid ka teistele spordialadele. Näiteks tegutseb praegu Euroopas umbes 6000 sportlaste esindajat, kes on seotud 30 erineva spordialaga ning kelle äritegevuse iga-aastane käive on hinnanguliselt sadu miljoneid eurosid. Sellises olukorras ei ole mängijate esindajatele ühtse reeglistiku kehtestamine sugugi lihtne ülesanne.
<P>
Lisaks tuleb meil aidata muuta selgemaks sportlase esindaja mõistet, tähendagu see mängijate mänedžeri või üleminekute vahendajat. Tulevikus ...
<P>
(Juhataja katkestas kõneleja.)
<SPEAKER ID="678" NAME="Piotr Borys" AFFILIATION="PPE">
(PL) Austatud juhataja! Sellel, et praegune arutelu toimub nii hilisel kellaajal, on üks hea külg: meie arutelu ei toimu maailmameistrivõistluste ülekande ajal, nii et meil on aega arutleda. Kui aga tõsiselt rääkida, siis on meil Lissaboni leping, mis kohustab meid väga tõsiselt reageerima halvale olukorrale, mida pole aastate jooksul olnud võimalik lahendada. Poola ja Ukraina korraldavad kahe aasta pärast Euroopa meistrivõistlused, nii et mul on erakordselt hea meel selle küsimusega väga aktiivselt tegelenud Ivo Beleti, Doris Packi ja Androulla Vassiliou otsuse üle, et selles valdkonnas on vaja õigusaktide ühtlustamist. Süsteem ei ole tõepoolest läbipaistev ning seda koormab korruptsioon, mis on kestnud kümneid aastaid. Noorte mängijatega kaubitsemine on muutumas väga ulatuslikuks ning toob sageli kaasa olukorra, kus raha jagatakse ka siis, kui üleminekud on lõppenud ja makstud on kõrged tasud. Üleminekutasud on nii suured, et klubid satuvad nende tõttu mõnikord võlgadesse. Seetõttu on meil vaja uut reeglistikku ...
<P>
(Juhataja katkestas kõneleja.)
<SPEAKER ID="679" NAME="Androulla Vassiliou">
komisjoni liige. - Austatud juhataja! Ma usun, et me kõik jagame seisukohta, et sport on oluline ja pakub meile kõigile väga meeldivat meelelahutust. Tänan teid kõiki teie sõnavõttude ja ettepanekute eest, mida võetakse tõsiselt arvesse.
<P>
Pole kahtlust, et EL peab midagi ette võtma; spordiliitudel pole mõningate raskemate rikkumiste puhul võimalik sekkuda. Kuna sport omandab praegu üha ülemaailmsema mõõtme, muutuvad need probleemid riikideüleseks.
<P>
Profispordi rahvusvahelisemaks muutumine teeb süsteemsete probleemide lahendamise riigi tasandil raskeks. EL on võimeline täitma koordineerivat rolli ja tagama, et esindajate küsimust käsitletakse ühte moodi. Näiteks võiksime kasutada ELi saadud uut pädevust kriminaalõiguse ühtlustamiseks. Paljud spordiga seotud huvirühmad peaksid meie toetust kindlasti teretulnuks.
<P>
Sõltumata sellest, millise seisukoha kasuks otsustame, teeme me muidugi tihedat koostööd asjaomaste spordiliitudega ning - nagu te teate - kavatsen ma peagi avaldada sporditeemalise teatise, milles käsitletakse seda küsimust kindlasti üksikasjalikumalt. Oleks vale tekitada eelarvamusi enne arutelu, mida meil tuleb koos teie, Euroopa Parlamendi liikmete ja spordiliitudega alustada. Ma ootan võimalust koos teiega selle probleemi lahendamise eesmärgil edasi tegutseda.
<SPEAKER ID="680" NAME="Juhataja">
Mulle on esitatud resolutsiooni ettepanek vastavalt kodukorra artikli 115 lõikele 5.
<P>
Arutelu on lõppenud.
<P>
Hääletus toimub neljapäeval.
<P>
Kirjalikud avaldused (kodukorra artikkel 149)
<SPEAKER ID="681" NAME="Liam Aylward  " AFFILIATION="ALDE">
kirjalikult. - Praegusel kommertsialiseerumise ja professionaliseerumise ajastul on sportlaste esindajad spordimaailma vältimatu osa. Komisjoni aruande hinnangu kohaselt tegutseb ELis 6000 sportlaste esindajat, kelle vahendatud mängijate ja sportlaste üleminekute käive ületab 200 miljonit eurot.
<P>
Jalgpall on ainuke spordiala, mille esindajad tegutsevad kõigis ELi liikmesriikides. Jalgpall tähendab Euroopas suuremahulist äri ning on hädavajalik, et spordis keskendutaks ausale mängule ja reeglite täitmisele. Noorte mängijate ebaseaduslik toimetamine üle piiri on muret tekitav probleem. Selline olukord puudutab eriti jalgpalliklubisid ning nende talendiotsinguid. Hinnanguliselt on umbes 20 000 noort aafriklast toodud Euroopasse jalgpalli mängima, ent nüüd elavad nad ebaseaduslikult ELis, kuna neil ei õnnestunud teha karjääri jalgpallimängijana. Suurem piiriülene reguleerimine, järelevalve ja sportlaste esindajate lepingutele ühtlustatud miinimumeeskirjade kehtestamine aitaksid seda probleemi lahendada ning on hädavajalikud selleks, et tagada aus jalgpall.
<P>
Arvestades, et tegu on piiriülese probleemiga, kutsun komisjoni tungivalt üles tegutsema tõhusalt ja jõuliselt, et kaitsta alaealisi ja peatada mängijatega kaubitsemine.
