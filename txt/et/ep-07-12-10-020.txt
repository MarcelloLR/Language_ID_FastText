<CHAPTER ID="020">
Hotellide tuleohutus (arutelu) 
<SPEAKER ID="157" NAME="Juhataja">
Järgmine punkt on komisjonile hotellide tuleohutuse kohta esitatud suulise küsimuse arutelu, esitajad Glyn Ford, Giles Chichester, Graham Watson, Arlene McCarthy, Peter Skinner, Baroness Nicholson of Winterbourne, Elizabeth Lynne, Sarah Ludford, Toine Manders, David Martin, Glenys Kinnock, Claude Moraes, Erika Mann, Alexandra Dobolyi, Ana Maria Gomes, Robert Evans, Christopher Heaton-Harris, Reino Paasilinna, Marianne Mikko, Stephen Hughes, Stavros Lambrinidis, Malcolm Harbour, Bill Newton Dunn, Catherine Stihler, Sérgio Sousa Pinto, Jan Andersson, Linda McAvan, Luisa Morgantini, Jan Marinus Wiersma, Harlem Désir, Jo Leinen, Zita Gurmai, Caroline Lucas, Brian Simpson, Barbara Weiler, Christel Schaldemose, Neena Gill, Benoît Hamon, Michael Cashman, Udo Bullmann ja Corina Creţu - B6-0385/2007).
<SPEAKER ID="158" NAME="Glyn Ford">
autor. - Hr juhataja, tuleohutuse küsimus on Euroopa ja tema kodanike jaoks oluline. Rooma lepinguga kehtestati kaupade, teenuste, kapitali ja inimeste liikumisvabaduse ühine põhimõte. Inimestega seoses oleme asetanud suure rõhu töötervishoiu ja tööohutuse ja tarbijakaitse küsimustele.
<P>
Samal ajal kui ettevõtete ja töötajate liikuvus ning turism on meie majandusliku heaolu ja Lissaboni konkurentsipõhimõtete jaoks elulise tähtsusega, ei ole me suutelised selliseks lihtsaks asjaks nagu garanteerida Euroopa kodanikele, olgu siis tegemist tarbijate või töötajatega, võrdset kaitset tuleohutuse eest ELi liikmesriikide hotellides elamise või töötamise ajal.
<P>
Liidul on tervishoiu ja ohutuse alane pädevus. Me piirame muruniidukite müra, kuid mitte väljavaadet surnuks põleda. Tarbijakaitse tähendab, et oleme mures liftide ja eskalaatorite ohutuse, kuid mitte hotellide ohutuse pärast. Volinik ütles äsja, et kõik meie tegevused on proportsionaalsed. Ei tea, kas ta peab seda proportsionaalseks, et hotellide tuleohutuse osas ei ole võetud ühtegi meedet.
<P>
Sprinklersüsteemid on väga tõhusad, kustutavad või võtavad kontrolli alla 99% tulekahjudest nende varaseimas staadiumis. Aruannete kohaselt ei ole keegi kunagi surnud ELi täielikult sprinkleritega kaetud hotellis. Alates ainuüksi 2003. aastast on üle 60 inimese ELis surnud tulekahjudes sprinkleritega varustamata hotellides.
<P>
Traagilisel kombel olid kolm nende seast minu enda valijad, suvel Penhallow Hotellis (Newquay, Cornwall), kus tuli väljus kontrolli alt, sest puudusid sprinklerid. Üks surmasaanud inimestest oli puudega naine, kes ei suutnud omal käel hoonest välja pääseda. Mida teeb komisjon temasuguste inimeste kaitsmiseks?
<P>
Komisjon viitab subsidiaarsusele. Tulge maa peale! Kui palju inimesi ELis on alates 2003. aastast surnud muruniiduki müra tõttu või lifti- või eskalaatoriõnnetustes? Sellele vaatamata on komisjon pidanud asjakohaseks võtta liikmesriikidelt nendes valdkondades autonoomia.
<P>
Sprinkleritega seotud sätete osas on tuleohutuseeskirjad ELis väga erinevad, Ungaris on need tõenäoliselt parimad, Prantsusmaal, kus viimase aja suremus on kõrgeim, puuduvad need täiesti.
<P>
Mõned taibukamad Euroopa hotelliketid, näiteks Accori kontsern, võtavad praegu vastu eeskirju uute hotellide sprinkleritega varustamise kohta, astudes Ameerika kaubamärkide Hiltoni, Marriotti ja Sheratoni jälgedes.
<P>
Aga isereguleerimise teed minnalaskmisest ei piisa. Vähemalt üks osariik ei ole valmis vabandama tegevusetust subsidiaarsusest rääkimisega. USAs on kõik uued hotellid seaduse kohaselt sprinkleritega kaitstud. Föderaalvalitsuse töötajatel ei ole õigust nõuda kulude hüvitamist, välja arvatud juhul, kui nad elavad ärireiside ajal sprinkleritega varustatud hotellides.
<P>
Seetõttu kutsume komisjoni üles kontrollima direktiivi vastuvõtmise võimalust, mis kehtestaks kõikides liikmesriikides miinimumsätted, mis kohustavad kõiki uusi üle 20 voodikohaga hotelle täielikult sprinkleritega varustama ja et olemasolevates üle 20 voodikohaga hotellides oleksid vähemalt koridorid ja väljapääsuteed sprinkleritega kaitstud. See ei oleks ületamatu majanduslik koormus - maksaks täiendavalt vähem kui 2%. Olemasolevatele hotellidele tuleks muidugi anda nõuetega vastavusse viimiseks mõistlikult aega, aga meie eesmärgiks on tegutseda kohe ja mitte oodata, kuni üldsus sunnib meid tegutsema pärast suurt sadade hukkunutega tragöödiat.
<SPEAKER ID="160" NAME="Meglena Kuneva">
komisjoni liige. - Hr juhataja, olen nõus, et tuli kujutab endast tarbijate eludele pidevat ohtu. Uuringutes ära toodud hinnangute kohaselt on surmajuhtumite arv aastas miljoni elaniku kohta Ühendkuningriigis 10,8, Hispaanias 6, Prantsusmaal 11,8, Rootsis 15,7 ja Saksamaal 7,3. Tarbijakaitsevolinikuna on see küsimus minu jaoks suureks probleemiks. Tänan teid selle olulise teema meeldetuletamise eest.
<P>
Lubage mul meenutada traagilist juhtumit Briti perekonnaga, kelle kaks last surid 2006. aasta oktoobris süsinikoksiidimürgitusse Korfu hotellitoas. Olen saanud teilt selle juhtumi kohta mitmeid kirju. Võtsime ühendust Kreeka asutustega ja nad teavitasid meid, et selle hotelli tegevusluba, kus õnnetus toimus, tühistati viivitamata ja hotell ei ole sellest ajast peale enam tegutsenud. Mulle teadaolevalt on Kreekas käimas kohtumenetlus ja ma loodan, et nad jõuavad varsti selge järelduseni. Tegemist on sümboolse juhtumiga, kuid kahjuks ei ole see ainuke.
<P>
Hotellide tuleohutus on olnud viimased 20 aastat liikmesriikidega peetavate arutelude keskmes.
<P>
Esiteks tulemused, mis on seni saavutatud. Nõukogu soovitus 86/666/EÜ olemasolevate hotellide tuleohutuse kohta on aidanud parandada ohutustaset eriti riikides, kus eeskirjad puudusid või olid puudulikud.
<P>
Lisaks on ehitustoodete direktiivis sätestatud kõikidele ehitustöödele, sealhulgas hotellidele, eraldi nõuded tulekahju puhkemise korral. Kõnealuse direktiivi järjekindla rakendamise tagamiseks liikmesriikides on vastu võetud mitmeid meetmeid, näiteks ehitustoodete tulepüsivuse ühine klassifikatsioonisüsteem ja terve rida ühtlustatud Euroopa standardeid tuletõrje, häire ja kiirteavituse valdkonnas.
<P>
Lisaks on nõukogu soovituse nõuded elektrivalgustusega seotud ohtude kohta rakendatud madalpinge direktiivis.
<P>
Kõikide Euroopa hotellide, olgu tegemist olemasolevate või uutega ja olenemata nende suurusest ja majutusvõimalustest, võrdselt ohutuks muutmisel on siiski veel pikk tee käia. Teadaolevalt kehtivad nõuded vähemalt 20 toaga hotellidele.
<P>
Erinevate arutelude käigus liikmesriikidega on komisjon märkinud, et seni on kokku leppimata ühine tee kogu ELi katva tegevuse suunas ja et sinnamaani on esmatähtis riikide õigusaktide nõuetekohane jõustamine. Vastavuse teema on tõepoolest probleem, mida ei tohiks alahinnata ja ma olen seda öeldes tõeliselt kurb.
<P>
Sellel põhjusel palusingi Euroopas esindatud suurematel hotellikettidel tulla 8. veebruaril 2008 minuga Brüsselisse kohtuma. Seni kuni õigusaktid kehtestatakse, peame ilmselgelt viivitamata tegutsema. Arutame hotellide ohutuse küsimust ja ma esitan teile konsultatsioonide tulemuste kohta aruande. Kui me saame teha seda koos parlamendiga - kui parlament soovib 8. veebruari kohtumisel osaleda - olen enam kui rõõmus, kui saan viibida sellel koosolekul koos teiega.
<P>
Kriitiliseks punktiks on andmete ja statistika kogumine kogu ELi kohta - statistiliste määratluste ja homogeensuse puudumine tuleõnnetuste registreerimise osas liikmesriikides muudab võrdlemise väga keeruliseks ja ebatäpseks toiminguks.
<P>
Tahaksin liikuda edasi standardiseerimise küsimuse juurde. Standardite kehtestamine ilma õigusliku raamistiku, näiteks Euroopa direktiivi või isegi läbivaadatud soovituse toetuseta, vähendaks tõsiselt selle mõju ja selle tagajärjel kukuks läbi hotellide tuleohutuse tagamise põhieesmärk.
<P>
Sprinklerite küsimuse juurde tulles - nende tõhusust tulekahjude laastava mõju vähendamisel on laialdaselt tutvustatud, aga nende paigaldamise ja hooldamise kulud ei ole alati kooskõlas Euroopas enamlevinud hotellitüübiga, milleks on väikesed perehotellid.
<P>
Lisaks kuulub otsuse vastuvõtmine sprinklerite või teiste tulekustutusvahendite kohustuslikkuse kohta hotellides eranditult liikmesriikide pädevusse. Mul oleks hea meel arutada seda liikmesriikidega ja selliseid meetmeid toetada, kui nad on valmis kõnealuseid samme astuma.
<P>
Paralleelselt reguleeriva valdkonna arengutega tuleks märkida, et hotellid võtavad vastu tulemuslikkusel rajanevaid eneseregulatsiooni juhiseid ja projekteerimismeetodeid. Arvan, et selliste hotellikettide nagu Accor jõupingutusi tuleks tõeliselt toetada.
<P>
Komisjon ei tegele ainult hotellide tuleohutusega selle teenuseprofiili raames, vaid seab ühises tuleohutusstrateegias samuti eesmärgiks kõik tooted, mida hotellides väga palju esineb ja mis on väga tõenäoliselt tulekahju põhjustajaks või kiirendajaks. Kõnealuse strateegia tugisammasteks on RIP sigarettide algatus, mille kohta siseturu- ja tarbijakaitsekomisjoni esimees pr McCarthy tegi meile väga olulise ettekande, pehme mööbli süttivus, öörõivad ja lapselukuga valgustid.
<P>
Ootan meie koostöö jätkumist selles väga tähtsas küsimuses, mis on meie kõigi jaoks põhiprobleemiks.
<P>
Tahaksin veelkord tänada parlamenti ja eelkõige president, sest võtame praegu meie käsutuses olevate vahenditega konkreetseid meetmeid.
<SPEAKER ID="161" NAME="Malcolm Harbour">
fraktsiooni PPE-DE nimel. - Hr juhataja, kõigepealt tahan tänada oma kolleegi hr Fordi algatuse eest see küsimus esitada ja täna õhtul räägin kõikide oma konservatiividest kolleegide nimel, kes on sellele ühiselt alla kirjutanud, eriti Giles Chichesteri, konservatiivide fraktsiooni äsja valitud juhti, kelle valimispiirkonnas toimus augustis kohutav tulekahju, millele hr Ford viitas. Ta soovib, et seostaksin teda suurel määral hr Fordi esitatud küsimuse survestamisega.
<P>
Ka minu enda arvates on küsimus üsnagi valus, sest tulekahjude teema ei piirdu loomulikult ainult hotellidega. Mõned nädalad tagasi toimus minu enda valimispiirkonna Warwickshire'i keskuses tööstushoones tõeliselt kohutav tulekahju, kus neli vabatahtlikku tuletõrjujat traagiliselt elu kaotasid. Meil ei ole veel selle traagilise vahejuhtumi kohta algatatud juurdluse kõiki tulemusi, aga on selge, et hoones pidi olema sprinklersüsteem, kuid ilmselt ei olnud seda paigaldatud. Tahaksin täna õhtul kolleegide tähelepanu sellele juhtida, võib-olla lihtsalt mõeldes mõnele laiemale küsimusele kui need, mille tõstatas volinik.
<P>
Volinik osutas õigesti asjaolule, et ehitustoodete direktiivis, mis jõuab meie komisjoni järgmise aasta alguses, on käsitletud hoonete süttivuse ja ehitusmaterjalide küsimusi ja arvan, et nendega tegeletakse veel. Hr küsimus tõstatab loomulikult tervikuna ehitusstandardite ja tuletõkestusvahendite, näiteks sprinklerite potentsiaali küsimuse.
<P>
Mulle on ehk sümpaatsem voliniku seisukoht, sest arvan, et väga kuluka üksiklahenduse nõudmisel peab olema ettevaatlik, eriti hotellisektoris, kus meile pakutakse tohutul arvul erineva suuruse ja ulatusega vahendeid.
<P>
Aga mulle tundub, et midagi peab selles küsimuses edasi liikuma ja mul on hea meel kuulda, et volinik talle omase algatuslikkusega, nagu me eelmise arutelu käigus just kuulsime, juba tegeleb sellega ja kutsub mõned suured hotelliketid endaga kohtuma. Aga mulle tundub, et üks viisidest, kuidas me selles küsimuses väga kiiresti saame edasi liikuda, on anda tarbijatele järjekindlalt rohkem teavet ja suurendada nende teadlikkust selles küsimuses. Kui nad hotellides tuba reserveerivad, võivad nad vaadata internetist - hotellid avaldavad üha rohkem tuleohutuse alast teavet, aga ma arvan, et see on riigiti märkimisväärselt erinev. Nii et võib-olla hotellide teatud liiki reitingusüsteem, mis põhineb nende ülevaatustel ja varustusel - järjekindlalt rakendatav tähesüsteem näiteks - on asi, mida tasuks tõstatada ja koos hotelliomanikega kaaluda.
<P>
See toimib terves reas teistes valdkondades - näiteks mootorsõidukid, kus komisjon toetas edukalt autode tähesüsteemi algatust. Võib-olla peaksime kaaluma, kuidas selles küsimuses kiiresti edasi liikuda, tegeleda hr Fordi tõstatatud küsimusega, mis käesolevas ettepanekus parlamendile esitatakse.
<SPEAKER ID="162" NAME="Arlene McCarthy">
fraktsiooni PSE nimel. - Hr juhataja, nagu volinikule teada, on meil olnud mitmeid arutelusid seoses üldise teenuste ohutuse probleemiga. Ma väga tervitan voliniku valmisolekut tõsiselt kontrollida, kuidas me saame olukorda tarbijate jaoks parandada.
<P>
Ma usun, et teenuste osutamise alal on tõsine tarbijakaitsetühimik. Kui ELis ametilähetuses või puhkusereisil viibiv tarbija reserveerib hotelli, kas ta saab olla kindel, et on võetud ohutusmeetmeid tulekahju või süsinikoksiidi mürgistuse ohu ärahoidmiseks või kas ujumisbassein on lastele ujumiseks ohutu?
<P>
Kuid nagu nägime seoses mänguasjade ja toodetega, oleme valmis oma tarbijaid kaitsma. Kui nad kasutavad või ostavad teenust siseturul, tundub samuti, et seal puudub tarbijakaitse.
<P>
Paljud tarbijad siiski eeldavad hotellis viibides, et seal kehtivad asjakohased ja põhilised ohutusstandardid. Ja muidugi, nagu me nägime, ei vasta need nõuetele.
<P>
Ma ei usu, et sprinklerite või süsinikoksiidi andurite paigaldamine on raketiteadus. Ma arvan, et tulekahjud ja surmad on välditavad, kui on kehtestatud õiged standardid ja süsteemid.
<P>
Ma arvan siiralt, et on liiga hilja ja ebapiisav tühistada tegevusluba pärast laste surma, kui neil tegelikult ei oleks tohtinud tegevusluba üldse olla.
<P>
Me tahame aidata volinikul standardeid tõsta, tuleohtu ja surmajuhtumeid vähendada ja tarbijat kaitsta, nii et jah, mõelgem, kuidas seda kõige paremini saavutada. Hr Harbouri ettepanek ELi reitingusüsteemi kohta on kindlasti asi, mida tahame kaaluda, aga see peab minu arvates olema midagi, millele tarbija hõlpsalt juurde pääseb ja ma usun, et reisikorraldajate hotellisüsteemid peaksid tegelikult selle tarbijatele teatavaks tegema, nii et ma saan otsustada jätta minemata hotelli või villasse, millel puudub ohutu ujumisbassein, sprinklerid või süsinikoksiidi andurid.
<P>
Ma arvan, et saame oma tarbijate jaoks rohkem teha - saame surmad ära hoida. Arvan, et täna õhtul alustasime arutelu, aga usun - ja arvan, et seda on näha sekkumistest - et see on ohutumate teenuste ja väga põhiliste kaitsmist vajavate miinimumstandardite kampaania algus ning ma loodan, et meil on võimalik selles valdkonnas mitte väga kauges tulevikus edusamme teha.
<SPEAKER ID="163" NAME="Wolfgang Bulfon" AFFILIATION="PSE">
(DE) Härra juhataja, daamid ja härrad, on kahetsusväärne, et inimesed peavad surema, enne kui hotellide tuleohutusega lõpuks tegeletakse. Me kõik teame, et Euroopa tasandil ei ole tõhusaid tuleohutusmeetmeid lihtne rakendada, sest liikmesriikides ja piirkondades on ehituseeskirjade haldamine väga ebaühtlane.
<P>
Ma olen veendunud, et probleemi saab lahendada tuleohutuse standardite siduvate vastavuseeskirjade kehtestamisega. See osutub tulemuslikuks vaid siis, kui viiakse läbi kohustuslikke, korrapäraseid kontrollimisi, mis peaksid loogiliselt kuuluma ühtsesse kvaliteedistandardite hindamise süsteemi, mille kehtestamist parlament juba nõuab.
<P>
Loomulikult ei tohi me unustada, et tehniliste meetmetega kaasnevad alati rahalised kulud. Väikestele ja keskmise suurusega hotellidele võib see olla suur ja sageli ületamatu rahaline koorem. Nimetatud asjaoludel peaksid liikmesriigid abi osutama ja toetama tuleohutusmeetmeid, et külastajatele oleksid tagatud parimad võimalikud tuleohutusstandardid.
<P>
Lubage mul lisada lõpuks üks märkus: ma ei usu, et enamikus Euroopa hotellides, mis kõik on väikesed või keskmise suurusega hotellid, saaks probleemi lahendada läbirääkimiste teel tööstuskompleksi ehk siis suurte kontsernide esindajatega.
<SPEAKER ID="164" NAME="Linda McAvan" AFFILIATION="PSE">
Hr juhataja, ma tean, et volinik on olnud väga mures süsinikoksiidi ohutuse küsimuse pärast hotellides alates meie aruteludest kahe Yorkshire'i lapse surma üle viimaste kuude jooksul. Mul on hea meel, et volinik saab aru, et hotelliohutus on rohkem kui tuleohutus. Ma arvan, et pr McCarthy pakutud lahendus on pikas perspektiivis õige.
<P>
Me peaksime tegelema teenuste ohutuse parandamisega, aga lühikeses perspektiivis loodan, et veebruaris hotelliomanikega toimuval kohtumisel, mille üle mul on väga hea meel, on volinikul võimalik tõstatada süsinikoksiidi ohutuse küsimus. Siin ei ole tegemist hotellikettide tohutute rahaliste väljaminekute küsimusega, sest võite minna internetti ja leida, et kõige ohutum süsinikoksiidi andur maksab Ühendkuningriigis 36 naela, mis ei ole suur raha isegi kõige väiksema hotelli või kõige väiksema haagissuvilaid omava ettevõtte jaoks. Nii et minu arvates peaksime paluma ettevõtetel kehtestada kõnealused ohutusmeetmed kohe ja mitte oodata mitmeid aastaid kuni mõnede ELi õigusaktide vastuvõtmiseni.
<P>
Pered ei saa minna puhkama ootuses, et nende lapsed ei tule tagasi koju, samuti nagu nad ei saa osta lastele jõulukingitusi, oodates, et need lapsi vigastavad. Nii et ma tõesti loodan, et volinik tõstatab selle küsimuse hotellikettidega kohtumisel ja annab parlamendile selles väga olulises küsimuses uuesti aru.
<SPEAKER ID="165" NAME="Meglena Kuneva">
komisjoni liige. - Hr president, ma võtan endale Teie ees viivitamata kohustuse käsitleda seda küsimust turismisektoriga kohtumise ajal. See ei ole saladus; oleme teile rääkinud, et see kohtumine on väga paljuski ajendatud meie vestlusest ja kahe lapse väga kurvast kaotusest.
<P>
Kuidas muuta vastavad õigusaktid kohustuslikuks, on üks võimalik viis mõelda, aga peaksime tõepoolest väga tähelepanelikult jälgima arutelu nõukogus ja vaatama, milline on liikmesriikide arvamus ja leidma hea tasakaalu selle vahel, mida mõned liikmesriigid juba teevad - nad on natuke ette jõudnud - ja mida nad on valmis tegema ühenduse poolt võetavate kohustuslike meetmete tasandil.
<P>
Olen absoluutselt veendunud, et meil on vaja teenuste ohutuse küsimust käsitleda ja olles enam kui veendunud lisasin selle tarbijakaitse strateegiasse 2007-2013. 21. sajand ei ole tootmissajand. 21. sajand on minu arvates palju rohkem teenuste sajand ja selletõttu olengi veendunud, et käesolevate küsimustega tuleks tegeleda teenuste ohutuse kontseptsiooni kaudu, keskendudes sellele, kus on vaja võtta vastu õigusakte ja kus tugineda rohkem eneseregulatsioonile - mille hoogustamine oleks väga kasulik - anda endast parim ja teha tihedat koostööd liikmesriikidega, mis on lõppude-lõpuks toeks, kui need õigusaktid heaks kiidetakse.
<SPEAKER ID="166" NAME="Juhataja">
Arutelu on lõppenud.
