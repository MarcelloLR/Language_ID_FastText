<CHAPTER ID="015">
Tööplaan
<SPEAKER ID="019" NAME="President">
Neljapäeval, 3. aprillil 2008 toimunud esimeeste konverentsil vastavalt kodukorra artiklitele 130 ja 131 koostatud päevakorra projekt käesoleva osaistungjärgu jaoks on laiali jagatud. Projektile on esitatud järgmised muudatusettepanekud.
<P>
Neljapäev
<P>
Euroopa Parlamendi Sotsiaaldemokraatide fraktsioon on esitanud taotluse, et Anneli Jäätteenmäki raport Euroopa ombudsmani põhikirja kohta lükataks edasi kuni järgmise osaistungjärguni Strasbourgis ning et hääletuse aega nihutataks varasemaks, kella üheteistkümneks.
<SPEAKER ID="020" NAME="Hannes Swoboda">
fraktsiooni PSE nimel. - (DE) Härra president, see on tõepoolest meie soov. See ei tähenda, et raport oleks halb - ma tahaksin õnnitleda raportööri ka oma fraktsiooni nimel väga hea raporti puhul -, kuid üks-kaks olulist küsimust on veel lahendamata. Me sooviksime võimalust neid rahulikult arutada ning see on ka meie ettepaneku põhjus ja, nagu president äsja ütles, kui parlament sellega nõustuks, hääletaksime seda kell 11 - aga see ei ole põhjus.
<P>
Härra president, vorminõuete täitmiseks tahaksin teatada oma kolleegidele, et ma esitan - mitte kohe vaid homme - ka ettepaneku lükata hääletus endise Jugoslaavia Makedoonia Vabariigi või Makedoonia raporti kohta samuti edasi kuni Strasbourgi istungjärguni. Selle põhjused teatan ma homme, aga praegu tahtsin lihtsalt sellest kolleegidele teada anda. Ka siin on vaid üks väike lahendamata küsimus. See on meie fraktsiooni soov.
<SPEAKER ID="021" NAME="President">
Kas keegi soovib selle ettepaneku toetuseks sõna võtta?
<SPEAKER ID="022" NAME="Ingo Friedrich">
fraktsiooni PPE-DE nimel. - (DE) Härra president, Hannes Swoboda põhjendus oli ka tema enda sõnul lühike, kuid ma usun, et see oli kokkuvõtlik. Tõepoolest on üks või kaks aspekti veel lahendamata ning seetõttu olen ka mina edasilükkamise poolt.
<SPEAKER ID="023" NAME="President">
Kes soovib sõna ettepaneku vastu?
<SPEAKER ID="024" NAME="Andrew Duff">
fraktsiooni ALDE nimel. - Härra president, komisjon kiitis Anneli Jäätteenmäki raporti ombudsmani volituste suurendamise kohta heaks häältega 19 poolt ja mitte ühtegi vastu.
<P>
Me oleme seda küsimust juba mõnda aega arutanud. Minu arvates on üsna ebatavaline ja lausa kahetsusväärne, et PSE ja PPE-DE on ombudsmani olulises küsimuses araks löönud.
<P>
Parlamendi läbipaistvus sõltub Euroopa ombudsmani põhikirja parandamisest. Eesistujariik soovib, et me viiksime selle küsimuse kiiresti lõpule ning ma soovitan parlamendil tungivalt järgida kokkulepitud päevakorda.
<P>
(Parlament kiitis Euroopa Parlamendi Sotsiaaldemokraatide fraktsiooni ettepaneku heaks)
<SPEAKER ID="025" NAME="President">
Tööplaan on sellega kinnitatud.
