<CHAPTER ID="017">
Euroopa järelevalveasutuste tippjuhtide ametisse nimetamine (arutelu) 
<SPEAKER ID="227" NAME="Juhataja">
Järgmine päevakorrapunkt on nõukogu ja komisjoni avaldused Euroopa järelevalveasutuste tippjuhtide ametisse nimetamise kohta.
<SPEAKER ID="228" NAME="Enikő Győri">
nõukogu eesistuja. - Lugupeetud juhataja! Soovin tänada volinikku ja lugupeetud parlamendiliikmeid - oma kalleid endisi kolleege - võimaluse eest avaldada nõukogu nimel arvamust Euroopa uute järelevalveasutuste (ESA) eesistujate ja tegevdirektorite ametisse nimetamise protsessi ning põhimõtete kohta, mis peaksid suunama nende asutuste ülesannete täitmist.
<P>
ESA määrustes, mille me vähem kui kolme kuu eest vastu võtsime, ei anta nõukogule järelevalveasutuste eesistujate ja tegevdirektorite ametisse nimetamisel konkreetset rolli - see ülesanne on asjaomasel järelevalvenõukogul.
<P>
Seega nimetab ESA määruste kohaselt iga ESA eesistuja ametisse järelevalvenõukogu. Peale selle antakse ESA määrustes kaalukas roll Euroopa Parlamendile, kes saab võimaluse esitada pärast järelevalvenõukogu otsust nende tippjuhtide ametisse nimetamise kohta vastuväiteid ja kõrvaldada eesistuja ametist.
<P>
Milline osa on siis selles stsenaariumis nõukogul? Nõukogu kui kaasseadusandja on saavutanud Euroopa Parlamendiga kokkuleppe lisada nendesse määrustesse sätted, mille eesmärk on tagada, et iga ESA järelevalvenõukogu liikmed - juhatus -, eesistuja ja tegevdirektor on kohustatud näitama vaid liidu huvides tegutsemise nimel üles täielikku sõltumatust, mis pakub neile ka kaitset.
<P>
Ma ei hakka tsiteerima täielikult nende määruste sätteid, eriti artikleid 42, 46, 49 ja 52, kuid nende mõte on selge: järelevalvenõukogu hääleõigusega liikmed, eesistuja ja tegevdirektor ei küsi ega võta vastu juhiseid ELi institutsioonidelt ja asutustelt, liikmesriikide valitsustelt ega muudelt avaliku või erasektori asutustelt ning need omakorda ei püüa eesistujat või tegevdirektorit nende ülesannete täitmisel mõjutada.
<P>
ESA määruste suhtes kohaldatakse ELi institutsioonide vastu võetud personalieeskirju. Need määrused sisaldavad ka mitmeid põhisätteid, mille eesmärk on tagada, et iga asutuse eesistuja ja tegevdirektor valitaks kõige objektiivsemal viisil, vaid määruste artiklites 48 ja 51 sätestatud kriteeriumide alusel.
<P>
Tegevdirektori ametile eriomaseid juhtimiskogemusi kõrvale jättes juhin tähelepanu sellele, et mõlemas nimetatud artiklis arvestatakse kriteeriumidena "pädevust, oskusi ning teadmisi finantseerimisasutuste ja finantsturgude kohta ning kogemusi finantsjärelevalve ja -regulatsiooni valdkonnas”.
<P>
Mis puudutab rahastamist, siis nõukogu on seadnud määruste vastuvõtmisel Euroopa järelevalveasutustele suured eesmärgid. Olen kindel, et Euroopa Parlament tegi sama. Nüüd jääb nendel kahel eelarvepädeval institutsioonil üle tagada, et need eesmärgid kajastuksid komisjoni eelarveettepaneku põhjal igal aastal asjakohastes rahalistes vahendites.
<P>
Eesistujariik peab tähtsaks ka seda, et kõik liikmesriigid täidaksid nende uute asutuste ees oma kohustusi. Nõukogu kui kaasseadusandja jaoks on väga oluline, et kõiki määruste sätteid rakendataks täielikult ja õigesti. Loodetavasti tagab Euroopa Komisjon, kes vastutab aluslepingute täitmise järelevalve eest, et seda tõepoolest tehakse.
<P>
Nagu austatud parlamendiliikmed teavad, antakse põhjenduses 55 komisjonile ühtlasi ülesanne koostada kandidaatidest nimekiri, et suunata iga asutuse esimese eesistuja valimise protsessi. Euroopa Parlament ja nõukogu leppisid selles stardiprotseduuris kokku nende määruste vastuvõtmisel.
<P>
Loodetavasti saavad eesistujad nüüd tööle asuda. On ülitähtis, et uued asutused hakkaksid tegutsema ja saaksid hoo sisse võimalikult ruttu. Need asutused on oluline osa ELi reageeringust finantskriisi põhjustatud katsumustele. Me ei saa lubada endale ootamist. Olen veendunud, et saan loota Euroopa Parlamendi täielikule toetusele, et tagada nende uute asutuste tõrgeteta asutamine ja juhtimine.
<P>
Euroopa Parlamendi ja nõukogu hea koostöö tulemusel on Euroopa Liidul uhiuus järelevalveasutuste struktuur. Meie ühine vastutus on tagada, et Euroopa järelevalveasutused asuksid oma ülesandeid täitma nii ruttu kui võimalik.
<P>
Euroopa Parlamenti väärtustava eesistujariigi esindajana olen võtnud põhjalikult nõuks töötada võimalikult heas kooskõlas Euroopa Parlamendiga. Ma loodan, et mul õnnestub teha koostööd parlamendiga, kes on ustav partner.
<SPEAKER ID="229" NAME="Michel Barnier">
komisjoni liige. - (FR) Austatud juhataja, lugupeetud minister, austatud parlamendiliikmed! Euroopa Liidul on olnud finantssektoris alates 1. jaanuarist uus järelevalvesüsteem.
<P>
Koos turgude reguleerimise ja finantsasutuste põhjaliku reformiga suurendatakse selle süsteemiga liidu finantsstabiilsust ning avardatakse usutavasti ka finantssektori võimalusi ja laotakse sellele kindel vundament, mis on meie riikides väga tähtis.
<P>
Tahaksin avaldada kõigepealt tunnustust Euroopa Parlamendile põhirolli eest, mida ta on selles protsessis aastaid mänginud. See et meil on finantssektoris tõhusam järelevalvesüsteem ja et me võtame selle valdkonna kriisist õppust, on suuresti Euroopa Parlamendi teene.
<P>
Nende kolme uue Euroopa järelevalveasutuse eesistujate ja tegevdirektorite ametisse nimetamisega jõuame lähipäevil nende asutuste ülesehitamise lõppfaasi. Head kolleegid! See ametisse nimetamine toimus täielikult läbipaistvalt ning täielikus kooskõlas nii nende määrustega, millega need asutused loodi, kui ka muude eeskirjadega, mis kehtivad liidu reguleerivate ametite juhtide ametisse nimetamisel.
<P>
Kuuele ametikohale, millest ma äsja rääkisin, laekus ligikaudu 275 avaldust. Neid kaaluti hoolikalt ja objektiivselt. Eri sidusrühmadele, Euroopa Parlamendile, järelevalvenõukogule ja komisjonile endale määratud rollidest peeti kinni piinliku täpsusega. Tulevikus jätkame selle protsessi läbipaistvuse ja korraliku kavandamise tagamist, et Euroopa Parlamendi majandus- ja rahanduskomisjon saaks täita oma väga tähtsat osa võimalikult tulemuslikult.
<P>
Euroopa Parlament on esitanud nendele asutustele suuri nõudmisi ja teeb seda ka edaspidi. Minu arvates on see õige. Parlament esitab nõudmisi, mis on mulle arusaadavad. Sarnaselt parlamendile on ka komisjon seisukohal, et nende asutuste eesistujate ja tegevdirektorite valimisel tuleb arvestada pädevust, kogemusi, iseseisvust, pühendumist Euroopale ning teadmisi finantsjärelevalve ja -regulatsiooni valdkonnas. Head kolleegid! Sellises vaimus on seni toimunud saadud taotluste seast valikute tegemine, mis on praegu veel pooleli.
<P>
Kuna Euroopa Parlament ja nõukogu otsustasid nende asutuste loomist käsitlevate määruste artiklis 68, et eesistujate ja tegevdirektorite suhtes kohaldatakse liidu institutsioonides kehtivaid personalieeskirju, on komisjon taganud, et seda tõepoolest tehakse ja et ka selles valdkonnas järgitakse - nagu mujalgi - asjaomaseid määrusi.
<P>
Head kolleegid! Olete väljendand oma muret nende asutuste tippjuhtide palkade ja vanuse ülempiiri pärast. Sel puhul oleme kaalunud võimalikult suure paindlikkuse saavutamiseks kõiki võimalusi ja selle küsimuse võib vajaduse korral uuesti vaatluse alla võtta nende asutuste toimimise läbivaatamisel, mis on kavandatud 2013. aasta lõpuks.
<P>
Toetan ka Euroopa Parlamendi kavatsust saavutada järelevalveasutuste juhtkonnas optimaalne sooline tasakaal. Eelvaliku menetluse käigus kohaldas komisjon registreeritud taotluste põhjal jõuliselt võrdsete võimaluste põhimõtet. Sel teemal tuleb märkida, et tegevdirektorite ametisse nimetamise viimasel etapil, mis on praegu käsil ega ole veel lõppenud, võitlevad selle ametikoha pärast kaks väga võimekat naisterahvast.
<P>
Olen Euroopa Parlamendiga täielikult nõus, et vajame tugevaid astutusi, mis ei sõltu poliitilistest ega muudest vahelesegamistest. Eesistujad, tegevdirektorid ja eri nõukogude hääleõigusega liikmed peavad olema täiesti sõltumatud ja tegutsema üksnes liidu huvides. Euroopa Parlament ja nõukogu on sõnastanud selle põhimõtte nende asutuste loomist käsitlevates määrustes, eriti artiklites 42, 46, 49 ja 52, millele viitas äsja minister Győri.
<P>
Komisjon täidab Euroopa Liidu seaduste täitmise järelevalve eest vastutajana täielikult oma kohustusi, et tagada nende artiklite täpne järgimine. Soovin lisada, et komisjon on esindatud nende asutuste juhtorganites ning seega jälgib ta loomulikult valvsalt, et iga langetatava otsuse puhul oleks tagatud liidu huvide arvessevõtmine.
<P>
Mis puudutab järelevalvenõukogu koosseisu, siis komisjon on juba toonitanud, kui õiguslikult vajalik ja poliitiliselt tähtis on tagada, et need nõukogud koosneksid pädevate riigiasutuste juhtidest. Olen saatnud nendele asutustele isiklikult kirja, et selgitada selle küsimuse tahke, mis vajavad selgitamist. Mõned riigiastutused on pärast seda oma esindajad välja vahetanud. Teised peavad seda alles tegema. Võite olla kindlad, et komisjon kontrollib seda küsimust väga tähelepanelikult ja järeleandmatult.
<P>
Järelevalveasutuste nõukogude koosseisu puhul tuleb võtta täielikult arvesse teie ja ka seadusandja soove üldiselt. Kannan isiklikult hoolt selle eest, et pädevate asutuste juhid on vastavalt nende asutuste loomist käsitlevate määruste artiklile 40 ka tegelikult vähemalt - ja ma kordan -, vähemalt kaks korda aastas kohal.
<P>
Lõpetuseks, head kolleegid, soovin öelda, et toetan Euroopa Parlamendi kavatsust tagada nendele asutustele vajalikud rahalised vahendid ja inimressursid, mis võimaldavad neil täita oma ülesandeid korralikult. Eelarvepädevad institutsioonid võivad arvestada komisjoni tehnilise abiga, et tagada ühelt poolt nendele asutustele määratud ülesannete ja teiselt poolt loomulikult nende ülesannete täitmiseks neile eraldatud vahendite sidusus.
<P>
Lugupeetud juhataja, head kolleegid! Praegu on oluline, et järelevalveasutuste eesistujate ja tegevdirektorite ametisse nimetamise menetlus edukalt lõpetataks. Need asutused peavad tööle asuma. Võin teile kinnitada, et saan pidevalt tõendeid nende uute asutuste vajalikkuse kohta, kuivõrd ma konsulteerin nendega praegu peaaegu iga päev.
<P>
Ülesanded, mida need asutused peavad koostöös Euroopa Süsteemsete Riskide Nõukoguga täitma, on erakordselt tähtsad. Me tahtsime, et nad oleksid alates 1. jaanuarist täiesti töövalmis. Nüüd peab igaüks meist vastavalt oma konkreetsele rollile võimaldama neil täita oma ülesannet ilma tõrgeteta ja heades tingimustes. Selleks vajavad nad teie institutsiooni täielikku toetust.
<P>
Soovin siinkohal kinnitada, et komisjon tagab omalt poolt seadusandja kavatsuse täieliku arvessevõtmise ja nende asutuste töötamise üksnes Euroopa Liidu huvides.
<SPEAKER ID="231" NAME="Jean-Paul Gauzès">
fraktsiooni PPE nimel. - (FR) Lugupeetud juhataja, austatud minister, volinik! Tänane arutelu ei ole juriidiline, see on tõeliselt poliitiline arutelu. See arutelu puudutab Euroopa finantsvaldkonna reguleerimist tulevikus. Selles kulmineerub üks osa tööst, mille on teinud Euroopa Parlament koos nõukoguga komisjoni juhtimisel. Seepärast soovin väljendada end selgelt.
<P>
Meie jaoks ei ole küsimus sukeldumises mingisse revolutsiooni ja vaid lõbu pärast oma musklite demonstreerimises. See tähendab tagamist, et nõukogu ja parlamendi kokkulepete meelsusest peetaks tõepoolest kinni. See ei ole õppetund seadustest. Dokumentidel pole tähtsust. Me teame neid dokumente. Oluline on viis, kuidas neid dokumente jõustatakse. Siinkohal tahaksin tänada volinikku selge sõnavõtu eest!
<P>
Me ei ole kunagi kahelnud komisjonis. Voliniku täna lausutud sõnad vastavad täielikult Euroopa Parlamendi soovidele. Räägime siinkohal poliitilisest sõnumist: need institutsioonid on asutatud, mistõttu peame andma neile nõuetekohaseks toimimiseks konkreetsed vahendid.
<P>
Ent viis, kuidas isikud, kes soovivad õõnestada Euroopa järelevalvet ja vältida finantsvaldkonna reguleerimist Euroopa tasandil, on neid sätteid mitmes liikmesriigis tegelikult rakendanud, ei tekita minu arvates meis mitte lihtsalt teatavat ebalust, vaid äratab lausa kahtlusi. Just selle vastu võtame avalikult sõna, sest usume, et kui meie kahtlustel peaks alust olema, oleme järelevalve teemal peetud läbirääkimistel petta saanud. Läbirääkimised olid pikad ja keerulised. Kompromisse tegid kõik. Eesistujariik Belgia tegi hiilgavat tööd ja volinik andis läbirääkimistele erakordse hoo. Võimalik, et seisame praegu silmitsi institutsioonidega, millel puudub tõhus võim ametisse nimetatud töötajate madala staatuse pärast või põhjusel, et liikmesriigid ei valinud parimaid, ning võib-olla ka seepärast, et palgad ei olnud ihaldusväärsed.
<P>
Igal juhul vajab Euroopa Parlament täna konkreetset vastust. Lugupeetud minister, pean ütlema, et vaatamata soojadele tunnetele, mida kunagine teiega samas pingis, samas fraktsioonis ja samas parlamendikomisjonis viibimine minus tekitab, jääb kirjast, mida ma olen näinud ja mis - tuleb tunnistada - on vaid esialgne versioon, väheks.
<P>
Edastan teile Euroopa Rahvapartei (kristlike demokraatide) fraktsiooni seisukoha. See on lihtne. Ütlete nõukogu nimel, et toetate täielikult voliniku äsja väljendatud mõtteid. Võin öelda, et nendest sõnadest meile piisaks. Voliniku väited on täpsed. Neis käsitletakse inim- ja finantsressurssidega seotud probleeme. Peate ütlema oma kirjas: "Me nõustume peaaegu kõigega, mida volinik ütles”. Austatud minister, see on väga tähtis.
<P>
Nõustume peaaegu kõigega, mida volinik tänaõhtusel täiskogu istungil ütles.
<SPEAKER ID="232" NAME="Udo Bullmann" LANGUAGE="DE">
Austatud juhataja, head kolleegid! Miks me siin oleme? Michel Barnier' sõnul oleme siin seepärast, et Euroopa Parlamendil on õnnestunud asutada Euroopa järelevalveasutused, mis on oma nime väärilised. See ei olnud ette nähtud nõukogu kavas. See ei olnud ette nähtud liikmesriikide kavas. Ka komisjon kahtles, kui kauaks meil tegelikult jätkub selle uue institutsiooni asutamisel jaksu. Nõukogu saab aru - tal ei jää muud üle - ja komisjon saab samuti aru - ehk isegi omal algatusel -, mille pärast me muretseme.
<P>
Euroopa Parlament - ja selle avalduse taga on usutavasti kõik fraktsioonid, mitte üksnes sotsiaaldemokraadid - ei luba mängida riikidel mänge, millega õõnestatakse nende uute järelevalveasutuste volitusi. Just see on loomulikult põhjus, miks meile pakub huvi töötajate ametisse nimetamine. Meil on selles küsimuses oma õigused - meiega tuleb nõu pidada.
<P>
On paar asja, mis annavad meile tegelikult põhjust muretsemiseks. Saame nimekirju, mille puhul me tegelikult ei suuda öelda, kas on kohaldatud sookriteeriumi. Meile esitatakse ettepanekuid kandidaatide kohta, kelle seast me ei leia kedagi - ja ütlen seda täie austusega asjassepuutuvate isikute vastu -, kes meie arvates ei saaks tööga hakkama. Tegemist on selgelt tublide inimestega, kes on oma ametis juba näidanud, et nad oskavad teha oma tööd hästi, kuid inimesed, kelle nimed on meile esitatud, ei ole need isikud, kes suudaksid oma varasemas ametis omandatud mis tahes autoriteedile tuginedes liikmesriikide järelevalveasutustele öelda, milline on konflikti korral nende roll. Euroopa järelevalvega kaob riikliku järelevalve tähtsus. See üllatab ja häirib meid ning see peab meid tegutsema panema.
<P>
Need menetlused ei ole rahuldavad. Ma küsin endalt, miks me ei võiks näiteks rakendada seda käsitlusviisi, mida kasutame Euroopa Pettusevastase Ameti vastutavate isikutega, kelle puhul teid loomulikult huvitab Euroopa Parlamendi arvamus. Miks me ei võiks seda teha? Meil on tegevdirektorite puhul jäänud veel üks võimalus. Te saate veel näidata, et Euroopa Parlamendi arvamus läheb teile korda. Teil on veel üks võimalus. Lugupeetud nõukogu eesistuja ja endine kolleeg Győri ning austatud volinik Barnier, kutsun teid mõlemat üles seda võimalust kasutama! Teil on võimalik arvesse võtta Euroopa Parlamendi vastuväiteid. Te saate öelda meile väga selgelt, kuidas soovite meiega tulevikus koostööd teha. Te saate öelda meile väga selgelt, milliseid 2013. aasta reformi eesmärke te toetate ja kuidas kavatsete tagada nendele institutsioonidele vahendid. Teil on ka võimalus väljendada väga selgelt, kas olete huvitatud meie arvamusest nende töötajate kohta, kes ei ole veel ametisse nimetatud. Seetõttu palun teilt tõsimeeli koostada Euroopa huvides kiiresti need eeskirjad.
<SPEAKER ID="233" NAME="Sylvie Goulard">
fraktsiooni ALDE nimel. - (FR) Austatud juhataja, lugupeetud minister, austatud volinik! Tänan teid, et olete täna õhtul meiega! Teame väga hästi, et ajaga oli kitsas, mistõttu tänan teid veelgi rohkem meile vastamise eest! On tähtis vaadelda meie motivatsiooni selgelt perspektiivis, nagu seda on teinud kaasparlamendiliikmed.
<P>
Meid innustab kuid kestnud ühine võitlus selle nimel, et oleks olemas n-ö ajad enne kriisi ja pärast kriisi, et sellel siseturul, mis on hõlbustanud finantsteenuste ja pangandustegevuse laienemist - ja me pooldame täielikult kogu selles sektoris toimuvat piirülest tööd - viidaks kooskõlla ühised eeskirjad ja järelevalve. Ausalt öeldes sai meile läbirääkimiste ajal tänu komisjonile väga selgeks, et oleme üks nuhtlus. Nägime liigagi selgelt, et oli liikmesriike, kes oleksid tahtnud säilitada järelevalve üle kontrolli ja kes ei olnud huvitatud sellest, et keegi oma nina nende asjadesse topib.
<P>
Enikő Győri, väidate meile, et nõukogul ei ole nende ametnike ametisse nimetamisel õigust sõna sekka öelda, mis on juriidiliselt korrektne, ent mõned liikmesriigid on äraootaval seisukohal. Lisaks juhtis volinik tähelepanu sellele, et tema osakonnad pidid paluma mõnel liikmesriigil saata kandideerima väljapaistvad isikud. Seega teeb Euroopa Parlament oma tööd, püüdes tagada sõltumatuse, vahendid ja otsuse edasi liikuda.
<P>
Oleme loomulikult teadlikud oma kohustustest. Oleme huvitatud nende asutuste töölehakkamisest rohkem kui keegi teine, sest oleme aidanud nende tekkimisele isiklikult kaasa. Meil ei ole mingit soovi nende tegutsemise algust edasi lükata - mõtlen siinkohal näiteks nii olulistele pankade stressitestidele. Ent selge on see - sellele on ka tähelepanu juhitud -, et me soovime aega, et lasta sel küsimusel veidi settida ja mõtiskleda põhjalikult selle üle, mida te meile siin üksteise järel ütlesite, ning me langetame otsuse puhta südametunnistusega.
<P>
Soovin tänada Michel Barnier'd paari väga selge avalduse eest ja teie, Enikő Győri, palun ärge olge naiivne! Kaalul on palju.
<SPEAKER ID="234" NAME="Sven Giegold">
fraktsiooni Verts/ALE nimel. - (DE) Lugupeetud juhataja, head kolleegid! Minu arvates on küsimus selles, kuidas kasutada kõige paremini seadusega ette nähtud võimalusi, et tagada ka tegelikult Euroopas tugev finantsjärelevalve. Meil on kahtlusi selle suhtes, kas neid võimalusi ikka kasutatakse nendes institutsioonides nii hästi kui võimalik. Näeme menetluses puudujääke. Euroopa Parlamendile ei ole seni näidatud kandidaatide esialgset nimekirja, vaid üksnes lõpptulemust. Oleks väga lihtne saata meile nüüd kandidaatide nimekiri tegevdirektorite ametisse nimetamise jaoks. Meil jääb ametikohtade täitmisel selgelt puudu soolisest võrdõiguslikkusest ja teatavate menetluse ajal toimunud vahejuhtumite tõttu on meil kahtlusi, kas liikmesriigid ikka täidavad selle institutsiooni ametikohti Euroopa huvisid arvesse võttes.
<P>
See ja ka teised meie kirja punktid annavad meile õiguse esitada põhiküsimuse. Selle kõrval on loomulikult ka küsimus nende isikute sobivusest ja sel puhul tuleb iga inimest hinnata eraldi, lähtudes tema oskustest. Näeme siin kaht suurt probleemi. Kuulamistel avastasime, et üks kandidaatidest jättis tähelepanuta tõsiasja, et tegemist on Euroopa institutsiooniga, ja rääkis selle asemel hoopis järelevalveasutuste võrgustikust ning isegi siis, kui tema eksimusele juhiti tähelepanu, ei olnud ta valmis end parandama.
<P>
Meile ei antud ühtki selget vastust, kui küsisime, kas nad on valmis muutma läbipaistvaks kõik oma lobitöökontaktid finantssektoriga. Saatsime kirja kõigile kolmele kandidaadile ja mis meisse puutub, siis hääletuse tulemus sõltub sellest, kas me saame sellele kirjale selge ja põhjaliku vastuse.
<SPEAKER ID="235" NAME="Kay Swinburne">
fraktsiooni ECR nimel. - Austatud juhataja! Fraktsiooni ECR rõõmustab võimalus arutleda täna õhtul siin istungisaalis nende küsimuste üle.
<P>
Tahaksin selgelt välja öelda, et meie fraktsiooni arvates on kõik kolm ESA eesistujakandidaati, keda majandus- ja rahanduskomisjon eile esitles, nende tähtsate rollide etendamiseks igati oskuslikud ja pädevad.
<P>
Minu tänaõhtused märkused puudutavad vaid menetlust, mida on sellesse punkti jõudmiseks järgitud. Seetõttu oleks mul palve seada tulevaste valikumenetluste eesmärgiks värvata võimalikult mitmekülgsed kandidaadid, et tagada selliste asutuste tippjuhtide seas iseseisev mõtlemine ja uut liiki mitmekesisus. Seepärast peavad nende ametikohtade palgaastmed olema eeldatava kogemustepagasi väärilised. Iga hinna eest tuleks vältida ebavajalikke vanusepiiranguid ja kõiki kriteeriumeid, mis ei ole seotud tehniliste oskuste ja pädevusega.
<P>
Selle menetluse puhul ja Euroopa Parlamendi jaoks läbipaistvuse saavutamise nimel saame tegutseda sel korral varasemast pisut tõhusamalt. Loodetavasti võetakse seda tulevikus arvesse.
<SPEAKER ID="236" NAME="Marta Andreasen">
fraktsiooni EFD nimel. - Lugupeetud juhataja! Minu arvates ei ole nende asutuste juhtide ametikohade järele mingit vajadust, sest ma leian, et ei ole mingit vajadust ka nende asutuste endi järele. Kas Euroopa Väärtpaberiturujärelevalve nimeline loodav järelevalveasutus kujutab endast mingit edasiminekut võrrelduna olemasolevate järelevalveasutustega? Minu arvates põhjustame selle asutuse loomisega vaid segaduse küsimuses, kes mille eest vastutab.
<P>
Kas see järelevalveasutus hakkab koostama eeskirju, mis sobivad maailma suurimale finantspiirkonnale? Ma kahtlen selles. Arvan, et pigem võetakse kasutusele ja sunnitakse London Cityle peale turuvastaselt meelestatud rahvahulga turtsakad teooriad. Viimaste aastate finantstegevuse põhjustatud probleemid olid tingitud sellest, et need, kelle ülesanne oli seadusi jõustada, rebisid seaduseraamatud tükkideks või eirasid neid.
<P>
Ei ole mingit kindlust, et need asutused on võimelised millekski enamaks. Pealegi on meile esitletud iga ametikoha jaoks vaid üht kandidaati, mis on täiesti ebademokraatlik samm. Samamoodi käituti loomulikult ka komisjoni presidendi, ülejäänud volinike ja kõrge esindaja ametisse nimetamisel. Võiksin tuua veel palju näiteid. Julgustan teid kõiki hääletama nende ja ka kõikide teiste kandidaatide vastu!
<SPEAKER ID="237" NAME="Michel Barnier">
komisjoni liige. - (FR) Lugupeetud juhataja! Teen lühidalt, sest olen väljendanud end juba nii siiralt ja selgelt kui võimalik. Olen kaalunud oma avalduses hoolikalt iga sõna, mis leiavad kinnitust kirjas, millele ma olen koos asepresident Šefčovičiga alla kirjutanud, nii et kõik on ülimalt selge.
<P>
Vastusena teie sõnavõttudele, mille eest ma tänan teid, soovin lihtsalt peatuda kolmel teemal.
<P>
Esimene neist puudutab nende asutuste eesistujate sõltumatust ja volitusi. Olen väga rahul ja see ei üllata mind, et Euroopa Parlament on võtnud komisjoni toetusel tõsiselt nõuks kaitsta seda sõltumatust ja neid volitusi ning tagada, et neisse suhtutaks alati lugupidavalt. Tulevikku silmas pidades on see ülioluline, võttes arvesse neid asutusi ees ootavate ülesannete arvukust ja tõsidust. Eespool tõstatati reitinguagentuuride ja stressitestide küsimus. Just nende küsimuste jaoks vajamegi neid asutusi ja nende usaldusväärsust. See on esimene mõte, mida soovisin avaldada ning millega Euroopa Parlament ja loomulikult komisjon - ning ma loodan ja usun, et ka nõukogu - saavad nõustuda.
<P>
Teine teema on valikumenetlus. Head kolleegid! Mul on meeles kolmepoolsetel läbirääkimistel peetud arvukad arutelud, kus vahetati mõtteid selle menetluse üle ja jõuti lõpuks kaasseadusandjate seas kokkuleppele. See on selline, nagu see on, ja kahtlemata on sel oma puudujäägid. Mina isiklikult tõin selle parandamiseks sisse randevuu klausli. Mul ei ole mingit põhjust arvata - ja ma ütlen seda teile kätt südamele pannes -, et see menetlus ei ole võimaldanud välja valida häid kandidaate. Mul ei ole mingit põhjust kahelda valitud kandidaatide motiivides. Pärast nimekirjade saamist ja kohtumist iga kandidaadiga eraldi võtsin ma isiklikult vastutuse ja panin paika järjekorra vastavalt enda meelest kõige kasulikumatele ja usaldusväärsematele kriteeriumidele. Nende heade kandidaatide leidmisel võtsime siiski aluseks meile esitatud nimekirjad ja 275 taotlust, mille olime saanud liikmesriikide reguleerivatelt asutustelt. Meil on randevuu klausel, et parandada neid menetlusi - seda on kahtlemata võimalik teha. Tahaksin aga tõepoolest toonitada, et mul ei ole mingit põhjust öelda ega mõelda, et me ei ole valinud välja häid kandidaate, kes on võimelised olema oma ülesannete kõrgusel.
<P>
On ka kolmas küsimus, mille paljud teist on tõstatanud, ja see on nende asutuste esinduslikkus. Komisjon kannab alati hoolt selle eest, et see esinduslikkus oleks võimalikult suur ja täielikus vastavuses eeskirjadega. Tahaksin avaldada siirast tänu Euroopa Parlamendile toetuse eest selles üliolulises küsimuses, mis on ka üks usaldusväärsuse allikaid.
<P>
Austatud juhataja, head kolleegid! Seda tahtsingi öelda, enne kui laseme sel teemal veidi settida, nagu ütles üks varasem sõnavõtja. Tahtsin seda öelda seepärast, et kinnitada kõigi volinike nimel isiklikult vajadust olla nende asutuste edu tagamiseks valvsad. Sellega loodaks tõeline Euroopa järelevalve, mis ei asendaks liikmesriikide järelevalveasutusi, vaid paneks need tõhusamalt koostööd tegema ja jätaks neile omaenda volitused, et lahendada probleeme ja seista silmitsi ohtudega, mis on praegu selgelt riigiülesed.
<P>
Vajasime neid kolme radariekraani, neid kolme Euroopa Süsteemsete Riskide Nõukogu täiendavat asutust ja nüüd meil need suuresti tänu teile ka on. Head kolleegid! Nüüd peavad kõik sujuvalt tööle hakkama, sest ausalt öeldes olen märganud, et turud arenevad väga kiiresti, märksa kiiremini kui meie sel demokraatiaajastul, ja need asutusedki peavad tegutsema väga kiiresti.
<SPEAKER ID="238" NAME="Enikő Győri">
nõukogu eesistuja. - Austatud juhataja, lugupeetud parlamendiliikmed! Lubage mul alustuseks vastata ühele küsimusele, mis kerkis sel arutelul väga sageli esile: kas nõukogu oleks nõus määruses sätestatud ametisse nimetamise menetluse läbi vaatama?
<P>
Minu teada on samas põhjenduses öeldud järgmiste eesistujate ametisse nimetamise kohta, et komisjoni kandidaatide nimekirja koostamise vajadus tuleks läbi vaadata koostatavas aruandes.
<P>
Tean ka seda, et selle määruse artikli 81 kohaselt saadab komisjon hiljemalt 2. jaanuariks 2014. aastal ning pärast seda iga kolme aasta järel Euroopa Parlamendile ja nõukogule aruande. See annab meile võimaluse parandada määrust õigel ajal, võttes aluseks praktilised kogemused. Selles vaimus jään ootama meie institutsioonide edasiviivat dialoogi, et sillutada tee tulevaste hinnangute tarvis.
<P>
nõukogu eesistuja. - (HU) Austatud juhataja! Voliniku ja minu sõnavõtu puhul sai määravaks meie pädevus. Saime majanduskomisjoni esimehe kirja ja me mõlemad püüdsime vastata küsimustele, lähtudes oma pädevusest. Püüdsin teid veenda, et sõltumatuse kindlustamiseks on olemas tagatised ning et eelarve koostamisel on nõukogu ja Euroopa Parlamendi kui kahe rahaliselt vastutava institutsiooni ülesanne tagada, et need asutused oleksid tegutsemisvalmis. Seega tundub mulle, et ülesanded ja kohustused on kõikide institutsioonide vahel selgelt ja üheselt ära jaotatud.
<P>
Kiri, mille saatis täna ECOFINi eesistuja minister György Matolcsy vastusena ECONi esimehe tänahommikusele kirjale, koostati just selle vaimus ja ma usun, et koos komisjoni arvamusega jääte selle vastusega rahule. Nõukogu ja eesistujariik toetavad seda täielikult. See oli Jean-Paul Gauzès' küsimus, millele komisjon vastas oma pädevusvaldkonna raames. Seetõttu loodan, et pärast seda ei takista Euroopa Parlamenti enam mitte miski toetamast homme kandidaate ja järelevalveasutused saavad lõpuks ometi oma tööga pihta hakata.
<SPEAKER ID="240" NAME="Juhataja">
Arutelu kokkuvõtteks on esitatud vastavalt kodukorra artiklile 120 kolm resolutsiooni ettepanekut.
<P>
Arutelu on lõppenud. Hääletus toimub homme kell 11.30.
<P>
Kirjalik avaldus (kodukorra artikkel 149)
<SPEAKER ID="241" NAME="Alfredo Pallone" LANGUAGE="IT">
Euroopa Parlament on aidanud Euroopa uute finantsjärelevalveasutuste loomisele oluliselt kaasa. Seepärast tahab parlament rõhutada täna õhtul oma osatähtust ning kutsub nõukogu ja komisjoni üles tõotama, et nad tagavad nende asutuste sõltumatu tegutsemise ning kannavad hoolt vajalike töötajate ja vahendite eest. See kehtib ükskõik kelle ametisse nimetamise puhul. ESA eesistujakandidaadid on osutunud pädevateks ja professionaalseteks ning ma olen kindel, et nad suudavad täita oma ülesandeid erapooletult ja rohkem kui rahuldavalt. Kandidaatide toetamine on minu arvates ülivajalik, et need asutused saaksid võimalikult kiiresti tööle asuda - lahendamist ootavaid probleeme on palju ja need vajavad viivitamatut tähelepanu. Just see nõue ajendas meid looma järelevalveasutused. Peame seda homsel hääletusel meeles pidama.
