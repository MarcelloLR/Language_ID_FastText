<CHAPTER ID="019">
Üheminutilised sõnavõtud poliitiliselt olulistel teemadel
<SPEAKER ID="045" NAME="Juhataja">
Jätkame nüüd üheminutiliste sõnavõttudega. Sõnavõtjate nimekiri on väga pikk. See näitab, et soov osaleda on väga suur, mis räägib selle täiskogu kasuks. Kuid ma ei saa anda sõna kõikidele soovijatele, sest sada sõnavõttu kestaks poolteist tundi aga paraku on meil aega ainult kolmkümmend minutit.
<SPEAKER ID="046" NAME="Seán Kelly" AFFILIATION="PPE">
(GA) Austatud juhataja! Kuna see on minu esimene sõnavõtt parlamendi ees, siis sooviksin alustada oma emakeeles. Nagu teate, on Lissaboni lepingu rahvahääletuse kampaania Iirimaal täies hoos ja loodame, et 2. oktoobril saavutatakse positiivne tulemus. Üks tähtis faktor, mis seekord olulise muutuse kaasa toob, on Euroopa Liidu antud garantiid Iiri valitsusele seoses maksude, abordi ja kaitsealaste küsimustega. Väga oluline on ka spordi tunnustamine Lissaboni lepingu raames, mida viimane kord üldsegi ei mainitud.
<P>
Olles ise kogu oma elu spordiga erinevatel osavõtmise ja administreerimise tasemetel seotud olnud, usun, et Iiri spordiarmastajatele oli kindlasti meeltmööda võimalus, et Euroopa Liit Lissaboni lepingu raames sporti tõsisemalt võtab ja nii kohalikke kui ka rahvusvahelisi spordialasid toetab. Sellel ja palju arusaadavamatel põhjustel, nagu näiteks spordi tervislikud, sotsiaalsed ja füüsilised eelised, on vaja pärast Lissaboni lepingu jõustumist eraldada mahukaid vahendeid ...
<P>
(Juhataja katkestas sõnavõtu)
<SPEAKER ID="048" NAME="Vasilica Viorica Dăncilă" AFFILIATION="S&amp;D">
(RO) Austatud juhataja! Minu arvates on Rumeenia põllumajandussektoris võrreldes teiste liikmesriikidega teatud ebavõrdsusi seoses struktuuriprobleemidega. Pean rõhutama, et Euroopa Liit peaks kasutama oma poliitilist ja majanduslikku mõjujõudu, et suunata suuremat tähelepanu põllumajandusele eraldatud rahade haldamisel just hiljem liitunud liikmesriikidele.
<P>
Soovin väljendada oma seisukohta, et selle probleemi lahendaks jätkusuutliku põllumajandussektori toetamine vastava eelarvega ka pärast aastat 2013, mis annaks põllumajandustootjatele rohkem väljavaateid keskmises ja pikemas perspektiivis ning piisavalt rahalisi vahendeid, et viia Rumeenia põllumajandus rohkem kooskõlla Euroopa standarditega ja luua võimalus ühendatud Euroopale.
<SPEAKER ID="049" NAME="Sergej Kozlík" AFFILIATION="ALDE">
(SK) Austatud kolleegid! Ungari ja Ungaris elavad rahvusvähemused tõstatavad pidevalt neisse puutuvaid küsimusi. Tuginedes pooltõdedele ning vahetevahel isegi valedele, üritavad nad manipuleerida Euroopa avaliku arvamusega ja seda endale soosivaks muuta. Milline on tõde?
<P>
Viimase kaheksakümne aasta jooksul on Ungari rahvusvähemused peaaegu hävitatud. Samal ajal on Euroopa kõike vaikides pealt vaadanud. Ka slovaki rahvusvähemuse esindajate arv on langenud 300 000 liikmelt 10 000 peale. Ungari rahvusvähemuste arv naaberriikides, kaasa arvatud Slovakkias, on aga püsivaks jäänud.
<P>
Viimase kahe aasta jooksul on Ungaris mõrvatud kuus romi ning tosinaid on tõsiselt vigastatud. Kardetakse ka rünnakuid juutide vastu ning kerkimas on uued ekstremismi liigid, mis levivad ka väljapoole Ungari piire. Ungari ei tegele sellise agressiooniga õigesti ja seda tuleb hukka mõista. Euroopa institutsioonid peavad võtma tugevama hoiaku selliste agressiooni ilmingute vastu.
<SPEAKER ID="050" NAME="João Ferreira" AFFILIATION="GUE/NGL">
(PT) Hondurases 28. juunil toimunud riigipööre oli suur ülekohus Hondurase rahva vabaduse, poliitilise vabaduse ja kõikide demokraatlike põhiõiguste vastu.
<P>
Sellest ajast alates on sealne de facto valitsus võtnud kasutusele represseerivad meetmed rohujuurte taseme liikumiste vastu, mis on korraldanud tänavatel meeleavaldusi. De facto valitsus on viinud sisse režiimi, mida iseloomustavad meedia infosulg, vabaduste piiramine, tagakiusamised, seadusevastased arestid, inimeste kadumised ja isegi riigipöörde vastase organiseeritud vastupanu liikmete mõrvad.
<P>
Nägime kõike seda pealt Euroopa Ühendatud Vasakpoolsete / Põhjamaade Roheliste Vasakpoolsete liitfraktsiooni delegatsiooni hiljutisel külaskäigul Hondurasesse ja Nicaraguasse, et kohtuda riigi seadusliku presidendi Manuel Zelayaga. Euroopa institutsioonide reaktsioon nendele tingimustele on enam kui ebaselge. Sel ajal kui mõned on liiga vaiksed, paluvad teised mõlemat poolt, et nood teeksid kõik, mis nende võimuses, poliitilise lahenduse kiireks leidmiseks. Nad kohtlevad erinevusi ühesugustena ning ei süüdista kumbagi osapoolt, nagu ei olekski ühel poolel demokraatlikult valitud president ning teisel ebaseaduslik valitsus, mis presidenti vahi all hoidis ja ta riigist välja saatis, kui seal õiguse vastaselt võimu haaras.
<P>
Kõige põhilisem austus demokraatia vastu tähendaks seda, et Euroopa Liidu institutsioonid mõistaksid toimunud riigipöörde rangelt ja jõuliselt hukka ning võtaksid rahvusvahelisel tasandil kasutusele meetmed võimul olevale seadusevastasele valitsusele surve avaldamiseks ja selle isoleerimiseks. Nad ei tohi ka tunnistada ega toetada valimisi, mis korraldatakse enne seda, kui riigis on taastatud demokraatlik seaduslikkus.
<SPEAKER ID="051" NAME="John Bufton" AFFILIATION="EFD">
Austatud juhataja! Uue parlamendiliikmena arvan, et suurimaks probleemiks Walesi ja kogu Ühendkuningriigi põllumajandustootjate jaoks on lammaste elektroonilise märgistamisega seotud ettepanekud, mis jõustuvad 1. jaanuaril 2010. Põhjuseks on see, et kasutatavad skaneerimisseadmed ei ole täpsed. Nagu mina aru saan, on need täpsed vaid 79% ulatuses, mis tekitab suuri probleeme kogu Ühendkuningriigi põllumajandustootjatele.
<P>
Palun komisjonil selle poliitika üle veel järele mõelda ja see vaid vabatahtlikul alusel sisse viia. Kardan, et paljud põllumajandustootjad hakkavad saama trahve ebatäpsete seadmete tõttu ning et vähendatakse põllumajanduse otsetoetusi. Halvimal juhul võib vähendus olla kuni 100%. Seni tehtud järeleandmised on küll head, kuid nendest ei piisa.
<P>
Minu arvates on hämmastav, et komisjon tahab võtta kasutusele elektroonilise identifitseerimissüsteemi, mille seadmetes on sellised suured vead. Mõistlik tegevusviis oleks võtta elektrooniline identifitseerimissüsteem alates jaanuarist kasutusele ainult vabatahtlikul alusel. Palun parlamendiliikmeid mind selles kogu Euroopa põllumajandustootjate jaoks üliolulises küsimuses toetada.
<SPEAKER ID="052" NAME="Krisztina Morvai" AFFILIATION="NI">
Austatud juhataja! Palun parlamendil võtta kohe ette tulemuslikud sammud väikeste põllumajandustootjate ja väiketalunike abistamiseks uutes liikmesriikides, eriti Ida- ja Kesk-Euroopa liikmesriikides, ning minu oma riigis Ungaris.
<P>
Mis on nende põllumajandustootjatega juhtunud? Euroopa Liiduga ühinemise tulemusena pidime nii-öelda "pakkuma” 100% oma turgudest, saades vastu ainult 25% toetustest. See on nii ebaõiglane kui ka seadusevastane, kuna rikutakse selgelt EÜ asutamislepingut. Sellal kui põllumajandustootjad peavad konkureerima nendes ebaõiglastes ja seadusevastastes tingimustes, pidid nad võtma enda kanda ka suured laenud, et olla konkurentsivõimelised. Nüüd on nad läinud pankrotti ja peavad müüma oma maad kolonialismi tingimustes, kus peame andma juurdepääsu oma maadele sellistele riikidele, mille SKT on kümme korda suurem meie enda omast. Nõuan Kopenhaageni kokkuleppe viivitamatut uuesti läbivaatamist.
<P>
(Juhataja katkestas sõnavõtu)
<SPEAKER ID="053" NAME="Rareş-Lucian Niculescu" AFFILIATION="PPE">
(RO) Austatud juhataja! Nagu teised sõnavõtjad enne mind, soovin ka mina tõstatada probleemi põllumajandussektorist. Kuid eriti köitis mu tähelepanu hiljutine artikkel ajalehes The Wall Street Journal ning seepärast võtsin endale kohustuse nimetatud artikkel ning selle autorite palved parlamendi ees esitada.
<P>
Artikli pealkiri, millest peaks piisama artikli sisu mõistmiseks, oli järgmine: "Mr Barroso, Take Down Small Business Walls” ("Härra Barroso, rebige maha see väikeettevõtteid takistav müür”). Artikli puhul ei ole tegemist millegi muuga kui palvega tulevasele Euroopa Komisjonile, et see keskenduks oma tegevustes alati ka väikese ja keskmise suurusega ettevõtete toetamisele, mis on kriisi ajal väga haavatavad, ning ei seaks ohtu 2008. aasta väikeettevõtlusalgatuse "Small Business Act” rakendamist. Euroopa Parlamendi kohuseks on tagada nende meetmete õige ja tõhus rakendamine, sest seda vajab enam kui 20 miljonit Euroopa Liidu väikese ja keskmise suurusega ettevõtet.
<SPEAKER ID="054" NAME="Evgeni Kirilov" AFFILIATION="S&amp;D">
(BG) Austatud juhataja! Augusti alguses leidis Makedoonia Vabariigis aset uskumatult dramaatiline sündmus, mis šokeeris Bulgaaria avalikku arvamust. Spaska Mitrova, 23-aastane Makedoonia kodanik ja väikese imiku ema, viidi sunniviisil politseijaoskonda ning seejärel kurikuulsasse Idrizovo vanglasse. Tema laps võeti talt ära. Politsei pidi teda juukseidpidi maja ülemiselt korruselt alla tirima, sest ta ei tahtnud oma lapsest lahkuda. Talle määrati kolmekuune valglakaristus, kuna ta ei saanud oma endisele abikaasale nende lapse magamistoas magamisaset anda. Suudate kindlasti ette kujutada, mida see tähendab. Proua Mitrovale anti aasta alguses ka Bulgaaria kodakondsus. See paistab olevat tema ebainimliku kohtlemise peamiseks põhjuseks ja see ei ole ainus selline juhtum. Umbes kahe aasta eest küsisin praeguselt Makedoonia välisministrilt, et miks vihatakse makedoonlasi, kes Bulgaaria kodakondsuse võtavad, nii väga? Selle peale ta vastas, et need makedoonlased on jäänuk minevikust. Kuna Bulgaaria presidendi ja valitsuse jõupingutused on olnud seni tulutud, palun volinik Olli Rehnil isiklikult tutvuda selle jultunud ebaõiglusega riigis, mis soovib alustada ühinemisläbirääkimisi.
<SPEAKER ID="055" NAME="Jelko Kacin" AFFILIATION="ALDE">
(SL) Itaalia soovib ilma konsulteerimata rajada Itaalia-Sloveenia piirile rannikul paiknevat maagaasi terminali. Kuid Euroopa Liit rajati tuginedes vastastikusele usaldusele ja headele naabrussuhetele. Keskkonnale kahjulike energiaallikate kasutuselevõtmine vajab erilisi keskkonna säästmise meetmeid, kuid põhimõtteliselt vajab see ka lihtsat ausust.
<P>
Soovides varjata Sloveenia eest oma tegude kahjulikke tagajärgi piiriülesele keskkonnale, tekitab Itaalia kahju kõikidele osalistele, kaasa arvatud iseendale, aga eriti nendele inimestele, kes selle vaidluse all oleva rajatise läheduses elavad. Sloveenia avalikkus ja valitsus on kindlameelselt terminali rajamise vastu.
<P>
Kaamerate ees valetamine võib küll olla härra Berlusconi poliitilise ellujäämise võte Itaalias, kuid säärast käitumist ei tohi taluda tahtliku käitumisena Euroopa Liidus. See ei ole vastuvõetav.
<P>
Tegemist on Euroopa Liidu põhimõtete jultunud rikkumisega ning selline Itaalia-poolne manipuleerimine kahjustab inimelusid ja keskkonda. Itaalia kasutab rahvusvahelist pettust, et rajada rannikupealne terminal juba praegu väga kitsasse Trieste lahte Aquilinia (Žavlje) linna lähistel. Selline tegutsemine vähendab keskkonna väärtust, hävitab ühise kooselu väljavaated piiri lähedal ning oleks väga halvaks eeskujuks tulevastele liikmesriikidele.
<SPEAKER ID="056" NAME="Ilda Figueiredo" AFFILIATION="GUE/NGL">
(PT) Austatud juhataja! Sündmused Santa Maria da Feiras asuvas Saksamaa endises Rhode nimelises jalatsivabrikus, mida nimetatakse nüüd Sociedade Luso-Alemã de Calçadoks, on väga murettekitavad.
<P>
Kunagi oli ettevõttel 3000 töölist, kuid pärast probleeme Saksamaal vähendati töökohti umbes 1000 töötajani. Suurem osa neist on naised, paljude palkasid ja töötunde kärbiti. Nüüd kardetakse, et pärast valimisi Portugalis pannakse ettevõte kinni.
<P>
Omavalitsusüksuse töötuse tase tõuseb pidevalt ja mõjutab juba tuhandeid töötajaid, eriti jalatsi- ja korgitööstuse töölisi. Selle raames palume abistavate sekkumismeetmete kasutuselevõtmist, et hoida ära järgmist hoopi tootmisele ja töökohtadele piirkonnas, millele töötus on juba niigi hävitavat mõju avaldanud.
<SPEAKER ID="057" NAME="Nicole Sinclaire" AFFILIATION="EFD">
Austatud juhataja! Ma ei nõustu sellega, et siinsel parlamendil või ühelgi teisel ELi institutsioonil on õigus teha seadusi Ühendkuningriigi jaoks.
<P>
Minu valijad saatsid mind siia, et öelda teile, et nad ei taha, et Euroopa Liit kulutaks iga päev 45 miljonit naela nende raha. Me tahame, et see raha kulutatakse Ühendkuningriigis koolidele, haiglatele ja infrastruktuurile, mitte korruptsioonile, mis teie raamatupidamise kontrollimises juba 14 aastat on valitsenud.
<P>
Mul on mind komisjoni valinud inimestelt järgmine lihtne sõnum: minge tagasi oma bürokraatia juurde ning valmistuge Ühendkuningriigi koheseks tagasiastumiseks sellest korrumpeerunud ja hukatusele määratud segadusest nimega Euroopa Liit.
<SPEAKER ID="058" NAME="Diane Dodds" AFFILIATION="NI">
Austatud juhataja! Siinne parlament ühines hiljuti, kui seisis silmitsi üleilmse terroriohuga. Minu valimisringkonnas Põhja-Iirimaal tunneme hästi terrorismi piina. Jah, viimastel aastatel oleme tunnistanud muutust Põhja-Iirimaal, kuid ikka on veel neid, kes tahavad veretöid toime panna.
<P>
Möödunud nädalal avastati Lõuna-Armaghis 600-naelane pomm, mille dissidentidest vabariiklased sinna paigaldasid. See on olnud vaid üks säärastest vahejuhtumitest viimasel ajal. Kui pommi ei oleks avastatud, oleks olnud tagajärjeks arvutud surmad. Me ei ole Põhja-Iirimaal unustanud oma mineviku ja terrorismi ohvreid ning seepärast palun ma parlamendil toetada kampaaniat Liibüalt kompensatsiooni saamiseks. Liibüa varustas IRAd relvadega. Nende relvadega lõpetati ja hävitati palju elusid. Liibüalased peavad selle eest vastutama.
<SPEAKER ID="059" NAME="Eduard Kukan" AFFILIATION="PPE">
(SK) Uue ametiaja alguses ei tohi me unustada oma ühist vastutust Euroopa kontinendi rahuarmastava arengu ees, et tagada meie kodanikele turvaline ja õitsev elu. Peame näitama oma kodanikele ka, et hoolitseme nende eest ja teenime nende huve.
<P>
Seda ei tohi me unustada isegi siis, kui meie pere kahe liikme vahel probleemid tekivad. Euroopas lahendame oma probleeme korraliku vastastikuse dialoogi teel, et saavutada mõistlik lahendus, mitte teist poolt eirates ja probleeme esitades otse Euroopa institutsioonidele, nagu näiteks siinne parlament.
<P>
Ratsionaalne vastastikune dialoog püsival alusel aitab hoida vaos äärmuslasi mõlemas leeris ja seega lämmatada või piirata oluliselt potentsiaalselt ohtlikke tegevusi, mida nad tulevikus ette võtta võivad.
<SPEAKER ID="060" NAME="Rovana Plumb" AFFILIATION="S&amp;D">
(RO) Rassismi vastu võideldakse tugevate Euroopa poliitikatega, kuid vähem kui nädalaga on Saksamaa ja Briti poliitikud hakanud kritiseerima Rumeenia töötajaid kas siis võhiklusest või seepärast, et neid motiveerib rahvalt kaastunde ja häälte võitmine. Suurt muret tekitavad sünged lausungid nagu "rumeenlased pistaksid sulle noa selga sama kiiresti, kui nad sulle otsa vaatavad”, mida ühel avalikul kohtumisel Ühendkuningriigis öeldi, või ühe Saksamaa poliitiku kommentaar, milles ta ütles, et rumeenlased ei tule tööle kell 7.00 ja ei tea, mida nad tegema peavad. Koostame siin Euroopa poliitikaid rassismi vastu võitlemiseks. See on meie ühine eesmärk. Aga mida teha, kui sellised lausungid tulevad meie poliitikutest kolleegidelt suurtest Euroopa Liidu liikmesriikidest?
<SPEAKER ID="061" NAME="Izaskun Bilbao Barandica" AFFILIATION="ALDE">
(ES) Austatud juhataja! Möödunud nädalal ähvardasid Somaalia piraadid taas kolme baski tuunipüügilaeva. Meile valmistavad muret selles piirkonnas korduvad rünnakud kalalaevadele, fakt, et ohvrid end kindlalt ei tunne ja et Hispaania valitsus ei ole siiani midagi ette võtnud. Kalurite sõnul võivad need rünnakud mussoonide saabudes veelgi halvemaks minna.
<P>
Seepärast soovin öelda täiskogule, et vajame nendele laevadele kiiresti relvastatud sõjaväeeskorte enne, kui on liiga hilja. Teised Euroopa valitsused nagu Prantsusmaa ja Itaalia toimisid juba nii ja seda väga edukate tulemustega.
<P>
Seepärast peaks komisjon soovitama kõikidel liikmesriikidel seoses eelmainituga viivitamatult säärased tõhusad meetmed kasutusele võtta. Peame kiiresti laiendama kaubalaevastiku mereteedele kehtestatud kaitse kriteeriume ka kalapüügialadele.
<P>
Täiskogul on probleem, mida see esimest korda möödunud aasta 23. oktoobril oma resolutsioonis merepiraatluse kohta sõnastas.
<P>
Lõpetuseks soovin korrata meie veendumust, et Euroopa vajab ühist välis- ja julgeolekupoliitikat, mis teeks Euroopa institutsioonid tõhusamaks ja usutavamaks sellistele olukordadele reageerides.
<SPEAKER ID="062" NAME="Georgios Toussas" AFFILIATION="GUE/NGL">
(EL) Austatud juhataja! Koos Ameerika Ühendriikide, Euroopa Liidu ja NATOga Afganistani okupeerivate sõjaväejõudude hulka kuuluvate Saksamaa vägede surmavad rünnakud Kondozi regioonis 4. septembril 2009 kujunesid tapatalguteks, mille ohvrite arv ulatub 135 tapetud ja kümnete vigastatud tsiviilelanikeni, kelle hulgas oli ka palju lapsi. Need on sõjakuriteod Afganistani rahva vastu.
<P>
Loomulikult ei olnud see rünnak suunatud Talibani, vaid 500 tsiviilelaniku vastu. Igapäevased veresaunad, vägivaldsete ja korrumpeerunud valimiste korraldamine Afganistanis okupatsiooni toetavate marionettide võimule panemiseks ning vaesus ja kannatused, mis Afganistani rahvast piinavad, näitavad, kui hävitavad tagajärjed on sealsele rahvale Ameerika Ühendriikide, Euroopa Liidu ja NATO imperialistlikel rünnakutel, mida need terrorismi vastu võitlemise ettekäändel selles okupeeritud riigis - ja paljudes teistes riikides - toime panevad.
<P>
Nii NATO peasekretäri Anders Fogh Rasmusseni kui ka Euroopa Liidu välisministrite seisukohavõttudel on vaid üks eesmärk: jätkata inimestevastast sõjaväelist tegevust. Iga riigi ja iga Euroopa Liidu liikmesriigi rahvas peab nõudma, et väed nende riikidest lahkuvad ja kodumaale naasevad.
<SPEAKER ID="063" NAME="Gerard Batten" AFFILIATION="EFD">
Austatud juhataja! 2. oktoobril toimub Iirimaal rahvahääletus Lissaboni lepingu üle. Lissaboni leping on peaaegu identne Euroopa põhiseadusega, mille prantslased ja hollandlased viivitamatult tagasi lükkasid. Iirlased juba lükkasid kord Lissaboni lepingu tagasi, aga mis Euroopa Liitu ja edasisse poliitilistesse integratsiooni puutub, siis on "ei” alati vale astus. Ja nii sunnitakse iirlasi korraldama uut rahvahääletust, et nad saaksid anda ainsa vastuse, millega Euroopa Liit rahule jääb - "jah”.
<P>
Euroopa Liit hävitab oma liikmesriikides demokraatiat. EL põhineb moonutamisel, pettustel ja valedel. Brittidele keelavad meie põlastusväärne valitsus ja poliitiline klass rahvahääletust just sel põhjusel, et nad teavad, et tulemus oleks kõlav "ei”. Aga olenemata sellest, milline saab olema tulemus Iirimaal, ühel päeval lahkub Inglismaa Euroopa Liidust ja taastab oma riikliku sõltumatuse. Olen uhke selle üle, et saan kasutada oma ametikohta selleks, et võidelda Inglismaa Euroopa Liidust tingimusteta taganemise eest.
<SPEAKER ID="064" NAME="Juhataja">
Tänan teid, lugupeetud kolleeg! Andsin teile lisaks 14 sekundit kõneaega vaatamata sellele, et ütlesite midagi valesti, nimelt et Lissaboni leping on sama asi, mis Euroopa põhiseadus.
<SPEAKER ID="065" NAME="George Becali" AFFILIATION="NI">
(RO) Austatud juhataja! Soovin rääkida täna ühest Euroopa projektist "Voices of Youth” ("Noorsoo hääl”), mille patrooniks mul saada palutakse. Selle projekti eesmärk on tuvastada ja leida lahendusi sotsiaalsetele probleemidele, millega selles osalevad noored kõikidest liikmesriikidest silmitsi seisavad. Palun nii teil, austatud juhataja, kui ka Euroopa Komisjoni presidendil tagada, et pöörame suuremat tähelepanu nende soovitustele. Praegusel raskel ajal on meie kohuseks garanteerida Euroopale ja ennekõike Euroopa noortele selge võimalus. Minu põlvkonnal on olnud au osaleda ühinenud Euroopa ülesehitamisel. Noortel inimestel, kes esindavad tänapäeva Euroopat, kuid veel enam tulevast Euroopat, on õigus muuta see selliseks, nagu nemad seda ette kujutavad. Tänan teid ja olgu jumal meiega.
<SPEAKER ID="066" NAME="Juhataja">
Tänan teid ja tänan teid ka lühikese sõnavõtu eest.
<SPEAKER ID="067" NAME="Csaba Sógor" AFFILIATION="PPE">
(HU) Äärmusliku parema ja vasema tiiva ideoloogiate spekter, mis kajastab kahte diktatuuri, mis Euroopat 20. sajandil valitsesid, on naasmas 21. sajandi Euroopa Liitu vaevama. Euroopa Liidu kodanikule keelatakse reisimist teise riiki. Selle inimese liikumisvabadust piiratakse. Üks riik vangistab 15 kodanikku, süüdistab neid riigireetmises ja keelab neil riigist lahkuda, sest nad arutaksid nendega ühel meelel olevate kaasmaalastega Karpaatide basseini ungarlastest parlamendisaadikute foorumist rahvusvähemustega seotud küsimusi. Kõne all olevas riigis karistatakse inimesi selle eest, et nad ei kõnele haiglates, politseijaoskondades, vanadekodudes ja sünnitusosakondades ametlikku riigikeelt. Euroopa Liidus ei kohelda sel viisil isegi mitte immigrante, rääkimata inimestest, kes on elanud juba tuhat aastat territooriumil, kus uus riik alles 17 aasta eest asutati. Seepärast on tähtis rakendada Euroopa Liidus ühine iga riigi jaoks siduv õigus rahvusvähemuste kaitsmiseks.
<SPEAKER ID="068" NAME="Arlene McCarthy" AFFILIATION="S&amp;D">
Austatud juhataja! Soovin öelda parlamendile, et möödunud nädalal andis Ühendkuningriigi justiitsminister armu Michael Shieldsile, ühele minu valimisringkonna liikmele, kes vabastati vanglast pärast nelja ja poole aastast vabadusekaotust kuritöö eest, mida ta toime ei pannud.
<P>
Michaelile anti armu tõendite alusel, mis tõestasid, et ta oli süütu, kuna ei saanud kuritegu ei moraalselt ega tehniliselt toime panna. Ta vahistati, süüdistati ja mõisteti süüdi vägivaldse rünnaku eest Martin Georgievi, ühe bulgaarlasest kelneri vastu aastal 2005. Kohtuprotsess kestis vähem kui kaheksa nädalat, seda vaatamata kohtulike tõendite puudumisele, puudulikule tuvastamisprotsessile ja teise mehe, Graham Sankey allkirjastatud tunnistusele rünnaku kohta.
<P>
Täna soovin tänada president Borrelli ja Pötteringi ning parlamendi petitsioonikomisjoni Michaeli õigeksmõistmise kampaania toetamise eest. Kuid sellega ei ole protsess veel lõppenud ning ma palun presidendil ja petitsioonikomisjonil jätkata Michaeli õigeksmõistmise kampaania toetamist ning sekkuda koos Bulgaaria ametivõimudega viivitamatult, et tõendite toimik läbi vaadata. Kui tahame anda kõigile oma kodanikele usku ja kindlust Euroopa kohtute ja politsei koostöösse, on see hädavajalik.
<SPEAKER ID="069" NAME="Siiri Oviir" AFFILIATION="ALDE">
(ET) Pangandus vajab järelevalvet. See on ka Euroopa Nõukogu ja Euroopa Komisjoni seisukoht. Veebruaris avalikustatud Euroopa Komisjoni tarbijakaitse uuring tõi esile mitmeid negatiivseid trende panganduses. Eestist valitud saadikuna esitan näited just Eesti kohta, mis puudutasid kahte Rootsi panka, kes tegutsevad Eestis. Probleem on selles, et nimelt need pangad kohtlevad tarbijaid Eestis teisiti kui tarbijaid oma koduriigis. Nii pangateenuste hinnad kui ka intressimäärad on Eesti tarbijale tunduvalt kõrgemad. Näiteks intressimäär varieerub 0,21 protsendist Rootsis 12,2 protsendini Eestis - seega vahe on kuuesajakordne.
<P>
Kasutada finantskriisi erineva kohtlemise põhjendusena ei ole kooskõlas Euroopa Liidu väärtustega. Ja ma tahakski küsida, mida ütleb eesistujariik Rootsi ja kui kaua see olukord nende pankadega Eestis kehtib.
<SPEAKER ID="070" NAME="Hans-Peter Martin" AFFILIATION="NI">
(DE) Austatud juhataja! Ütlesin, et vajame demokraatlikku revolutsiooni. Nüüd seisavad kõik need parlamendiliikmed, kes ei ole omast vabast soovist ühinenud ühegi parlamendi fraktsiooniga, silmitsi võimatu olukorraga.
<P>
Palun juhatusel leida koordinaatorite küsimusele rahumeelne lahendus. Selles suhtes diskrimineeritakse meid, kuna meil ei lubata osaleda koordinaatorite koosolekutel erinevates komisjonides ning aktiivselt oma osa anda. Mul oleks hea meel, kui saaksin aidata vältida olukorda, kus Euroopa Kohtu menetlusega - nagu see juhtus 2001. aasta diskrimineerimise juhtumi tagajärjel - otsustatakse, et kõik selle hetkeni tehtud koordineerimisotsused on ebaseaduslikud. See ei teeks ainult suurt kahju parlamendile, vaid on ka poliitilisest vaatenurgast mittevajalik.
<P>
Seepärast palun juhatusel võtta kiiresti kasutusele vastavad meetmed, et lõpetada fraktsioonilise kuuluvuseta parlamendiliikmete diskrimineerimine ja pöörduda tagasi viimase kümne aasta heade töötavade juurde.
<SPEAKER ID="071" NAME="Carlos Iturgaiz Angulo" AFFILIATION="PPE">
(ES) Austatud juhataja! Sel suvel mõrvas terrorirühmitus ETA Hispaanias kolm inimest, kes seisid õiguse ja vabaduse eest. Nendeks olid üks politseiohvitser ja kaks tsiviilkaardi politseinikku. Soovin avaldada nende peredele meie kaastunnet, näidata toetust ja hoolimist.
<P>
ETA on kuritegelik rühmitus, mis ei kuulu Euroopasse, kuna Euroopa Liidus ei ole kohta äärmuslikkusele, totalitaarsusele ega terroristide toimepandud mõrvadele.
<P>
Seepärast peavad Euroopa Parlament ja kõik Euroopa institutsioonid mõistma hukka ETA terroriste ja töötama jätkuvalt selle nimel, et kõrvaldada ja hävitada see vähkkasvaja, mida ETA terrorirünnakud ja nende kaasosalised meie kontinendil endast kujutavad.
<P>
Sellel põhjusel tahan oma esimese sõnavõtuga selle ametiaja esimesel Euroopa Parlamendi täiskogu istungil meenutada ja avaldada au kõikidele ETA terrori ohvritele, mõista siin saalis hukka terrorirühmitus ETA ning paluda, et me eurooplastena, kelle poolel on ka seadus, kõik koostööd teeksime, et ETA ja selle toetajad välja tõrjuda ja seda kõike Baskimaa, Hispaania ja Euroopa hüvanguks.
<SPEAKER ID="072" NAME="Ioan Mircea Paşcu" AFFILIATION="S&amp;D">
Austatud juhataja! Ma isiklikult arvan, et on aeg muuta meie lähenemist energiaprobleemidele. Nimelt peame viima rõhu "energiaturvalisuselt”, mis tähendab ebausaldusväärsetelt tarnijatelt energiavarustuse kindlustada püüdmist, "turvalisele energiale”, ehk siis rangelt ELi kontrolli all olevate energiaallikate ekspluateerimisele.
<P>
Loomulikult on selleks vaja mõneks ajaks paralleelset tegutsemist mõlemas suunas, kuni kaal viimase poole kaldub, sest kui Euroopa tahab tõesti rahvusvaheliselt tooni anda, peame saama esmalt oma energiavarustuse enda kontrolli alla. Vastasel juhul kontrollib energiavarustust edasi hulk riigisiseseid ettevõtteid, kellest igaüks lähtub oma huvidest ning on sellega haavatav halastamatute välistarnijate jaga-ja-kontrolli-taktikatele.
<SPEAKER ID="073" NAME="Chris Davies" AFFILIATION="ALDE">
Austatud juhataja! Kuue kuu eest šokeeris maailma surm ja häving, mille Iisrael Gazas vallandas. Nüüd on kaamerad lahkunud, kuid majanduslik piiramine jätkub ikka veel. Alla veerandi materjalist ja varudest, mida sealne rahvas vajab, pääseb läbi kontrollpunktide - kokku vaid 18 ühikut. Mitte midagi ülesehitamiseks, mitte midagi ettevõtetele, mitte midagi uute töökohtade loomiseks või lootuse tekitamiseks. Tegelikult hoiab Iisrael pooltteist miljonit inimest nagu vangilaagris, mida ümbritsevad müürid ja valvavad relvastatud valvurid.
<P>
Austatud juhataja, palun teil toimetada presidendile palve, et ta Gazat esimesel võimalusel külastaks ja olukorda ise hindaks. Kui ta arvab, et sellise kollektiivse karistamisega ei saa leppida, siis peaks ta süütute nimel sõna võtma.
<SPEAKER ID="074" NAME="Elisabeth Köstinger" AFFILIATION="PPE">
(DE) Austatud juhataja! Majanduskriis andis põllumajandustootmisele tugeva hoobi. Viimase 20 kuu jooksul on eriti kiiresti halvenenud olukord piimakarjakasvatuse sektoris. Põllumajandustootjad peavad müüma piima liitrihinnaga alla 21 eurosendi. See jääb allapoole nende tootmiskulusid. Ohus on paljude väiketalunike püsimajäämine ELis ja hetkel suudavad neist paljud jääda ellu vaid tänu oma isiklikele säästudele. See ei ole kindlasti jätkusuutlik.
<P>
Komisjoni andmed annavad dramaatilise pildi piima ja piimatoodete hinna langemisest. Põllumajanduse kokkuvarisemise ärahoidmiseks on vaja kasutusele võtta toetusmeetmed piimakarjakasvatajate jaoks. Kvaliteedil on oma hind, kuid põllumajandussektoris see põhimõte justkui ei kehtiks. Hetkel ei ole tootjahinnal enam mingit seost tarbijahinnaga.
<P>
Meie väiketalud vajavad kiireimas korras turutoetuse meetmete kasutuselevõtmist. Asi on Euroopa toiduainetega kindlustatuse tagamises. Ennekõike ei tohi me unustada, et toimivast põllumajandusest sõltuvad sajad tuhanded Euroopa töökohad.
<SPEAKER ID="075" NAME="Joanna Senyszyn" AFFILIATION="S&amp;D">
(PL) Austatud juhataja! Homme palub José Manuel Barroso meie toetust oma teise ametiaja saamiseks. Soovin täiskogule meelde tuletada, et Poola laevatehase töölised on esitanud komisjonile korduvalt palveid, milles nad palusid võtta vastu otsuse nende töökohtade päästmiseks. Kuid abi nad ei saanud, sest härra Barroso juhtimisel on komisjon näidanud tööinimesi puudutavate probleemide suhtes üles täielikku ükskõiksust. Tuhanded Poola laevatehaste töölised kannatavad siiani valusate tagajärgede all, mida komisjoni ühiskonnavaenulik poliitika nende kogukondadele tekitas. Oleks hea, kui meenutaksime, et meid valiti siia parlamenti kodanikke esindama, kuid meie valijad ei soovi ei sellist poliitikat ega sellist Euroopa Liitu.
<P>
Härra Barrosot toetades ei muutu midagi. Komisjoni tegevused ja õigusloomega seotud algatused eemalduvad üha enam Euroopa vajadustest. Peame nimetama presidendi ja volinikud, kes garanteerivad, et sotsiaalsed eesmärgid oleksid majanduslikest tähtsamad. Peame valima sotsiaalse Euroopa, kus tööinimeste saatust hinnatakse sama kõrgelt kui kasumit. Austatud kolleegid, me ei tohi lasta võrgutada end mesijuttudega, millega varjatakse halastamatuid ja ebainimlikke parempoolseid poliitikaid.
<SPEAKER ID="076" NAME="Bill Newton Dunn" AFFILIATION="ALDE">
Austatud juhataja! Soovin rääkida Kreekas vangis viibiva härra John Zafiropoulose juhtumist. Tema perekond, kes minu valimisringkonda kuulub, on veendunud tema süütuses. Käesoleva aasta alguses kirjutasin selle juhtumi asjus Ateenasse justiitsministrile. Vastust ma ei saanud ja seega tõstatasin mais sama küsimuse siin täiskogu istungite saalis. Kohe pärast mu sõnavõttu tormas minu kabinetti Kreeka alaline esindus ning lubas mulle, et justiitsminister isiklikult vastab mulle viivitamatult. Neli kuud hiljem ei ole midagi toimunud.
<P>
Kui Kreeka alaline esindus meid nüüd siin täiskogu istungil kuulab, siis soovin avaldada oma üllatust ja lootuse kaotust selle üle, et mitte midagi ei ole ette võetud. Kas nad võiksid mulle justiitsministrilt vastuse hankida ja härra John Zafiropoulose juhtumi uuesti üle vaadata?
<SPEAKER ID="077" NAME="Ioannis Kasoulides" AFFILIATION="PPE">
Austatud juhataja! Kui Türgi väed 1974. aastal Küprosele tungisid, pildistas üks Türgi fotograaf 14 Küprose sõdurit, kes Türgi sõjaväele alistusid. Sellest fotost sai nende kadunud inimeste saatuse väljaselgitamise sümbol. Paari nädala eest tuvastati DNA-analüüsiga nende sõdurite surnukehad. Nad tapeti 35 aastat tagasi ning nende surnukehad visati kaevu saare okupeeritud põhjaosas. See näitab, et Türgi sõjavägi, mis oli vastutav neile alistunud vangide eest, rikkus jultunult Genfi konventsiooni.
<P>
Palun tungivalt, et parlament nõuaks, et Türgi teeks koostööd kadunud isikute küsimusega tegeleva ÜRO komiteega ning annaks neile juurdepääsu oma kirjetele ja kahele hiljuti Lâptas määratud maatükile, mida nimetatakse "piiratud juurdepääsuga sõjaväealadeks”, kuhu on usutavasti maetud veel 800 vangi.
<SPEAKER ID="078" NAME="Derek Vaughan" AFFILIATION="S&amp;D">
Austatud juhataja! Parlament peab seoses eelarveküsimustega pidama mitmeid olulisi arutelusid ja langetama mitmeid tähtsaid otsuseid. Hetkel vaatame loomulikult 2010. aasta eelarvet ja enne selle kinnitamist on vaja lahendada veel palju küsimusi. Varsti hakkab parlament arutama ka uut finantsperspektiivi perioodiks pärast aastat 2013.
<P>
Kuid ees seisab ka eelarve vahekokkuvõte ja mulle tundub, et oleme selle peaaegu unustanud. Me ei tohiks seda aga unustada, sest tulevikus annab see meile häid võimalusi. Saame uuesti vaadata, mis on meie prioriteetideks. Näiteks saame suurendada uue Euroopa majanduse taastamiskava rahalisi vahendeid. Ehk annab see meile ka võimaluse aasta lõpus Kopenhaagenist tulevate meetmete jaoks täiendavaid rahalisi vahendeid eraldada.
<P>
Arvan, et parlament ei tohi oma eesmärki silmist kaotada. Peame edasi nõukogule ja komisjonile survet avaldama, et need selle vahekokkuvõtte uuesti üle vaataksid ja annaksid meile võimaluse oma prioriteete edendada.
<SPEAKER ID="079" NAME="Pál Schmitt" AFFILIATION="PPE">
(HU) Sõnavabadus, austatud juhataja, ja samuti vabadus valida keel, mida rääkida, on üks põhilisi inimõigusi. Keel on selle kõnelejate jaoks kõige olulisem, see on nende identiteedi aluseks. Igaüks, kes seda oma enda keelest arvab, peab austama ka iga teise kogukonna keelt. Kuid ühte Euroopa Liidu ametlikest keeltest, ungari keelt, rünnati hiljuti Slovakkias viisil, mis on täiesti vastuolus Euroopa mõttelaadiga. Riigi keeleseadus diskrimineerib häbitult poole miljoni elaniku suuruse ungari kogukonna õigust rääkida oma emakeelt. Mõnedel juhtudel võidakse isegi määrata 5000 euro suurune trahv.
<P>
Euroopa Liit on pühendunud kultuurilisele ja keelelisele mitmekesisusele ning seda silmas pidades nimetati ametisse ka keelelise mitmekesisuse volinik. Euroopa regionaal- ja vähemuskeelte harta, mille ka Slovakkia ratifitseeris, garanteerib kodanikele õiguse kasutada oma emakeelt igal haridustasemel, haldusküsimustes, avalikes asutustes ja ametlikes dokumentides. ELi institutsioonide ainus tugisammas ei saa sekkumata lubada, et üks liikmesriik rikub jultunult ELi norme ja ründab vähemuste õigusi.
<SPEAKER ID="080" NAME="Bogusław Liberadzki" AFFILIATION="S&amp;D">
(PL) Paari kuu eest arutati parlamendis Poola laevaehitustööstuse olukorda. Jõuti ka üksmeelele. Meie fraktsiooni esimees Martin Schulz kinnitas fraktsiooni nimel, et parlament ei nõustunud sellega, et kaotada kümned tuhanded töökohad laevatehastes ja neid varustavates ettevõtetes. Härra Schulz kinnitas, et parlament ei ole nõus Poola laevatööstuse sulgemisega ega sellest tuleneva Euroopa tööstusvõime kahanemisega.
<P>
Sellest on möödunud kuus kuud ja olukord on järgmine. Valitsus ei ole suutnud laevatehaseid erastada, komisjon ei ole parlamendi seisukohta üldse arvesse võtnud, tehased ei tooda, tulevik on ebakindel, inimesed kaotasid oma töökohad ja seisavad nüüd silmitsi ebakindla tulevikuga. Kindlasti tuleb nõustuda, et praegusel komisjonil ei ole mitte mingisugust Euroopa tööstuspoliitika kontseptsiooni ja komisjon ei ole saanud aru, et laevu oli vaja minevikus, neid on vaja praegu ja neid läheb kindlasti vaja ka edaspidi.
<SPEAKER ID="081" NAME="Tunne Kelam" AFFILIATION="PPE">
Austatud juhataja! 23. augustil 2009 möödus 70 aastat kurikuulsa Molotovi-Ribbentropi pakti sõlmimisest, mis Euroopa lõhestas. Arvan, et see on šokeeriv näide sellest, kui lähedaseks näiliselt vastandlikud poliitilised äärmused saada võivad. Tookord leppisid nii Moskva kui ka Berliin kokku, et esimeseks ülesandeks oli kukutada Euroopa demokraatlik poliitiline kord. Nii Moskva kui ka Berliin tahtsid saada maailmavalitsejaks. Seepärast ei tohi me kunagi unustada, et Teise maailmasõja alustasid kaks diktaatorit.
<P>
Neli päeva enne pakti allkirjastamist selgitas Stalin selle eesmärki oma seltsimeestele: "NSV Liidu huvides on, et sõda puhkeks Reichi ja kapitalistliku inglise-prantsuse bloki vahel. On vaja teha kõik, et see sõda kestaks võimalikult kauem, kurnamaks mõlemaid pooli. Meil saab olema lai tegevusväli ülemaailmse revolutsiooni edendamiseks.”
<P>
Soovin tuletada parlamendiliikmetele meelde Euroopa Parlamendi möödunud aprillis vastu võetud resolutsiooni kuulutada 23. august kõikide totalitaarsete režiimide ohvrite mälestamise päevaks.
<SPEAKER ID="082" NAME="Boris Zala" AFFILIATION="S&amp;D">
(SK) Nii parlamendi viimasel kui ka praegusel istungjärgul oleme kuulnud paljude Ungari Euroopa Parlamendi liikmete sõnavõtte, milles nad kritiseerivad Slovakkia keeleseadust. Soovin samas mainida, et teile kõigile on saadetud dokumente erinevate argumentidega, millest suurem osa on lihtsalt öeldes valearusaamad, väljamõeldised ja isegi tahtlikud valed.
<P>
Slovakkia keeleseadus on täielikult kooskõlas kõikide inimõigustega seotud probleemidega ja vähemuste keeli kaitsvate õigustega. Minu arvates kasutavad Ungari Euroopa Parlamendi liikmed väga ohtlikku poliitikat, millega nad provotseerivad osutavalt ja sihilikult ekstremismi nii Ungaris kui ka naaberriikides. Minu arvates peaksid nad mõistma, et selline poliitika on väga ohtlik ja nagu oleme täna juba kuulnud, peaksid nad oma väljamõeldiste levitamise lõpetama.
<SPEAKER ID="083" NAME="Alojz Peterle" AFFILIATION="PPE">
(SL) Olen saanud paljudelt Sloveenia ja Itaalia kodanikelt palveid juhtida täiskogu tähelepanu Itaalia kavatsusele ehitada gaasiterminal Trieste lahte.
<P>
Jagan Sloveenia ja Itaalia keskkonnaorganisatsioonide muret, et nimetatud gaasiterminal oleks väga suureks koormuseks juba praegu keskkondlikult väga tundlikule piirkonnale. Selle all mõtlen merd Trieste lahe piirkonnas ja sealset suurt linnastatud sisemaad. Need organisatsioonid on väljendanud ka kahtlusi keskkonnamõjude hinnangus kasutatud dokumentide täpsuse suhtes.
<P>
Kutsun ka Itaalia ja Sloveenia valitsusi üles koostööle selle projekti juures vastavalt sellekohasele möödunud aasta septembris allkirjastatud memorandumile. Seega ma palun, et nad koostaksid üheskoos keskkonnamõjude hinnangud Aadria mere põhjaosa ja Trieste lahe jaoks. Ootan ka, et selliste hinnangute koostamise tulemusena suudavad mõlemad valitsused leppida gaasiterminali rajamiseks kokku palju sobivama asukoha, kui seda on Trieste laht.
<SPEAKER ID="084" NAME="Liisa Jaakonsaari" AFFILIATION="S&amp;D">
(FI) Austatud juhataja! Olen oma Eesti kolleegi Siiri Oviiriga ühel arvamusel selle suhtes, et majanduskriis ei ole veel kaugeltki möödas. Igal pool Euroopas kerkib mingi kummaline optimism. Vaatamata sellele, et töötus tõuseb, riikide majandused on võlgades, rahvastik vananeb ja Euroopa kohal ripuks nagu mingi kolmeteraline giljotiin, on kuulutatud majanduslangus lõppenuks. Plaanitakse väljumisstrateegiat, nagu ei peaks me enam taastamise strateegiaga vaeva nägema. Euroopa alustas taastumise strateegiaga ja majanduskriisi lahendamisega väga eeskujulikult, lausa nii hästi, et isegi Ameerika Ühendriigid õppisid midagi Euroopalt ja võtsid meist eeskuju, kuid seejärel jäi Euroopa täiesti seisma. Lisaks viiakse selle võltsoptimismi alusel sisse valesid lahendusi. Majanduskriisist ei ole veel üle saadud.
<SPEAKER ID="085" NAME="Marian-Jean Marinescu" AFFILIATION="PPE">
(RO) Eurointegratsiooni Liidu moodustamine pärast varajasi valimisi 2009. aasta juulis kinnitab Moldova Vabariigi kodanike euroopasuunalist hoiakut. Astuti ülitähtis samm ning Moldova ja Euroopa Liit ei tohi seda nüüd hooletult kohelda.
<P>
Kuid poliitiline olukord on ikka veel habras. Seepärast sõltub Eurointegratsiooni Liidu ja sellest tulenevalt ka demokraatliku Moldova edukus väga Moldova partnerite toetusest Euroopas. Moldova on võtnud endale vastutuse euroopapoolse suuna sissevõtmiseks. Euroopa Liidu vastutus on Moldovat sellel teel aidata.
<P>
Seda, et Moldova rahvas Euroopa poolt otsustas, on nüüd ka poliitilisel tasandil näha. Seepärast peame andma Moldova Vabariigi Eurointegratsiooni Liidule oma tingimusteta toetuse, kuna see on ainus võimalus riik järkjärguliselt, kuid samas kiiresti Euroopa peresse integreerida. Kutsun Euroopa Komisjoni üles sõlmima kiireimas korras uut kokkulepet Moldova Vabariigiga ning kasutama kõiki vajalikke ressursse, et aidata vabariik välja raskest finantsolukorrast, milles see hetkel on.
<SPEAKER ID="086" NAME="Csaba Sándor Tabajdi" AFFILIATION="S&amp;D">
(HU) See õõnestab täielikult Euroopa Liidu usaldusväärsust, kui liit astub välja ainult EList väljaspool toimepandud inimõiguste rikkumiste korral, kuid ei protesti üldsegi mitte sellise tõsise inimõiguste rikkumise korral nagu Slovakkias riigi keeleseaduse tagajärjena aset leidnud sündmused, mis tekitasid enneolematuid pingeid rahvusenamuse ja rahvusvähemuste kogukondade vahel.
<P>
Rahvusvähemuse keel on täielikult enamuse keelele allutatud, nagu ka OSCE rahvusvähemuste ülemvolinik Knut Vollebaek seda ütles. Soovin kinnitada oma kolleegile Boris Zalale, et oleksime väga õnnelikud, kui ei peaks seda probleemi siin Euroopa Parlamendis tõstatama. Tegin nii vaid seepärast, et Slovakkias jõustus seadus, mis piirab oluliselt rahvusvähemuste keelte kasutamist ja diskrimineerib seal elavat Ungari kogukonda. Seepärast on järgmise komisjoni ja härra Barroso kohuseks seada sisse foorumid, kus neid juhtumeid uurida saab, nagu ka Leonard Orban oma kirjas ütles. Slovakkia peab pidama kinni oma rahvusvahelistest lubadustest, rahvusvähemuste kaitse raamkonventsioonist ning Euroopa regionaal- ja vähemuskeelte hartast.
<SPEAKER ID="087" NAME="Piotr Borys" AFFILIATION="PPE">
(PL) Austatud juhataja! Soovisin sõna võtta, et rääkida Afganistani missioonist. Nimetatud teema on kõikidele asjaosalistele murettekitav. Mõjutatud on nii NATO kui ka Euroopa Liit. Eriti soovin rõhutada seda, kui vajalik on seada suurem rõhk humanitaar-, sotsiaal- ja majandusabi osutamisele Afganistani rahvale, kes kahjuks on juba 30 aastat sõja tagajärgede all kannatanud. Tõstatan selle küsimuse presidendivalimiste kontekstis üha laienevate rünnakute taustal, mis sõdurite vastu toime pannakse. Nagu me kõik teame, on need rünnakud muutunud valimiste eel üha tihedamaks ja vägivaldsemaks. Selline abi on eriti vajalik usalduse ja riigi uuesti üles ehitamise kontekstis.
<P>
Hiljuti hukkus Afganistanis Poola relvajõudude kapten Daniel Ambroziński. Tundub, et tema surma põhjuseks oli põhiliselt Afganistani sõjaväe ja politsei nõrkus, kes altkäemaksuga ära osteti. On teada, et Afganistani sõjavägi ja politsei finantsseisund on raske. Meedia kohaselt on Afganistani sõduritel väga vedanud, kui nad 20 USA dollarit teenivad. On äärmiselt tähtis, et sõjaväeliste jõupingutustega kaasneks ka sotsiaal-, humanitaar- ja majandusabi.
<SPEAKER ID="088" NAME="Juhataja">
Seán Kellyl on kakskümmend sekundit väga lühikese vastuse andmiseks.
<SPEAKER ID="089" NAME="Seán Kelly" AFFILIATION="PPE">
Austatud juhataja! Soovin vaid lühidalt öelda, et täna õhtul ütles üks meie Briti kolleeg midagi vale ja mõnevõrra alandavat Lissaboni lepingu koha Iirimaal. Mitte keegi ei sundinud Iirimaad teist korda Lissaboni lepingu üle hääletama. Selle otsuse võttis sõltumatult vastu Iiri parlament ja selle üle otsustab sõltumatult Iiri rahvas. Tegelikult ei ole meid millekski sunnitud pärast seda, kui me 1922. aastal Ühendkuningriigist iseseisvaks saime.
<SPEAKER ID="090" NAME="Juhataja">
Austatud kolleegid! Kuulasime 45 minutiga ära 39 sõnavõttu. Minu arvates on see suurepärane tulemus. Arutelu oli väga hea ning soovin kõike head just neile, kes esimest korda siin sõna võtsid. Soovin eriti rõhutada seda, et komisjon peab võtma arvesse aruteludes tehtud kommentaare, vastasel juhul on parlament ainult kohaks, kus oma auru välja lasta. Komisjon on tähelepanelik olnud. Ma märkasin, et meie volinikud olid väga tähelepanelikud ning kahtlemata ei jäta nad meie kolleegide kommentaare käsitlemata.
