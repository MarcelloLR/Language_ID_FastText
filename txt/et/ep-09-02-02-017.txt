<CHAPTER ID="017">
Majanduspartnerluse lepingute mõju arengule (lühiettekanne)
<SPEAKER ID="176" NAME="Juhataja">
- Järgmine päevakorrapunkt on arengukomisjoni nimel Jürgen Schröderi koostatud raporti "Majanduspartnerluslepingute mõju arengule” lühiettekanne.
<SPEAKER ID="177" NAME="Jürgen Schröder" LANGUAGE="DE">
Härra juhataja, volinik, daamid ja härrad, me räägime majanduspartnerluslepingute mõjust arengule. Sõnas "majanduspartnerlusleping" on kaheksa silpi. See on üsna kohutav väljend ja kahtlemata tunneb Saksamaal väga vähe inimesi selle teema vastu huvi, vaatamata tõsiasjale, et see on järgmistel aastatel üks olulisemaid teemasid. Mida see tähendab?
<P>
Cotonou lepingus sätestati, et majanduspartnerluslepingud tuleks Euroopa Liidu ja AKV (Aafrika, Kariibi mere ja Vaikse ookeani) piirkonna riikide vahel sõlmida 2007. aasta lõpuks. Selle sätte põhjuseks oli asjaolu, et arengumaad, mis ei kuulunud ega kuulu AKV riikide rühma, kaebasid Maailma Kaubandusorganisatsioonile (WTO), et Euroopa Liit võimaldab AKV riikidele erilisi privileege.
<P>
Nüüdseks oleme suutnud sõlmida vähemalt ühe Kariibi mere piirkonna osaga sedalaadi majanduspartnerluslepingu ja loodame, et selle täitmine kulgeb edukalt. Minu raportis märgitakse, et see leping loob arengukoostöö uue aluse - me aitame neil riikidel iseennast aidata. Me püüame omavahel siduda kaubanduse ja arengu, see tähendab kaubanduspoliitika ja arengupoliitika. Oli muidugi ka teatud erimeelsusi, eriti Euroopa Parlamendi arengukomisjoni, regionaalarengukomisjoni ja rahvusvahelise kaubanduse komisjoni vahel, ning need puudutasid peamiselt selle lepingu kokkusobivust WTO eeskirjadega ja iseäranis parlamentaarse kontrolli küsimust.
<P>
Minu raportis oli esialgu kaks lõiget, 5 ja 17, mis käsitlesid parlamentaarset kontrolli. Rahvusvahelise kaubanduse komisjoni esimehe palvel ja soovitusel jätsin ma need lõiked välja ja esitasin alternatiivse raporti projekti ilma nende lõigeteta; selle raporti üle me neljapäeval hääletamegi. Peale nende kahe väljajäetud lõike on minu raporti projekt esimese projektiga identne. Selles on välja toodud majanduspartnerluslepingutega kaasnevad võimalused ja ohud, ent eelkõige rõhutatakse raportis nende lepingute positiivset mõju asjaomaste riikide elanikele.
<P>
Härra juhataja, enne kui lõpetan, tahaksin öelda veel üht: mõned kolleegid on korduvalt väitnud, et AKV riikidel on olnud nende lepingute sõlmimiseks liiga vähe aega. See ei ole tõsi. Neil oli võimalik neid lepinguid sõlmida 2000. aastast 2007. aastani ja seejärel veel kuni 2008. aastani, ja meil on praegugi veel aega. Samas ei ütle me neile riikidele, et nad võivad seda teha siis, kui ise tahavad - aeg hakkab lõppema. See on AKV riikide elanike huvides ja seetõttu kutsun ma kõiki parlamendiliikmeid hääletama neljapäeval minu raporti poolt, sealhulgas neid, kes esialgu kavatsesid hääletada selle vastu. See teema ei peaks taanduma vasak- ja parempoolsete omavahelisele vaidlusele, vaid keskenduma eesmärgile aidata AKV riikidel muutuda enesekindlamaks ja lähemas tulevikus ka võrdväärseteks partneriteks rahvusvahelises kaubanduses.
<SPEAKER ID="178" NAME="Viviane Reding">
komisjoni liige. - Härra juhataja, komisjonil on hea meel härra Schröderi raporti üle, mis kujutab endast tasakaalustatud ülevaadet eri arvamustest selle kohta, millist mõju avaldavad majanduspartnerluslepingud arengule.
<P>
See teema areneb edasi. Me oleme sõlminud täieliku majanduspartnerluslepingu Kariibi mere piirkonnaga ning pidanud läbirääkimisi vahelepingute sõlmimiseks Aafrika ja Vaikse ookeani piirkondade ja riikidega. Need vahepealsed majanduspartnerluslepingud näevad ette kaubandusrežiimi, mis on kooskõlas WTO eeskirjadega, ja säilitavad olulised kaubandussoodustused nendele riikidele. Vahelepingud on oma olemuselt üleminekulepingud, sest need asendatakse täielike piirkondlike majanduspartnerluslepingutega. Läbirääkimiste tempo määravad asjaomased piirkonnad, tagamaks, et lepingute eesmärgid ja ulatus sobiksid kokku nende piirkondade endi lõimumisprotsessiga, suutlikkusega, vajadustega ja poliitiliste eesmärkidega.
<P>
Samal ajal on edasi liigutud ka kümnenda Euroopa Arengufondi kavandamisega. Suurem osa piirkondlikest ja riiklikest programmidest on allkirjastatud. Majanduspartnerluslepingute sõlmimise ootuses hõlmavad need programmid märkimisväärset toetust, et aidata Aafrika, Kariibi mere ja Vaikse ookeani (AKV) piirkonna partneritel neid lepinguid võimalikult hästi ära kasutada: need hõlmavad otsest toetust lepingute rakendamisele ning kaudset toetust infrastruktuuri ja tootmisvõimsuse ülesehitamisele.
<P>
Komisjon tunnistab arengu rahastamise tähtsust. Samal ajal oleme rahul, et raportis mööndakse, et arengueesmärgid ja lepingute tulemused on pelgast rahalisest toetamisest palju ulatuslikumad. Samuti nõustume, et arengueesmärkide saavutamisel on suur roll AKV piirkonnas läbi viidavatel reformidel, millele osutatakse raporti lõikes 14. Need hõlmavad maksureformi ja muudatusi maksutulude süsteemis. Need reformid tasakaalustavad liberaliseerimisest tulenevaid maksubaasi muutusi ja need on vajalikud selleks, et tagada AKV piirkonnas jätkusuutlik riigi rahandus.
<P>
Teine oluline eesmärk on toetada piirkondlikku majanduslikku integratsiooni AKV piirkonnas. Vahelepingud ei hõlma veel kõiki AKV piirkonna riike. Just seetõttu on need lepingud kõigest ajutised - need sõlmiti täielike lepingute sõlmimise ootuses. Tulevased täielikud lepingud on paindlikud ja ulatuslikud.
<P>
Iga kaubanduslepingu majanduslik väärtus seisneb tarnesuutlikkuse ülesehitamises selleks, et tegelda kaubavahetusega ning tegutseda mitmesuguste kaupade ja teenuste sektorites. Komisjoni seisukoht on, et protektsionism ei ole kunagi põhjendatud poliitiline valik. Kuid me tunnistame, et selline kaitse, mis hõlmab õiguspäraseid meetmeid tundlike sektorite ja tekkiva tööstuse huvides, on põhjendatud ja vajalik poliitiline vahend. Seetõttu sisaldavad majanduspartnerluslepingud mitmesuguseid soodustussätteid, välistusi ja asümmeetrilisi kohustusi AKV riikide kasuks, nagu nõutakse ka raportis. Meie omalt poolt avame Euroopa Liidu turud täielikult AKV riikide toodetele ning laiendame koostööd, et tagada vastavus tehnilistele ja tervishoiunormidele ning hõlbustada kaubavahetust. AKV riigid avavad oma turud järk-järgult, kusjuures erandite säilitamine on võimalik.
<P>
Komisjon ei näe asja nii, et majanduspartnerluslepingute sõlmimine lõpeb allkirja andmisega. Allkirjastamisega saab alguse protsess, mis hõlmab ulatuslikumat dialoogi, hoolikat rakendamist, seiret ja eelkõige arengule avaldatava mõju hindamist. Kõige selle jaoks kasutatakse lepingu rakendamiseks loodud institutsioone, et tagada läbipaistvus ning parlamendisaadikute ja kodanikuühiskonna osalus.
<P>
Seepärast tunnustab komisjon härra Schröderi raportit ja esitab tõstatatud küsimustele üksikasjaliku vastuse ettenähtud ajal.
<SPEAKER ID="179" NAME="Juhataja">
Päevakorrapunkti käsitlus on lõppenud.
<P>
Hääletus toimub homme.
<P>
Kirjalikud avaldused (kodukorra artikkel 142)
<SPEAKER ID="180" NAME="Kader Arif  " AFFILIATION="PSE">
kirjalikult. - (FR) Neljapäeval teeb Euroopa Parlament otsuse härra Schröderi raporti kohta, mis käsitleb majanduspartnerluslepinguid. Ma oleksin väga pettunud, kui meie institutsiooni esimene hääletus selle äärmiselt tehnilise ja poliitilise teema üle (sest kaalul on meie ja AKV riikide suhete kogu tulevik) lõpeks härra Schröderi raporti vastuvõtmisega. Euroopa Parlamendi Sotsiaaldemokraatide fraktsioon ei hääleta selle teksti poolt, sest selles ei kajastu mingil moel mure, mida eurooplased ja meie AKV piirkonnas asuvad partnerid tunnevad seoses majanduspartnerluslepingutega ja nende lepingute üle peetavate läbirääkimise viisiga.
<P>
Vastukaaluks raportööri seisukohale on Sotsiaaldemokraatide fraktsioon esitanud resolutsiooni ettepaneku - ja hääletab selle ettepaneku poolt -, mis toob arengu tagasi majanduspartnerluslepingute esmatähtsate eesmärkide keskmesse, lükkab tagasi avalike teenuste liberaliseerimise ja igasugused AKV riikide soovidega vastuolus olevad läbirääkimised Singapuri teemadel või teenuste küsimuses, toetab piirkondlikku lõimumist, nõuab suure rahalise toetuse eraldamist AKV riikide majanduse nõuetelevastavaks muutmiseks ning võtab arvesse nende riikide - nii vähim arenenud kui ka teiste riikide - eripära ja haprust.
<P>
Neil tingimustel oleksid majanduspartnerluslepingud vastuvõetavad. Kahjuks oleme sellest eesmärgist veel kaugel.
