<CHAPTER ID="022">
ELi kodanike ja nende pereliikmete õigust liikuda ja elada vabalt liikmesriikide territooriumil käsitleva direktiivi 2004/38/EÜ kohaldamine (lühiettekanne)
<SPEAKER ID="269" NAME="Juhataja">
Järgmine päevakorrapunkt on kodanikuvabaduste, justiits- ja siseasjade komisjoni nimel Adina-Ioana Văleani koostatud raporti "Direktiivi 2004/38/EÜ (mis käsitleb Euroopa Liidu kodanike ja nende pereliikmete õigust liikuda ja elada vabalt liikmesriikide territooriumil) kohaldamine” lühiettekanne.
<SPEAKER ID="270" NAME="Adina-Ioana Vălean">
raportöör. - Härra juhataja, kõikidest ELi kodanikele antud põhiõigustest on just õigus Euroopa Liidus vabalt ringi liikuda see, mis aitab meid kõiki ühendada.
<P>
Seda asutamislepingutes sätestatud õigust rakendatakse direktiiviga 2004/38/EÜ, milles on Euroopa Liidu kodanikele ja nende pereliikmetele kindlaks määratud tingimused ja piirangud, mille kohaselt võivad nad ELi territooriumil vabalt liikuda ja elada.
<P>
2006. aasta 1. jaanuari seisuga kasutas õigust elada teises liikmesriigis üle kaheksa miljoni Euroopa Liidu kodaniku ja lisaks on miljonid kasutanud seda õigust reisimiseks ELis.
<P>
Selle direktiivi hindamist käsitlenud Euroopa Parlamendi raportöörina pean ütlema, et meie kodanike vaba liikumise õiguse konkreetset kohaldamist kahjustavaid tõkkeid püstitavad liikmesriigid, kes rikuvad sellega asutamislepingute ja direktiivi sätteid.
<P>
Esiteks võib direktiivi ülevõtmise kohta liikmesriikides öelda, et see on parimal juhul olnud vilets. Samamoodi nagu tehakse kahes Euroopa Parlamendi tellitud uuringus, juhib ka komisjon tähelepanu hulgale probleemidele, millest mõned kujutavad endast ELi kodanike põhiõiguste rikkumisi. Need probleemid on minu raportis esile toodud.
<P>
Palju on juhtumeid, mil halduskoormus on põhjendamatu, eriti seoses kolmandate riikide kodanike pereliikmetega; see hõlmab sisenemiseks esitatavaid nõudeid ja pikaajalisi viivitusi dokumentide menetlemisel, teatavate registreeritud partnerite, eeskätt samasooliste paaride liikumisvabaduse õiguse mittetunnustamist, avaliku korraga seotud erandeid, mis täidavad majanduslikke või julgeoleku eesmärke, mille puhul ei ole arvestatud proportsionaalsuse põhimõtet ja mille tagajärjel kuritarvitatakse väljasaatmisotsuseid, ning teatavate rahvuste ja etniliste kogukondade diskrimineerimist seoses õigustega, mis tuleks neile direktiivi kohaselt anda.
<P>
Teiseks ütlen neile, kes keskenduvad üksnes selle õiguse kuritarvitamise juhtumitele, et olen nõus, et kuritarvitamine on oluline küsimus, kuid lisan, et direktiivi artiklis 35 on liikmesriikidele ette nähtud võimalus võidelda nende kuritarvituste, näiteks fiktiivabielude või pettuse vastu - neid võimalusi tuleb lihtsalt rakendada.
<P>
Samuti soovin mainida, et tegin tulemuslikku koostööd riikide parlamentide, komisjoni ja õiguskomisjoni raportööri Monica Frassoniga, kes kõik jagavad minu muret eelnimetatud ülevõtmisprobleemide pärast ja nõustuvad, et kõigil asjaosalistel tuleb aidata need viivitamata lahendada.
<P>
Minu raportis kutsutakse üles võtma lahenduste leidmiseks ka mitmesuguseid meetmeid. Üks olulisemaid ja kiireloomulisemaid meetmeid, mis tuleb võtta, on see, et komisjonil koostaks ülevõtmise kohta põhjalikud suunised. Need suunised aitaksid tuua selgust selliste mõistete nagu "piisavad vahendid” ja "avalik julgeolek” tõlgendamisse. Kui suunised on valmis, sõltub nende rakendamine juba liikmesriikidest, loodetavasti tehakse seda 2009. aasta lõpuks.
<P>
Diskrimineerivad üleminekusätted, mis piiravad pärast 2004. aastat ELiga liitunud liikmesriikide töötajate liikumist, tuleb lõpuks tühistada või läbi vaadata.
<P>
Teises liikmesriigis elavatele ELi kodanikele mõeldud kohalike lõimimismeetmete edendamiseks tuleb eraldada rohkem vahendeid ja lõpuks peaks komisjon hakkama kõhklemata algatama rikkumismenetlusi nende liikmesriikide suhtes, kes ei pea direktiivi sätetest kinni.
<P>
Meil tuleb mõista, et liikmesriigid peavad asuma lõpuks direktiivi korrektselt rakendama ja selle üle võtma nii, et eelnimetatud ja ka muud probleemid lahendataks otstarbekalt. Liikmesriigid ei peaks püüdma oma kohustusest tagada liikumisvabadus kõrvale hiilida, paludes direktiivi läbivaatamist eesmärgiga seda nõrgendada. Euroopa Parlament on kindlalt niisuguse läbivaatamise vastu ja tänab komisjoni samasuguse seisukoha eest.
<P>
Liikmesriikidel ja nõukogul on aeg teha kõik selleks, et Euroopa oleks koht, kus lisaks kapitalile, teenustele ja kaupadele saavad ringi liikuda ka meie kodanikud. Liikumisvabaduseta ei ole Euroopat.
<P>
Lubage mul lõpetuseks öelda, et ma tõstan oma parandatud suulise muudatusettepaneku raporti allmärkuste hulka, et mitte jätta neile, kes on liikumisvabaduse vastu natsionalistlikel, rassistlikel või ksenofoobsetel põhjustel, kuid kes ei julge seda avalikult välja öelda, mingit ettekäänet minu raporti vastu hääletada.
<P>
Homsel nimelisel hääletusel näeme, kes toetab Euroopat ja ELi kodakondsust, vaba liikumist ja kodanike õigusi ilma diskrimineerimiseta ja kes mitte.
<SPEAKER ID="271" NAME="Günter Verheugen" LANGUAGE="DE">
Härra juhataja, austatud parlamendiliikmed, ma avaldan raportöörile siirast tänu tema tähelepanuväärse raporti eest ja tänan teda ka suurepärase, tulemusliku koostöö eest sel väga keerulisel ja tundlikul teemal.
<P>
Isikute vaba liikumine on Euroopa siseturu üks põhivabadusi. See vabadus on siseturu toimimise ja seega ka Euroopa majanduse konkurentsivõime alus. Peame selgelt mõistma, et ühenduse õiguse rakendamise puudused selles valdkonnas on tõepoolest vastuolus Euroopa keskseimate aluspõhimõtetega. Seetõttu on see äärmiselt oluline küsimus.
<P>
Seepärast väljendan ma heameelt selle raporti üle, mis täiendab komisjoni 10. detsembril 2008. aastal vastu võetud aruannet direktiivi 2004/38/EÜ kohaldamise kohta. Mul on hea meel, et peaaegu kõik Euroopa Parlamendi raporti tulemused on komisjoni aruande tulemustega kooskõlas.
<P>
Ma usun, et meil on nüüd olemas täielik ülevaade direktiivi ülevõtmisest ja kohaldamisest liikmesriikides, ning ma arvan, et tegude aeg on kätte jõudnud. Raportis toonitatakse täiesti õigesti, et direktiivi nõuetekohase ülevõtmise ja kohaldamise eest vastutavad liikmesriigid. Selles kutsutakse aga komisjoni üles võtma teatud valdkondades meetmeid. Seetõttu lubage mul selgitada, missugused on komisjoni asjaomased prioriteedid.
<P>
Komisjon peab väga oluliseks, et direktiivi kohaldataks täielikult ja korrektselt. See on üks prioriteete komisjoni 25. aastaaruandes ühenduse õiguse kohaldamise järelevalve kohta (2009).
<P>
Komisjon teeb jätkuvalt jõupingutusi direktiivi korrektse ülevõtmise ja kohaldamise tagamiseks kogu Euroopa Liidus. Järgmistel kuudel toimuvad meil liikmesriikidega kahepoolsed kohtumised, kus arutatakse väga arvukaid vale ülevõtmise ja kohaldamise juhtumeid. Kui rahuldavaid tulemusi ei saavutata, alustab komisjon asjaomaste liikmesriikide suhtes kohe kõhklematult rikkumismenetlusi.
<P>
Komisjonil on kavas pakkuda nii liikmesriikidele kui ka nende kodanikele teavet ja abi. Üks viis selleks on suuniste väljaandmine mitme teema kohta, mis on osutunud direktiivi ülevõtmise ja kohaldamisega seoses raskusi tekitavateks, näiteks väljasaatmise ja kuritarvitamise käsitlemise juhtumid. Suunistes tegeldakse ka nende küsimustega, mida nimetati Euroopa Parlamendi raportis probleemseteks.
<P>
Komisjon teeb liikmesriikidega jätkuvalt koostööd eksperdirühmades tehnilisel tasandil, et tuvastada direktiiviga seonduvad raskused ja muuta tõlgendamise küsimused selgemaks.
<P>
Sellest hoolimata pean praegu ütlema, proua Vălean, et komisjon ei saa toetada ettepanekut nr 23. Selles ettepanekus nähakse ette eksperdirühmade visiite kohapeale ja nendel visiitidel põhineva vastastikuse hindamise süsteemi juurutamist. Ma pean juhtima teie tähelepanu asjaolule, et niisuguseid eksperdihindamisi tehakse kolmanda samba, mitte ühenduse õiguse raames. Õigus- ja haldustavad ning liikmesriikide tehtud valikud direktiivi ülevõtmisel tähendavad seda, et niisuguste hinnangute eeldatav lisaväärtus oleks üsna väike. Pealegi, nagu te teate, võivad liikmesriigid direktiivi ülevõtmise vormi ja meetodid vabalt valida.
<P>
Komisjon pöörab aga jätkuvalt erilist tähelepanu direktiivi puudutava teabe levitamisele, jagab ajakohaseid, lihtsustatud juhiseid ELi kodanikele ja kasutab teabe levitamiseks Internetti. Samuti kutsub ta liikmesriike üles teadlikkuse suurendamise kampaaniate kaudu kodanikke nende õigustest teavitama ja aitab neid kampaaniaid korraldada.
<P>
Lubage mul öelda, et komisjon on valmis enamiku parlamendi raporti ettepanekutest ellu viima. Ma soovin tänada Euroopa Parlamenti toetuse ja soovituste eest, kuidas tagada selle olulise direktiivi korrektne kohaldamine - see direktiiv ei käsitle midagi vähemat kui tõelist seost ühega Euroopa lõimimiseks vajalikust neljast põhivabadusest.
<SPEAKER ID="272" NAME="Juhataja">
Päevakorrapunkti käsitlus on lõppenud.
<P>
Hääletus toimub homme.
<P>
Kirjalikud avaldused (kodukorra artikkel 142)
<SPEAKER ID="983" NAME="Alin Lucian Antochi  " LANGUAGE="RO">
Ma annan oma täieliku toetuse Adina-Ioana Văleani raportile direktiivi 2004/38/EÜ kohaldamise kohta, seda enam, et viimasel ajal mõningates liikmesriikides ilmnenud juhtumid on toonud päevavalgele rasked rikkumised seoses ühega neljast põhivabadusest, nimelt kodanike õigusega liikmesriikide territooriumil vabalt liikuda ja elada.
<P>
Lisaks on direktiivi ebatõhus ülevõtmine liikmesriikide õigusaktidesse või selle täielik ülevõtmata jätmine toonud kaasa palju kuritarvitamise juhtumeid, mis hõlmavad haldusformaalsusi ja riigis loata elamist käsitlevate sätete kitsast tõlgendamist, mille tagajärjeks on Euroopa kodanike ebaõiglane kinnipidamine ja väljasaatmine. Lahenduseks ei ole aga piiride sulgemine, vaid konkreetsete meetmete otsimine, et aidata kodanikel mitmekesistesse Euroopa ühiskondadesse lõimuda.
<P>
Ma usun, et arutatav raport on direktiivis sätestatud eeskirjade ülevõtmise järelevalve jaoks märkimisväärselt kasulik, kui liikmesriigid ja komisjon teevad tulemuslikult koostööd.
<P>
Praegu on iga Euroopa kodaniku soov elada Euroopa Liidus, kus austatakse selliseid põhiväärtusi nagu isikute vaba liikumine. Me ei tohi aga unustada, et selle eesmärgi saavutamiseks peame kõik oma osa andma.
