<CHAPTER ID="020">
ET20. Üheminutilised sõnavõtud (kodukorra artikkel 150) 
<SPEAKER ID="166" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="167" NAME="Georgios Koumoutsakos" AFFILIATION="PPE">
(EL) Austatud juhataja! Viimase kahe nädala jooksul on kümned, kui mitte tuhanded kodanikud spontaanselt kogunenud Ateena ja teiste linnade tänavatele ja väljakutele. Meeleheitele viidud kreeklased on teatepulga hispaanlastelt üle võtnud. Keset sügavat kriisi, majanduslangust ja töötust paluvad nad rahumeelselt, kuid otsusekindlalt mingisugust väljavaadet inimväärsele elule nende endi, nende perede ja laste jaoks. Rahvamassi suurus ja kaebus on pretsedenditu, seda isegi Kreeka jaoks, mis on tugeva poliitilise eluviisi ja traditsiooniga riik. Tegemist on väga tõsise poliitilise arenguga, millel on ettenägematud mõõtmed ja tähendus.
<P>
Ajal mil riikidel ei ole eraldi üksuseid, peame sündmuste keerist väga hoolikalt jälgima. Peame kuulda võtma Belgia rahandusministrit Didier Reyndersit, kes ütles, et me ei tohiks Kreekas rakendatavate meetmetega ületada piire, mida ühiskond suudab taluda, kuna see hävitab majanduskasvu ja riik ei suuda enam uuesti jalgele tõusta. Ükski poliitika ei ole elujõuline, kui ühiskond seda ei toeta või vähemalt ei talu, eriti kui tegemist on poliitikaga, mida võib põhimõtteliselt kokku võtta kui dilemmat kurnava kasinuse ja pankroti vahel. See poliitika vajab kiiresti olulisi muudatusi ja parandusi, mitte ainult selleks, et seda õiglasemaks muuta, vaid suurema tõhususe korral ka kõikide hüvangu nimel.
<SPEAKER ID="168" NAME="Jarosław Leszek Wałęsa" AFFILIATION="PPE">
(PL) Austatud juhataja! Euroopa Kultuuripealinn on üks Euroopa Liidu tuntuimaid kultuurialgatusi. Komisjoni tehtud uuringute kohaselt on see kultuuripealinnaks nimetatud linnade elanike jaoks rahvusliku uhkustunde ja jagatud vastutuse allikas. 2016. aastal asuvad võõrustajalinnad Poolas ja Hispaanias. Nendest riikidest valitakse kaks linna, millest saavad 2016. aasta Euroopa kultuuripealinnad.
<P>
Minu kodulinn Gdańsk kuulub Poola võistlust juhtivasse väikesesse linnade rühma ning tulemus otsustatakse sellel kuul. Olen selle kandidatuuri innukas toetaja. Linna moto on "Kultuuriline vabadus - vabaduse kultuur”. Gdańsk on ajalooliselt hansasadam ja vabaduse sünonüümiks saanud solidaarsusliikumise sünnikoht. Nüüd sooviksime oma juurtele tuginedes luua nüüdisaegset programmi. Seisame oma kultuuripärandi kättesaadavuse ning igapäevase lõimumis- ja naabritevahelise solidaarsuse eest. Ma usun, et minu linnal on Euroopa ühiskonnale palju pakkuda ning võit sellel mainekal võistlusel annaks panuse veelgi suuremasse heaolu loomisse.
<SPEAKER ID="169" NAME="Vasilica Viorica Dăncilă" AFFILIATION="S&amp;D">
(RO) Austatud juhataja! Praegu terves Euroopas valitsev põud ja eelseisva perioodi ilmaennustus loob pinnase kasvavale murele mitte ainult toiduhindade uue tõusu, vaid ka toiduohutuse pärast. Nendes oludes usun, et Euroopa Komisjon peab põllumajandustootjatele, kes peavad kasutama olemasolevaid kastmissüsteeme, ELi toetused ette ära maksma, et nõnda vältida selle aasta kogusaagi ikaldumist. Koos selle meetmega tuleb arvesse võtta ka lahendusi, mis toetaksid kastmissüsteemide kasutuselevõttu piirkondades, kus see on hädavajalik. 30% Rumeenia pindalast moodustab niisutatav maa, samas kui veepuudus ja kestev põud tekitavad samasuguseid probleeme kui teistes liikmesriikides, suutmata samas selle elupäästva meetmeta niisuguses olukorras põllumajandustootjad toetada.
<SPEAKER ID="170" NAME="Derek Vaughan" AFFILIATION="S&amp;D">
Austatud juhataja! Soovisin rääkida rollist, mida sport võib mängida meie piirkondade majandusliku heaolu suurendamisel. Walesis näen, kuidas ragbi ja teised suured spordiüritused Cardiffi majandust elavdavad. Järgmine elavnemine toimub pärast Swansea City jalgpalliklubi suurepärast saavutust - ütlen seda oma kolleegi Richard Howitti toetuseks -, kes pääses äsja teenitult pärast fantastilist hooaega Premier Football League'i jalgpalliliigasse. Avaldan austust mänedžerile, mängijatele, direktoritele, personalile ja fännidele, kes on selle edu võimalikuks teinud. Nad toovad Premier League'ile ja Walesile tunnustust ning annavad kohalikule majandusele hädavajaliku tõuke, kui fännid, turistid ja loodetavasti ka ettevõtted sellesse piirkonda tulevad.
<P>
Lõpetuseks loodan, et EL tunnistab spordi tähtsust nii majanduslikus kui ka sotsiaalses plaanis ning eraldab vahendeid spordi edendamiseks kõikidel tasanditel, eriti kuna pärast Lissaboni lepingut on ELil nüüd esmakordselt spordivallas pädevus.
<SPEAKER ID="171" NAME="Theodoros Skylakakis" AFFILIATION="ALDE">
(EL) Austatud juhataja! Olen püsivalt toetanud enda kodumaa restruktureerimise kava. Seetõttu on mul õigus selle kitsaskohad välja tuua. Esiteks toetub kava liiga tugevalt maksustamisele, selle asemel et vähendada avalikke kulutusi. Seetõttu on see Kreeka erasektorit lämmatav, kuigi just see sektor on ainuke, mis suudab neid tohutuid võlgu tasuda. Teiseks puudub hetkel mõistlik plaan Kreeka valitsuse varade kasutamise kohta. Kolmandaks edeneb kava rakendamine väga aeglaselt ning see koos Euroopast Kreeka avalikkusele saadetavate teatud sõnumitega õõnestab poliitilist toetust reformidele. See toimub absoluutselt iga päev. Seetõttu vajame julgemat kava, mis nõuab kiiremat kohanemist ning osutab justkui Euroopa Marshalli plaan arenguabi. Niisugusel kaval oleks tõenäolisem edu saavutada ning seda edu vajame me kõik.
<SPEAKER ID="172" NAME="Cristian Silviu Buşoi" AFFILIATION="ALDE">
(RO) Austatud juhataja! Sooviksin algatada arutelu viimaste sündmuste kohta maailma jalgpallis, eriti just Sepp Blatteri valimise kohta FIFA juhiks. Arvan, et tema tagasivalimine on kahetsusväärne ajal, mil FIFA vastu on esitatud ränkasid korruptsioonisüüdistusi, eriti mis puudutab World Cupi korraldamist 2022. aastal Qataris. Ma arvan, et liikmesriikide valitsused peaksid nõudma FIFA reformimist ja selle tegevuse reguleerimist. See võib tagada parema läbipaistvuse ja aidata niisuguseid kahetsusväärseid sündmusi vältida, taastades nõnda FIFA usaldusväärsuse.
<P>
Jalgpall muutub üha enam äriks. Läbipaistvuse puudumine ja korruptsioonisüüdistused mõjutavad ka Rumeenia jalgpalli. Hiljuti määrati Politehnica Timişoara, mis sai Rumeenia meistrivõistlustel teise koha ning pidi mängima Meistrite liigas, täiesti juhusliku otsuse alusel Rumeenia kolmandasse alagruppi. See ebaõiglane otsus mõjutab sadu tuhandeid Timişoara meeskonna poolehoidjaid.
<P>
Samuti esitan istungisaalis Rumeenia jalgpallivõimude palve see otsus tagasi võtta ning lasta Politehnica Timişoaral jääda Rumeenia ja Euroopa jalgpalli tippude sekka.
<SPEAKER ID="173" NAME="Kristiina Ojuland" AFFILIATION="ALDE">
Austatud juhataja! 2. juuni 2011 märkis ajaloolise Tallinn ja Monte Carlo elektriautode maratoni algust ning täna jõuavad need autod Kopenhaagenisse.
<P>
Spondeerin koos Gesine Meissneriga Euroopa Parlamendi liberaalidest liikmetena üht sellel võistlusel osalevat elektriautot, et edendada säästvat transporti. Üha kasvavate tarbimismäärade juures muutub fossiilkütuste ammendumine vältimatuks ning seetõttu peaksime suurendama investeeringuid edasistesse teadusuuringutesse ja säästva transpordi arendamisse. Suurenev liikuvus avaldab negatiivset mõju inimeste süsiniku jalajäljele, mis võib omakorda kiirendada ülemaailmseid kliimamuutusi.
<P>
Euroopa Liidul ja selle liikmesriikidel on võimalus saada rohelise transpordi pioneerideks, kehtestades roheliste transpordivahendite kasutajatele stiimuleid ning soodustades üleminekut süsinikuvabale liidule.
<SPEAKER ID="174" NAME="Oriol Junqueras Vies" AFFILIATION="Verts/ALE">
(ES) Austatud juhataja! Eelmisel nädalal Saksamaal 21 inimese surma põhjustanud nakkuse päritolu on endiselt teadmata. Edasine rõhutab tarbetut rutakust, millega Saksamaa võimud reageerisid.
<P>
Süüdistused on iseäranis rängad, kui võtta arvesse, et Saksa turg on üks põllumajandustoodete põhitarbijaid, mis on ka põhjus, miks see on saanud nende toodete edendamiseks märkimisväärseid investeeringuid.
<P>
Seetõttu peavad Euroopa võimud tegutsema kahel rindel. Lühiajaliselt tuleb tagada mehhanismi rakendamine, mis hüvitaks kõige enam kahju saanud Euroopa põllumajandustootjatele neile osaks saanud kahjud, samas kui keskpikas plaanis on tarvis reformida ohtliku toidu varajast hoiatussüsteemi, et tulevikus edasisi põhjendamatuid häireid ära hoida. Nendes meetmetes tuleb võtta arvesse Euroopa põllumajandustööstuse mitmekesisust.
<P>
Seega on komisjoni ettepanek rahastada tagasivõtmismehhanismi köögiviljakasvatajate organisatsioonide eelarvest vastuvõetamatu. Paljudes Euroopa piirkondades, näiteks Kataloonias, niisuguseid organisatsioone ei ole ning seetõttu ei saa ka kasutada talunikele kahjude hüvitamise süsteemi.
<SPEAKER ID="175" NAME="João Ferreira" AFFILIATION="GUE/NGL">
(PT) Austatud juhataja! Ükskõiksena majandusliku ja sotsiaalse laastamistöö suhtes, mille on Kreeka-taolistes riikides põhjustanud Rahvusvahelise Valuutafondi (IMF) heaks kiidetud strukturaalsed muudatused, kiirendavad Euroopa Liidu juhid nüüd oma rünnakut ja suruvad ennast samasuguse lähenemisviisi ning ohjeldamatu koloniaalse ülbusega peale Portugalile. Vastutasuks 78 miljardi euro suurusele laenule peab riik, kus miinimumpalk ei ole isegi 500 eurot, seisma silmitsi palga- ja pensionikärbete ning avalike teenuste sulgemisega ning on lisaks sellele sunnitud loobuma ka oma riiklikest ettevõtetest ja ressurssidest. Samuti ootab seda esmatarbekaupade ja teenuste hinnatõus ning 30 miljardi euro suurune intressimakse, mis moodustab laenu kogusummast umbes 40%. Üle kahe kolmandiku sellest intressist läheb Euroopa Liidule endale. Selline ongi see mitmekülgselt ülistatud Euroopa solidaarsus.
<P>
Samale kursile jäämine viib paratamatult üle terve Euroopa, kaasa arvatud Portugal, möllanud sotsiaalse võitluse intensiivistumiseni. Oleme praegu ja oleme ka tulevikus siin selleks, et seda toetada ning julgustada, olles veendunud, et ainult niisuguse heitluse kaudu on võimalik algatada muudatusi ning töötada Euroopas välja nii hädavajalik alternatiiv.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Austatud juhataja! Pärast kõiki neid reklaamlauseid, mida kasutati vaesuse ja sotsiaalse tõrjutuse vastase võitlemise Euroopa aastal, ilmutab Euroopa Komisjon jätkuvalt täielikku ükskõiksust suureneva vaesuse, eriti laste vaesuse, töötuse ja vaeste tööliste arvu massilise tõusmise suhtes ebakindla ja kehvasti tasustatud töö tõttu. Ent nüüd ei piirdu see vaid neoliberaalsete kalduvustega, vaid toob kaasa kibedaid tagajärgi nõrga majandusega riikidele, kus avalike teenuste toetamiseks on hädavajalik tugevdada avalikku poliitikat, luua õigustega tööhõivet ja juurida välja vaesust.
<P>
Memorandumid, nagu see, mille koos Portugali ametnikega koostas Rahvusvahelisest Valuutafondist (IMF), Euroopa Keskpangast (ECB) ja komisjonist koosnev kolmik, nõudis antisotsiaalset poliitikat, muu hulgas ka vallandamis- ja erastamisseaduste muutmist ning rünnakuid avaliku ja universaalse sotsiaalse turvatunde vastu, mis võib viia vaid sotsiaalse tagasiminekuni, sundides töölisi ning avalikkust töötusesse, vaesusesse, mahajäämusesse ja äärmisse sõltuvusse. See muudab Portugali pelgalt ELi suurte võimude protektoraadiks. Seda kõike vastutasuks laenu eest, mille portugallased peavad kõrgete intressimääradega tagasi maksma, et suurendada rahvusvahelise finantskapitalismi kasumit, kuigi me teame väga hästi, et taolised meetmed ei lahenda midagi, nagu ka Kreeka juhtum selgelt näitab.
<P>
Just seetõttu protestin siinkohal taoliste meetmete vastu ning see protest jätkub nii Portugalis kui ka ELis.
<SPEAKER ID="177" NAME="Willy Meyer" AFFILIATION="GUE/NGL">
(ES) Austatud juhataja! Kõigepealt lubage avaldada oma kaastunnet kõikide E. coli põhjustatud surmade pärast ning nördimust äärmiselt ebasobiva viisi üle, kuidas Saksa võimud on seda teemat käsitlenud, põhjustades nõnda kõikidele Hispaania põllumajandustoodetele korvamatut kahju.
<P>
Loodan, et homsel Euroopa Liidu põllumajandusministrite erakorralisel koosolekul heastatakse see Hispaania põllumajandustootjatele tekitatud kahju ilma mingisuguste eranditeta, ning teiseks loodan, et sellest olukorrast võetakse õppust: nimelt selle kohta, mida ei tohiks teha surmajuhtumitega lõppenud olukorras, kuid ka seoses kahjuga paljude riikide, kaasa arvatud minu kodumaa Hispaania, põllumajandustoodetele. Sellest kriisist tuleb õppida.
<P>
Loomulikult loodan, et homse erakorralise koosoleku tulemuseks on eranditeta hüvitamine ning naasmine normaalsesse olukorda, et ideaalses seisus olevad tooted saaksid ringelda kõikjal Euroopa Liidus ja ka kogu maailmas.
<SPEAKER ID="178" NAME="Jaroslav Paška" AFFILIATION="EFD">
(SK) Austatud juhataja! Euroopa Liidu esindajate reedene teadaanne, et Rahvusvaheline Valuutafond eraldab Kreekale uue 12 miljardi euro suuruse krediidimakse, võeti turgudel julgustavalt vastu.
<P>
Täna aga teatas Hispaania ajaleht El País, et autonoomsel piirkonnal Castilla-La Manchal on raha otsa lõppenud. Mitte ainult ei jaksa piirkondlik valitsus maksta palka oma 76 000 töötajale, vaid võlgneb endiselt eri tarnijatele umbes kaks miljardit eurot. Saime jälle halbu uudiseid, sedapuhku Hispaaniast, riigist, mis on pikka aega vaeva näinud, et investorite usaldust alal hoida.
<P>
Ometi ei saa valitsuste abistamise poliitika, mille kohaselt Rahvusvaheline Valuutafond nende võlad üles ostab, enam kuigi kaua kesta, kuna valuutafond hakkab oma võimete piirini jõudma. Euroopa Keskpangal on juba arvel 360 miljardit eurot finantsinstrumentidena, mis ei ole vabalt kaubeldavad, ning lisaks sellele veel 480 miljardit eurot viletsalt tagatud väärtpabereid. Seega on see viletsate finantsvarade hoidjate lipulaev. Head kolleegid! Kui see jätkub, peab euroala varsti päästma Euroopa Keskpanka või lihtsalt laiali lagunema.
<SPEAKER ID="179" NAME="Andreas Mölzer" AFFILIATION="NI">
(DE) Austatud juhataja! Kui tohib, ütleksin paar kommentaari Serbia lõimimise kohta Euroopasse. Minu arvates on endised Jugoslaavia riigid juba liigagi kaua pidanud tunda saama ebavõrdset kohtlemist. Näiteks suutis Sloveenia 2004. aastal vähimagi probleemita ELiga liituda, kuigi endiselt kostub kriitikat poliitikas, meedias ja tööstuses säilinud endiste kommunistlike jõustruktuuride kohta. Veelgi enam - Bulgaaria ja Rumeenia ei oleks Euroopa Liidus, kui oleksime neile rakendanud sama rangeid kriteeriume kui praegu Horvaatiale.
<P>
Kaksikmoraali rakendatakse veel ka sõjakuritegude ja restitutsiooniga. Brüsselit ei huvita Türgi Armeenia genotsiid karvavõrdki. Sellele vastukaaluks peavad Horvaatia ja Serbia oma sõjakurjategijad esmalt endise Haagis asuva Jugoslaavia asjade rahvusvahelise kriminaalkohtu ette tirima ning alles siis võib hakata Kopenhaageni kriteeriumidest juttu tegema. Samal ajal kui Jugoslaavia Rahvusliku Vabastamise Antifašistliku Nõukogu (AVNOJ) ja Beneši ebaseaduslikud määrused ei hõlma alust ELiga liitumise blokeerimiseks, peab Serbia restitutsioonipoliitika kindlasti ELi ettekirjutustele vastama.
<P>
Serbia, mida iseloomustab kristlik traditsioon, on ikka ja jälle oma häid kavatsusi tõestanud. Mladiči väljaandmisega on üks takistus maha murtud, kuid Kosovo ei tohi saada järgmiseks. Kohe kui pooleliolevad reformid lõpule jõuavad, ei tohiks minu arvates Serbia ELiga liitumisele enam olla ühtegi takistust.
<SPEAKER ID="180" NAME="Juan Fernando López Aguilar" AFFILIATION="S&amp;D">
(ES) Austatud juhataja! Soovin liituda oma kaasparlamendiliikmetega ja väljendada kaastunnet E. coli 21 ohvri lähedastele, kuid samas ka oma pelgast murest tugevamat nördimust koordineerimata reaktsiooni vahejuhtumite pärast, mis on põhjustanud tootjatele ja töölistele märkimisväärset finantskahju sektorites, mis on Euroopa Liidu liikmesriikide põllumajandusele eluliselt olulised, ennekõike Hispaania kurgitootjatele. Need vahejuhtumid on ka kogu arvamust Euroopast, sidusust Euroopa sees ja eurooplaste vahel sedavõrd kahjustanud, et taas kord on eelarvamused või hooletult kontrollitud kuulujutud põhjalikult rikkunud sidusust, mida on tarvis, et leppida kokku osalisi rahuldavas õigeaegses ja sobilikus vastuses.
<P>
Seetõttu loodan, et meile vältimatult osaks saavad õppetunnid ka tõepoolest selgeks saadakse. Loodan, et põllumajandusministrite nõukogu ei suudaks mitte ainult kahjustatud osalistele kompensatsiooni maksta, vaid välja töötada ka reageerimise protokolli, mis rakendaks sellest õnnetust kogemusest saadavaid õppetunde.
<SPEAKER ID="181" NAME="Seán Kelly" AFFILIATION="PPE">
Austatud juhataja! Minnes tagasi spordi juurde, on täna mainitud FIFAt, millest ka mina sooviksin rääkida, eriti korraliku juhtimise puudumist ja läbipaistvuse nappust organisatsiooni kõrgematel tasemetel.
<P>
On erakordne, et 75aastane mees Sepp Blatter naaseb ühe maailma juhtiva spordiorganisatsiooni presidendina võimule, olles olnud sellel kohal alates 1998. aastast, eriti kui arvestame, et enamik mängijaid - ilmselt 99% nendest - on alla 30 aasta vanused. Tema ja mängijate vahel ei ole mitte ühe, vaid lausa mitme põlvkonna suurune lünk.
<P>
Teiseks ei olnud eelmisel aastal üllatav, et Inglismaale sai World Cup'i toimumispaiga kandidaadina suurepärasest infrastruktuurist hoolimata osaks sedavõrd väike toetus. See au sai osaks Qatarile ning pärast seda olime tunnistajaks inimeste ametist kõrvaldamisele oma hääle müümise tõttu. Kas tegemist ei ole mitte jäämäe tipuga? Lisaks sellele ei ole FIFA suutnud kasutusele võtta otsajoone tehnoloogiat, samas kui teistel spordialadel on see olemas. On selge, et nii spordi enda kui ka FIFA huvides on tarvis tõelist reformi.
<SPEAKER ID="182" NAME="Krišjānis Kariņš" AFFILIATION="PPE">
(LV) Austatud juhataja! Head kolleegid! Me kõik teame, et dopingu kasutamine spordis on keelatud. Doping on keelatud selle pärast, et see annab mõnele sportlasele teiste ees ebaõiglasi eeliseid. Sellegipoolest, head kolleegid, on meil Euroopa Liidus teatud tüüpi doping, mis ei ole mõeldud mitte sportlastele, vaid põllumajandustootjatele - see ilmneb neile antava toetuse ebaühtlases tasemes. Näiteks Läti põllumajandustootjad saavad kolm korda vähem toetust kui Saksamaa ja lausa kuus korda vähem kui Kreeka põllumajandustootjad. See ebaõiglane toetus paneb aluse ebaõiglasele konkurentsile. Head kolleegid, kutsun teid üles järgmise Euroopa finantsperspektiivi ja perioodi kaalumisel ning kavandamisel see doping eemaldada, lõpetada põllumajandustootjate ebaõiglane toetamine, et kõik Euroopa põllumajandustootjad saaksid võrdselt konkurentsivõimeliseks. Tänan tähelepanu eest!
<SPEAKER ID="183" NAME="Georgios Papanikolaou" AFFILIATION="PPE">
(EL) Austatud juhataja! Sajad tuhanded igas vanuses ja igast ühiskonnaklassist pärit Kreeka kodanikud on viimase kahe nädala jooksul kõikjal riigis rahumeelselt protesteerinud - ma kordan, rahumeelselt.
<P>
Sooviksin välja tuua kaks asjaolu: esiteks peame neid kuulama ja nende muredele tähelepanu pöörama. Seda ei ole tarvis teha ainult riiklikul, vaid ka Euroopa tasandil. Meie kaaskodanikud kõikjal Kreekas asuvates linnades hüüavad, et neid kuuldaks Brüsselis, Strasbourgis, igal pool.
<P>
Teiseks, väljaspool mis tahes arutelu Kreeka valitsuse vigade ja eksliku tegutsemise üle, peame meeles pidama järgmist: hinnates poliitikat, mida Euroopa neile kriisiga võitlemiseks pakub ja rakendab, ütlevad meie kaaskodanikud: "Meil on oma piirid. Ärge sundige meid nendest üle astuma”. Neile sõnumitele tuleb anda selgeid ja konkreetseid vastuseid. Ainult nii aitab Euroopa kriisiga toime tulla, luua visiooni ja tuua lootust meie kaaskodanike südamesse.
<SPEAKER ID="184" NAME="Csaba Sógor" AFFILIATION="PPE">
(HU) Austatud juhataja! Multikulturalismi eelduseks on, et kõrvuti elavad rahvused teavad vastastikku üksteise minevikku, kultuuri ja mõnikord ka keelt. Ent paar päeva tagasi Rumeenias üles keerutatud segadust on võimalik selgitada vaid selle vastastikuse mõõte puudumisega. Kaks Rumeenia maakonda avasid Brüsselis oma kontorid, kuid ühe pealinnas töötava ajakirjaniku sõnul on probleem selles, et enamik asjassepuutuvate maakondade elanikke ei kuulu samasse etnilisse gruppi nagu Rumeenia rahvastiku enamus. Kas see on tänapäeva Euroopa probleem? Mõtteviis, mis keelaks naabril mälestamast päeva, mil ta kaotas oma varanduse, maa või ehk isegi sugulased, on täpselt sama haiglaslik. Üks näide sellest on pärit paari päeva tagusest ajast, kui mälestasime 4. juunil I maailmasõja lõpetanud Trianoni rahulepingu aastapäeva. Mõtteviisi vastu, mis inimesi eraldab ja vait sunnib, eitab nende minevikku ning soovib takistada mõne piirkonna arengut ja olemasolu, on ka rohi olemas: tugev avatud ja kaasav Euroopa, mis hindab kultuurilisi väärtusi ning esindab vähemuste õigusi.
<SPEAKER ID="185" NAME="Ivailo Kalfin" AFFILIATION="S&amp;D">
(BG) Austatud juhataja! Majanduskriis ja probleemid kõikides liikmesriikides, kuigi erineval määral, on andnud hoogu natsionalistlikele ja populistlikele rühmadele, mis ei otsi ainult suuremat avalikkuse toetust, vaid panevad ka pidevalt proovile Euroopa elanike taluvuspiirid, tegutsedes avalikult integratsiooni laiendamise vastu Euroopas.
<P>
Üks sellekohane hiljutine näide Bulgaariast on 20. mail toimunud sündmused, kui natsionalistliku partei Attack liikmed osalesid Sofia ainukese mošee lähedal kokkupõrgetes moslemiusulistega. Kokkupõrkeid saatis vägivald ja kuritahtlik süütamine ning selle tulemusena sai viga mitu inimest, kaasa arvatud politseinikku. Kuna kokkupõrgetest on olemas videomaterjal, pannakse nüüd Bulgaaria uurimisagentuurid ja õiglussüsteem proovile, kui näeme, mil määral saavad selle vahejuhtumi algatajad ning osalejad oma teenitud karistuse.
<P>
Soovin siin istungisaalis väga selgelt märkida, et etnilise ja usulise sallimatuse levitamine on tegevus, mis läheb Euroopa väärtushinnangute ning põhiliste inimõiguste ja ka Bulgaaria ühiskonna traditsioonidega teravasse vastuollu.
<P>
Peame olema kindlalt vastu igasugustele katsetele seda Euroopas korrata ning eristama ennast selgelt niisuguste tegude taga olevatest Euroopa poliitilistest jõududest.
<SPEAKER ID="186" NAME="George Sabin Cutaş" AFFILIATION="S&amp;D">
(RO) Austatud juhataja! Ülemaailmse 2010. aasta ajakirjandusvabaduse indeksi avaldamise osana juhtis organisatsioon Piirideta Reporterid tähelepanu sõnavabaduse kahanemisele Euroopa Liidus. Rumeenia on selles indeksis 52. kohal, olles võrreldes 2007. aastaga kümme kohta kukkunud. See on murettekitav olukord, mis tõstatab küsimusi Euroopa põhiõiguste hartaga tagatud sõna- ja teabevabaduse tegeliku austamise kohta.
<P>
Rumeenias on riigi president kuulutanud ajakirjanduse üheks ohuks riiklikule julgeolekule. Peale selle teevad poliitikud ajakirjanduse kohta pidevalt halvustavaid märkusi. Niisugused demokraatlikest põhimõtetest eemaldumised tuhmistavad ka Euroopa Liidu mainet tervikuna. Sisemiste puuduste tõttu valitseb oht, et kaotame väljaspool ELi oma usaldusväärsuse inimõiguste ülalhoidjatena. Seetõttu kinnitan, et ELi tasemel on tarvis tagada sõnavabaduse ja ajakirjanduse pluralismi tõeline kaitse.
<SPEAKER ID="187" NAME="Claudiu Ciprian Tănăsescu" AFFILIATION="S&amp;D">
(RO) Austatud juhataja! See on teine kord, kui tutvustan Euroopa Parlamendi ees Rumeenia tervisekindlustussüsteemi katastroofilist olukorda. Kahjuks on hetkel kõnelused arstide ametiühingute, tervishoiuministeeriumi ja Riikliku Haigekassa vahel ummikusse jooksnud. Selle tulemusena tervisesüsteemi blokeeritakse ning patsiendid, kes maksavad endiselt oma ravikindlustusmakseid, on jäetud ilma nende seaduslikest õigustest ega saa enam asjakohaste asutuste teenuseid kasutada. Niisugune olukord on tekkinud, kuna riiklik haigekassa keeldub järjekindlalt pidamast perearstidega realistlikke läbirääkimisi eesmärgiga töötada välja tegutsemisraamistiku leping, mis oleks kasulik kõikidele huvirühmadele. Kui see olukord veel kaua kestab, on juba niigi väga nõrgendatud Rumeenia terviseteenuste süsteem lagunemisohus.
<P>
Soovin, et asjakohased Euroopa organid seda olukorda märkaksid, jälgiksid ja rakendaksid meetmeid selle võimalikult kiireks lahendamiseks.
<SPEAKER ID="188" NAME="Cătălin Sorin Ivan" AFFILIATION="S&amp;D">
(RO) Austatud juhataja! Räägime Euroopa Parlamendis iga päev hommikust õhtutundideni Euroopa integratsioonist, solidaarsusest, ühtsest kultuurist ja kõigest, mis meid ühendab ning peaks motiveerima meid rajama kõigile 27 liikmesriigile ühist tulevikku.
<P>
Samal ajal kui meie arutame Euroopa projekte, arutab sama Euroopa Parlamendi asepresident samamoodi iga päev hommikust õhtuni eri küsimusi. Ent need küsimused käsitlevad etnilistel kriteeriumidel põhinevat eristamist, riigi mõju vähendamist ja autoriteedi õõnestamist riigipiiri sees mõne naaberriigi huvides, mõnele Euroopa Liidu liikmesriigile kuuluva territooriumi lagundamisest ning selle lisamisest sellesama Euroopa Liidu teise liikmesriigi koosseisu. Mitte ainult isikliku soovi alusel, vaid ka Rumeenia sotsiaaldemokraatlike parlamendiliikmete nimel, kutsun üles László Tőkési vabastamisele asepresidendi kohalt.
<SPEAKER ID="189" NAME="Marian Harkin" AFFILIATION="ALDE">
Austatud juhataja! Soovin väljendada oma sügavat muret Bahreinis vahistatud meedikute pärast. Paljusid neist süüdistatakse monarhia kukutamise katses ja saadetakse sõjakohtu alla, kus neid võib oodata surmanuhtlus. Ometi on need arstid ja õed vaid ravinud oma haiglatesse toodud vigastatud meeleavaldajaid. Amnesty International ja Médecins sans Frontières on samuti väljendanud äärmist muret selle looga seotud isikute turvalisuse ning ka nende arreteerimise taga olevate ajendite pärast. Toetan täielikult Iirimaa arstide ja ämmaemandate ühingut, Rahvusvahelist Õdede Nõukogu ja paljusid Iiri arste, kes on andnud oma hääle nende kohutavate sündmuste hukkamõistmiseks.
<P>
Viimastel päevadel olen saanud mitmest allikast teavet, mis viitab piinamisele ja ebainimlikule kohtlemisele: mõnda meedikut on rängalt pekstud ja neile on keelatud võtta ühendust oma pere ja õigusnõustajatega. Niisugune tegutsemine on täiesti vastuvõetamatu.
<P>
Pöördun avalikult meie kõrge esindaja Catherine Ashtoni poole. Olen talle juba kirjutanud ja palunud teha kõik endast olenev nende meedikute nimel, kes tegid vaid seda, mida meditsiinitöötajad ikka teevad - püüdsid päästa elusid.
<SPEAKER ID="190" NAME="Paul Murphy" AFFILIATION="GUE/NGL">
Austatud juhataja! Kreeka uus kasinuspakett, mis hõlmab 28 miljardi euro ulatuses kärpeid, makse ja uskumatu 50 miljardi euro ulatuses riigivarade erastamist, kinnitab taas ELi ja IMFi rolli töölistevastaste kasinuspoliitikate pealesurujatena.
<P>
Nende raevukate rünnakute sihtmärgiks on olnud noored inimesed. Nüüd võitlevad nad kõikjal Euroopas sadade tuhandete kaupa, täites väljakud ja astudes vapralt vastu jõhkrale surveavaldusele. Nad on õigesti kutsunud üles tõelisele demokraatiale. Minu arvates on seda võimalik tõeliselt saavutada vaid turgude diktatuuri lõhkumise ja demokraatliku sotsialistliku ühiskonna loomisega, kus inimeste vajadused on kasumist olulisemad.
<P>
15. juunist tõotab tulla oluline päev Euroopat haaranud võitluses. Kreekas toimub üldstreik ja Barcelonas on plaanis suur meeleavaldus. Sellel päeval tuleks kõikjal Euroopas korraldada suuri kasinusevastaseid meeleavaldusi. Euroopa tööliste ja noorte vastu suunatud rünnaku tagasilöömiseks tuleb mobiliseerida organiseeritud töölisklassi jõud. Ühepäevane üldstreik terves Euroopas saadaks Euroopa riigiaparaadile väga mõjusa vastasseisusõnumi.
<SPEAKER ID="191" NAME="Kyriacos Triantaphyllides" AFFILIATION="GUE/NGL">
(EL) Austatud juhataja! Nädal aega tagasi kohtusid presidendid Jerzy Buzek, Josè Manuel Barroso ja Herman Van Rompuy usuliste esindajatega ning arutasid demokraatlikke ja kodanikuvabadusi. Soovin president José Manuel Barrosot kiita selle eest, et ta pani 2005. aastal aluse sellele dialoogile usujuhtidega. Samuti soovin kiita parlamendi ja nõukogu presidente, et nad on suutnud seda dialoogi aastast aastasse alal hoida.
<P>
Samas soovin siiski ühendada jõud usuesindajatega, kes kutsusid Euroopa Liitu üles oma mõju kasutama, et lõpetada kristlaste tagakiusamine sellistes riikides nagu Egiptus ja Iraak ning Euroopa-siseselt Euroopa Küproses, kus okupatsiooniväed ei luba kristlastel oma okupeeritud kirikutesse siseneda ega lase preestritel ega piiskoppidel pühasid missasid korraldada. Austatud juhataja, näidake neile, et Küprose kristlastest pagulastel on õigus oma kirikutes missat pidada!
<SPEAKER ID="192" NAME="Nikolaos Salavrakos" AFFILIATION="EFD">
(EL) Austatud juhataja! Kohe pärast 6. mai kohtumist Luksemburgis, millest tehti ülevaade ka ajalehes Der Spiegel, soovitati Kreekal uuesti euroalast lahkuda ja drahmid uuesti kasutusele võtta. Loomulikult väljendas volinik Olli Rehn Euroopa Liidu ametlikku seisukohta, kui need kuuldused ja soovitused umber lükkas.
<P>
Lisaks majandusteadlaste seisukohale, mis on vastupidine paljude selle täiskogu liikmete arvukatele seisukohtadele, tuleb teha selgeks, et Kreekal ei ole juriidilistel põhjustel võimalik euroalast lahkuda. Esiteks seetõttu, et aluslepingutes puudub säte ühisraha tsoonist vabatahtlikult või sunniviisiliselt lahkumise kohta. Teiseks, kui naaseksime drahmide juurde, kaotamata euroala ega eurot, ei oleks hoiustaja nõusolekuta ühtegi õiguslikku võimalust Kreeka pankades olevate eurohoiuste automaatseks drahmideks ümberarvutamiseks nii Kreekas kui ka sellest väljaspool. Kui Kreeka euroalaga liitus, oli võimalik drahmides olevaid hoiuseid umber arvutada, kuna drahmid valuutana kaotati ning pärast seda aega ei ole neid enam kasutatud. Ent nüüd jääb euro alles ning seda ei ole kaotatud. Seetõttu on kõikvõimalikud kuuldused ja soovitused õiguslikult väärad.
<SPEAKER ID="193" NAME="Martin Ehrenhauser" AFFILIATION="NI">
(DE) Austatud juhataja! Nn vilepuhujad on inimesed, kes ei soovi enam teatud ebaseaduslikest tegudest ega kahetsusväärsetest olukordadest vaikida, vaid tahavad need avalikkuse ette tuua, seda peamiselt avalikkuse huvides. Vilepuhujad tekitavad ka tavaliselt lisandväärtust. Näiteks 2005. aastal tagastasid nad tagasimaksetena USA riigikassasse kokku umbes kümme miljardit USA dollarit.
<P>
Korruptsiooni vastu võitlemiseks on tarvis selgeid vilepuhumise protsessi käsitlevaid seadusi. Euroopa Liidus moodustavad personalieeskirjade punktid 22a ja 22b vilepuhumise õigusliku aluse, kuid kahjuks väga killustunud moel, jättes sellesse palju lünki. Puudu on põhielemendid. Näiteks vajame vilepuhumise selget määratlust, vilepuhujatel peab olema õigus saada ära kuulatud, vajame eraldiseisvaid lepingusätteid, mis annavad teavet õiguste, kohustuste ja võimaluste kohta, ning sugugi mitte vähem ei vaja me pädevatele ELi institutsioonidele täpseid menetlemistähtaegu. Positiivne aspekt selle juures on, et ELi personalieeskirju reformitakse. Komisjon saadab sügisel parlamendile sellekohase esimese eelnõu. Ma arvan, et see loob ainulaadse võimaluse siinkohal parandusi teha. Palun kaasparlamendiliikmetel seda toetada ning tegutseda reformi esilekutsumise nimel.
<SPEAKER ID="194" NAME="Corneliu Vadim Tudor" AFFILIATION="NI">
(RO) Austatud juhataja! Jalgpall on tõepoolest religioon, kuid religioon, mille suur osaline on ka saatan. Miks nii? Seda seetõttu, et kaalul on suur hulk raha, mis on miljardite planeedi elanike igavuse ja üksinduse hind. Praegustel suvepäevadel on Rumeenia vallutanud draama, mis hõlmab väga populaarset jalgpallimeeskonda Politehnica Timişoarat. See meeskond võitis enda ausate jõupingutustega õiguse osaleda Euroopa karikavõistlustel. Ent nüüd näeme, et nende võit väljakul on juhusliku otsuse kaudu muutunud kaotuseks. Konkreetsemalt öeldes on Rumeenia jalgpalli juhtiv maffia löönud käed rahvusvahelist jalgpalli juhtiva maffiaga ning otsustanud määrata äärmusliku topeltpenalti: eemaldada meeskond Euroopa karikavõistlustelt ning suunata see madalamasse amatööride alagruppi. Ükskõik missuguseid rahalisi ja õiguslikke vabandusi sellele leitaks, on tegemist ülirange karistusega, mis lööb valusalt mitte ainult head meeskonda, vaid ka kaunist enam kui 300 000 elanikuga linna, kus ei ole kuigi palju teisi rõõmuallikaid.
<P>
Euroopa Parlamendi kultuuri- ja hariduskomisjoni liikmena tõstan häiret, et teha lõpp sellele kohutavale ebaõiglusele, millel võivad olla märkimisväärsed sotsiaalsed tagajärjed.
<SPEAKER ID="195" NAME="Juhataja">
Arutelu on lõppenud.
