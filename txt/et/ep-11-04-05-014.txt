<CHAPTER ID="014">
Euroopa tasandi erakondi reguleerivad määrused ja erakondade rahastamise eeskirjad (arutelu) 
<SPEAKER ID="517" NAME="Juhataja">
Järgmine päevakorrapunkt on Marietta Giannakou põhiseaduskomisjoni nimel esitatud raport Euroopa tasandi erakondi reguleerivaid määrusi ja erakondade rahastamise eeskirju käsitleva määruse (EÜ) nr 2004/2003 kohaldamise kohta (A7-0062-2011).
<SPEAKER ID="518" NAME="Marietta Giannakou" LANGUAGE="EL">
Austatud juhataja! Parlamendil palutakse täna arutada raportit, mille ma koostasin põhiseaduskomisjoni nimel ja milles käsitletakse Euroopa tasandi erakondi reguleerivaid määrusi ja erakondade Euroopa Parlamendi poolt rahastamise eeskirju. Vaatamata asjaolule, et sarnane määrus on olemas, ei ole Euroopa erakondadel varem olnud põhikirja, mis oleks vastavuses Lissaboni lepingu ja Euroopa Liiduga, mille all ma pean silmas põhikirja, mis on määratletud Lissaboni lepingu artikli 10 lõikes 4, milles räägitakse Euroopa tasandi erakondadest, mis aitavad Euroopas kujundada poliitilist teadlikkust ja väljendada liidu kodanike huvisid. Ilmselgelt ei tähenda see seda, et Euroopa erakonnad toimivad rahvusvaheliste valitsusväliste organisatsioonidena Belgia riigi tasandil. Seetõttu, olles nõustunud peasekretäri raportiga erakondade rahastamise kohta ja tema ettepanekuga töötada välja põhikiri ning Euroopa Parlamendi ettepanekuga eelmises 2003. aasta raportis, milles käsitleti vajadust sellise põhikirja järele - selle erinevusega, et toona ei oldud Lissaboni lepingut veel vastu võetud -, ja viimaseks büroo 10. jaanuari otsusega, kiitis põhiseaduskomisjon pärast kõigi Euroopa tasandi erakondade, esimeeste ja sekretäride ning väljapaistvate majandus- ja riigiõigusprofessorite sügavutiminevat ärakuulamist ning Transparency Internationali ja Euroopa Kontrollikoja ärakuulamist heaks selle raporti, milles kutsutakse komisjoni esitama sellekohane ettepanek, et meil oleks olemas tõeliselt euroopalik põhikiri erakondadele.
<P>
Muidugi peab põhikiri vastama teatavatele kriteeriumidele, mis on määratletud raportis: liikmeteks peavad olema rahvuslikud erakonnad vähemalt seitsmest riigist või piirkonnast, kus piirkonna ametivõimudel on seadusandlikud volitused. Samal ajal tehakse vahet Euroopa erakondade tunnustamise ja nende rahastamise vahel. Rahastamiseks peavad nad olema valinud vähemalt ühe Euroopa Parlamendi liikme. Liituda võivad loomulikult ka üksikisikud, lihtinimesed ja erakonnad.
<P>
Ettepanekud ei hõlma mitte üksnes Euroopa erakondi, vaid ka nendega seotud sihtasutusi. Ettepanekutes kutsutakse üles - ja see on tähtis - kehtestama Euroopa erakondadele õiguslik, poliitiline ja eelarveline staatus Euroopa Liidu õigusel põhineva põhikirja ja üldiselt Euroopa õiguse raames ja loomulikult nende egiidi all.
<P>
Põhiseaduskomisjon käsitles küsimust põhjalikult ja vormistas selle ettepaneku - loomulikult väikeste erinevustega, mis nähtuvad muudatusettepanekutest. Põhimõtteliselt jõudis komisjon järeldusele, et küsimus on demokraatia tugevdamisest, kodanike suurema esindatuse saavutamisest Euroopa institutsioonides tänu sellise põhikirja loomisele ning mis puudutab rahastamist, on loomulikult sätestatud see, et 10% peab olema pärit omavahenditest ja et annetajatel peaks olema õigus annetada praeguse 12 000 euro asemel 25 000 eurot. Tänan teid, juhataja! Loomulikult loodan ma, et täiskogu on raporti poolt.
<SPEAKER ID="519" NAME="Maroš Šefčovič">
komisjoni asepresident. - Austatud juhataja! Tänan teid võimaluse eest arutada koos teiega raportit Euroopa erakondade ja nendega seotud sihtasutuste kohta. Ühtlasi tänan Marietta Giannakoud selle algatusraporti koostamise eest.
<P>
Peame komisjonis seda raportit väga tähtsaks. Me teame, et Euroopa erakonnad mängivad Euroopa integratsioonis olulist rolli. Esmajoones aitavad nad kaasa sellele, et oleks tagatud, et poliitilised küsimused tõstatataks ja et neid arutataks Euroopa Liidu vaatevinklist aegsasti enne Euroopa Parlamendi valimisi, millega välditakse olukorda, kus valimistel on ülekaalus puhtalt rahvuslikud küsimused, nagu teatavasti sageli juhtub. Mul on seetõttu heameel raporti lennuka tonaalsuse üle ja ootan huviga selle sisu arutelu nii täna õhtul kui ka edaspidi.
<P>
Määruse (EÜ) 2004/2003 artiklis 12 on sätestatud, et Euroopa Parlament avaldab aruande määruse kohaldamise ja rahastatud tegevuste kohta hiljemalt 15. veebruaril 2011. Aruandes näidatakse vajaduse korral võimalikud muudatused rahastamissüsteemis. Nagu ütlesin, on meil heameel Marietta Giannakou algatusraporti ja kaasneva resolutsiooni üle, kuna tegu on hea sammuga, kuid peab toonitama, et teave kehtiva määruse tegeliku rakendamise ja rahastatud tegevuste kohta võiks olla täpsem ning seda peaks täiendama.
<P>
Seda arvestades ja parlamendi homse hääletuse valguses võib komisjonilt paluda tegutsemist kas määruse (EÜ) nr 2004/2003 ja finantsmääruse edasise läbivaatamise või uue õigusakti esitamise teel. Kui parlament peaks jõudma järeldusele, et kehtivad õigusaktid vajavad muutmist või et vaja on uut õigusakti, siis analüüsib komisjon järeldusi hoolikalt ja kui ta on nendega päri, siis käivitab vajalikud algatused.
<P>
Komisjon kaalub ühtlasi seda, kuidas määrust (EÜ) nr 2004/2003 pikemas perspektiivis täiendada, et toetada tugevamate ja Euroopa tasandil tõeliste riikidevaheliste erakondade ning nendega seotud sihtasutuste arenemist, et kujundada tõeliselt poliitiline avalik ruum Euroopas.
<P>
Mis puutub konkreetselt Euroopa Liidu õigusel põhinevasse Euroopa erakondade põhikirja, siis olen teadlik, et see ei ole esimene kord, kui parlament sellist põhikirja on nõudnud. Seda küsimust on üsna üksikasjalikult käsitletud põhiseaduskomisjoni tellitud uurimuses ning ma usun, et sellest nähtub selgelt, et põhikirja kehtestamine paneb vaekausile mitu keerulist põhiseaduslikku, poliitilist ja praktilist küsimust. Seetõttu on küsimust vaja tõepoolest väga hoolikalt ja detailselt analüüsida.
<P>
Sama võib öelda mõnede muude raportis tõstatatud küsimuste kohta. Ettepanekute puhul, mis nõuavad finantsmääruse muutmist, peab komisjon vajalikuks laiemalt kaaluda seadusandlikke lahendusi ja võimalike muudatuste ajastust.
<P>
Lõpetuseks - Marietta Giannakou raportis ja kaasnevas resolutsiooni eelnõus tõstatatakse küsimusi, mis on Euroopa integratsiooni ja selle demokraatliku olemuse keskmes ja mis seetõttu nõuavad meilt täit tähelepanu. Ootan huviga nende küsimuste arutelu täna õhtul ja ka tulevikus.
<SPEAKER ID="520" NAME="Carlo Casini" LANGUAGE="IT">
Austatud juhataja! Lugupeetud volinik! Head kolleegid! Lubage mul kõigepealt siiralt tänada Marietta Giannakoud, kes on teinud ära suurepärase ja aruka töö!
<P>
Erakondadest rääkides peame arvesse võtma kahte probleemi. Esiteks ei ole erakonnad üheski riigis erilise au sees. Teiseks - Euroopa valimiste ajal arvatakse üldiselt, et erakonnad tegutsevad oma riigi ja mitte Euroopa kui terviku huvides. Avaliku arvamuse tasandil jääb seega vajaka positiivsest suhtumisest nii erakondadesse kui ka nende rolli Euroopa kujundamisel.
<P>
Peame seega kohe tegutsema. Mitte ainult Lissaboni lepingus, nagu siin juba mainiti, vaid paljudes põhiseadustes, pea kõigis Euroopa põhiseadustes, peetakse erakondi rahvuslike huvide esindajateks ning seega üliolulisteks demokraatia kujundamisel ja ühiste huvide elluviimisel. Tähtis on rõhutada, et ma räägin põhiseadustest, mitte tavaseadustest, ja seega viitan ma riikide ja Euroopa Liidu kui terviku põhistruktuuridele.
<P>
Niisiis peame kibekiirelt formuleerima põhikirja erakondadele, mis on tõepoolest pööranud oma näo Euroopa suunas ja mis ei ole pelgalt üksikute rahvuslike moodustiste matemaatilise summa, millel puudub kohapeal püsivalt euroopalik struktuur. Meil on vaja erakondi, mis mõtlevad ja tegutsevad Euroopa kontekstis. Vajadus, millest ma räägin, on seda tungivam, kui me tõepoolest tahame, et meil oleks ühtne Euroopa valimisseadus, mis loodetavasti võib viia isegi ühtse Euroopa valijaskonna tekkeni liikmesriikide valijaskondade kõrvale. See suurendab Euroopa kodanikes Euroopasse kuulumise tunnet.
<P>
Ma jõuan nüüd oma väite tuuma juurde. Nagu juba rõhutati - ja ma tänan volinikku ette -, on minu komisjon teinud väga head tööd, korraldades ärakuulamisi ja koosolekuid, kuid me vajame Euroopa Komisjonilt ettepanekut, algatust, mis koondaks Euroopa erakonnad liidu õigusakti alla, andes neile uue avalik-õigusliku vormi, juriidilise isiku staatuse, mis kehtiks ühtlasi kõigis liikmesriikides, ja ühesuguse struktuuri, mis võimaldaks neil tegutseda Euroopa üldsuse huvide esindajatena. Tänan Marietta Giannakoud ja volinikku antud lubaduste eest!
<SPEAKER ID="521" NAME="Enrique Guerrero Salom">
fraktsiooni S&D nimel. - (ES) Austatud juhataja! Lugupeetud volinik! Marietta Giannakou, tänan teid, et koostasite raporti, mis usutavasti osutub väga kasulikuks, et ergutada komisjoni edasi liikuma, et kujundada parem süsteem Euroopa erakondade tunnustamiseks ja kaitsmiseks.
<P>
Euroopa demokraatia on tõeline esindusdemokraatia. Esindusdemokraatia põhimõte on jäänud samaks alates sellest, kui 19. sajandi keskel muutus tänu valimisõiguse laienemisele reaalsuseks vabastusrevolutsioonide antud lubadus tagada inimeste esindatus, et nad saaksid ise oma saatust kontrollida. Esindusdemokraatial on kindel vundament, kuid aeg-ajalt vajab see muutmist ja uusi mooduseid, et ennast paremini väljendada. Üks näide sellest on töö, mida parlament on teinud kodanikualgatuse vastuvõtmisega.
<P>
Lühidalt - demokraatia ei ole mitte kunagi ilma vaba esindatuseta ellu jäänud ja esindatus ei ole mitte kunagi olnud vaba ilma pluraalse konkurentsita. Just erakonnad teevad võimalikuks pluraalse esindatuse. Demokraatias väljendavad erakonnad pluralismi ja on poliitilise osaluse põhivahendid: nad aitavad vormida avalikku arvamust; soovitavad alternatiive ning üldisi ja valdkondadevahelisi riiklikke programme; nad koordineerivad ja ühtlustavad sotsiaalseid huve; nad aitavad kaasa rahva nõudmiste ja valitsejate vahelisele suhtlusele.
<P>
Üks erakondi käsitlev teoreetik on õigesti öelnud, et erakonnad ei tekkinud selleks, et edastada valitsejate vajadused rahvale, vaid selleks, et edastada kodanike soovid valitsejatele.
<P>
Nüüd on vaja, et see, mis toimis riikide tasandil, hakkaks toimima Euroopa tasandil. Niisiis on vaja luua Euroopa erakondadele raamistik ja võimalused täita Euroopa tasandil ülesandeid, mida nad on teostanud rahvuslikul areenil. Selle teoks saamiseks on kõige tähtsam, et erakondadel oleks juriidiline staatus ja just selle ettepaneku me oma raportis teemegi: erakonnad, mis on territoriaalselt esindatud ja mis tegutsevad demokraatlike reeglite kohaselt; ning vahe tegemine erakondade tunnustamise ja rahastamise vahel, milleks on vajalik rahva toetus.
<P>
Lõpetuseks - me ootame, et komisjon käivitaks mehhanismi, et täiustada hetkel ebatäiuslikku olukorda erakondade määruses.
<SPEAKER ID="522" NAME="Stanimir Ilchev" LANGUAGE="BG">
Austatud juhataja! Marietta Giannakou raportis peegeldub viimaste aastaste sündmuste, mis on olnud suunatud kodanike huvi suurendamisele Euroopa Liidu poliitika vastu, loogiline jada.
<P>
Euroopa erakondade reguleerimine tähendab praegusel ajal piirideta kodanikuruumi loomist. Selles mõttes esitab Giannakou raport katsumuse reformimeelsetele poliitikutele. Raportis visandatud kavad on tähtsad. Need aitavad muuta Euroopa erakonnad tõeliseks vahendiks, et suurendada liidus osalusjuhtimist.
<P>
Mitte juhuslikult ei esitatud raporti kohta ligi 100 muudatusettepanekut. Ühiste pingutuste tulemusel valmis seitse kompromissvarianti, mida toetasid kõik fraktsioonid. Ma arvan, et see, mis tekitas huvi põhiseaduskomisjoni raporti vastu, oli arusaam, et Euroopa erakondade süsteem muutub veelgi paindlikumaks, atraktiivsemaks ja loogilisemaks, rääkimata sellest, et see sobib paremini Euroopas toimuvatele protsessidele, kuna Euroopa erakondadele antakse üldine poliitiline, õiguslik ja eelarveline staatus.
<P>
Jutt ei ole erakordade ülesehitamisest mingi kindla standardse struktuuri kohaselt, vaid üldisema mudeli järgimisest. Erakondade ja sihtasutuste põhierinevused jäävad kehtima, kuid avanevad uued võimalused nende tegevuse sünergiaks.
<P>
Raport ja sellega seotud oodatav areng peab muutma tuntud-teatud status quo'd, mille järgi on erakonnad praegu pelgalt rahvuslike erakondade organisatsioonid, millel puudub otsene side liikmesriikide valijaskonnaga. Sellest pürgimusest lähtudes soovitatakse hakata uurima tingimusi otseseks individuaalseks liikmesuseks ning füüsiliste isikute osalemiseks erakonna sisetegevuses ja isegi juhtimises.
<P>
Raportis tõstatatakse mitu tundlikku küsimust. Näiteks tehakse vahet erakonna asutamise ja selle rahastamise kriteeriumide vahel. Raportit tuleks toetada, et komisjon saaks alustada tööd finantsmääruse uue osaga, mis oleks pühendatud üksnes Euroopa erakondade ja sihtasutuste rahastamisele.
<SPEAKER ID="523" NAME="Gerald Häfner">
fraktsiooni Verts/ALE nimel. - (DE) Austatud juhataja! Head kolleegid! Euroopa erakondade selged juriidilised eeskirjad on olulised Euroopa ühiskonna vormimisel, Euroopa poliitilise debati arendamisel ning selleks, et muuta Euroopa valimised tõeliselt euroopalikuks koos Euroopa kampaaniate ja väitlustega, mitte rahvuslike kampaaniate ja väitlustega nagu praegu. Seepärast tahaksin Marietta Giannakoud tema raporti eest siiralt tänada. Tegime raporti nimel väga tihedat koostööd. Me ei olnud kõigis küsimustes kohe alguses üksmeelel. Aga meil on siiski heameel kirjutada alla lõpptulemusele.
<P>
Tahaksin välja tuua mõned valdkonnad, mis meile arutelude käigus eriti tähtsad tundusid. Üks neist on tõsiasi, et me usume, et demokraatlikus protsessis osaleda soovivad erakonnad peavad olema demokraatlikud ka oma ülesehituselt. See kehtib eriti erakonna organite valimise, kandidaatide valiku ja nimekirjade koostamise kohta, mis on nüüd kirjas punktis 5. Usun, et see näitab väga suurt edasiminekut. Sama kehtib ka mitme teise punkti kohta, mida ma siinkohal ei kavatse mainida.
<P>
Tahaksin põgusalt peatuda kõige tähtsamal punktil: nõue, et erakonnal peab olema vähemalt üks liige Euroopa Parlamendis. Algselt oli see vajalik tunnustamiseks ja rahastamiseks. Praegu kehtib see tingimus üksnes rahastamisele. Meie jaoks oli see väga tähtis, kuna tunnustamine ja rahastamine peavad olema väga selgelt lahus. Tunnustamine tähendab, et selleks, et Euroopas saaks moodustada uusi erakondi uute küsimuste ja uute nägudega, peab olema vaba konkurents. Sellele ei tohiks seada liigseid piiranguid. Rahastamise küsimuses võib selle aga loomulikult siduda teatud minimaalse eduga valimistel. Seega saame ka sellega nõus olla, ehkki oleksime eelistanud seda punkti põhjalikumalt viimistleda, mistõttu kavatseme esitada muudatusettepaneku.
<SPEAKER ID="524" NAME="Daniel Hannan">
fraktsiooni ECR nimel. - Austatud juhataja! Demokraatia ei ole pelgalt õigus teha aeg-ajalt valimissedelile ristike. Demokraatia sõltub samuti valitsuse ja valitsevate vahelisest sidemest - vastastikkusest. Toimivaks demokraatiaks on vaja demos't - üksust, millega samastuda, kui räägime meist. Kui demokraatiast demos välja jätta, jääb järele kratos - võimusüsteem, mis peab seaduse jõuga sundima peale selle, mida ta ei saa nõuda kodanike patriotismi nimel.
<P>
Bürokraatliku sunniga ei saa luua toimiva esindusvalitsuse institutsioone. Me oleme seda Euroopa Liidus üritanud. Me oleme loonud kõik tarvikud ja välised tunnusmärgid: Euroopa Parlament, erakonnad, valimised jne, kuid inimest ei saa panna tundma end eurooplasena samas tähenduses, kui inimene tunneb, et on norralane, jaapanlane, prantslane, portugallane vms.
<P>
Erakond peaks tekkima orgaaniliselt, sest selle liikmed tunnustavad identiteedi ja ühiste huvide ühendust. See ei ole midagi, mida saame tekitada riikliku rahastamise või bürokraatliku pintslitõmbega. Et oleks selge - Euroopa Konservatiivid ja Reformistid on selle õigusakti vastu, me oleme riikidevaheliste erakondade idee vastu. Meie liikmed võivad moodustada liite teiste erakondadega, kuid me oleme ühtse põhikirja vastu. Oleme eelarve suurendamise vastu - mulle tundub selline ressursside eraldamine praeguses majanduskliimas ebatavaline - ning ma olen vastu oma kaasmaalase ja sõbra Andrew Duffi ideele, et riikidevahelistel erakondadel peaks olema lubatud rahvuslikes referendumikampaaniates tegelikult kulutada ELi raha.
<P>
Avaliku sektori rahaga ei loo te eurooplasi. Ka kogu kuld meie kõikidest riigipankadest ei veena inimesi vales idees.
<SPEAKER ID="525" NAME="Helmut Scholz">
fraktsiooni GUE/NGL nimel. - (DE) Austatud juhataja! Maroš Šefčovič! Head kolleegid! Ma saan tunda üksnes heameelt selle üle, et Euroopa Parlament suhtub Euroopa otsustusprotsessi demokratiseerimise küsimusse tõsiselt ja praktiliselt. Nagu nähtub Marietta Giannakou raportist, hõlmab selline lähenemisviis Euroopa erakondade edasiarendamist, sest kuigi sellised erakonnad on olnud Euroopas juba aastaid igapäevane poliitiline reaalsus, siis ei ole nad siiani olnud ei oma demokraatliku mõjuvõimu poolest ELi poliitikale võrdsed partnerid ega osalejad. Vajame Euroopa tasandi erakondi, mille juured on kindlalt kinni ühiskondades, mida nad esindavad ja mis võivad mängida jõulist rolli Euroopa Parlamendi valimistes ning Euroopas avatuse loomises, mille aluseks on sisemised demokraatlikud struktuurid ja eeskirjad.
<P>
Selle konkreetse raporti kohta pean ütlema, et mulle oleks meeldinud, kui raportöör oleks üles näidanud suuremat julgust ning kasutanud parlamendi algatusõigust, et astuda tõeliselt tähelepanuväärne samm Euroopa Liidus poliitilise ja erakondliku süsteemi väljaarendamiseks. See on samm, mida paljud kodanikud on oodanud ja mis julgustaks neid end asjaga siduma. Omavahel seotud Euroopa ja liikmesriikide otsustamistasandeid ning erakondade suhteid võinuks selgemalt käsitleda ühistegevusena, mis on läbipaistev ja mõjualdis.
<P>
Euroopa Parlament peaks nüüd otsustavalt nõudma komisjonilt ja nõukogult sellekohaseid algatusi. Ootan komisjonilt ja nõukogult tõhusat koostööd.
<SPEAKER ID="526" NAME="John Stuart Agnew">
fraktsiooni EFD nimel. - Austatud juhataja! See õigusakt lubab ELil raisata raha referendumikampaaniatele, et tagada, et vahelduseks saaks õige tulemuse osta kohe esimesel korral.
<P>
Ühendkuningriik korraldab tulevikus referendumi alati, kui EL teeb ettepaneku valijatelt õiguste äravõtmiseks. EL kardab hullupööra, et me võime järjest valesti vastata. Niisiis tahab ta võtta Ühendkuningriigi maksumaksjatelt raha, et neile õpetada oma versiooni tõelise õigluse teest.
<P>
Õigusakti esirinnas seisab Andrew Duff - Euroopa Parlamendi liberaaldemokraatlik liige minu enda piirkonnast. Ühendkuningriigis kukkus toetus tema erakonnale hiljuti kolinal kokku - erakonnale, mis meeleheitlikult tahab, et Ühendkuningriiki valitseksid ELi institutsioonid. Mitte kunagi ei ole ELi sahkerdamine lisaks Ühendkuningriigi valijate suhtes põlguse ülesnäitamisele olnud nii ilmne. EL külvab omaenda hukatuse seemneid, sest see õigusakt võimaldab meil rahastada referendumikampaaniat, mida paljud minu kodumaal on nii kaua oodanud - referendumit, mis annab meile võimaluse väljuda täielikult ELi kontrolli alt.
<SPEAKER ID="527" NAME="Nicole Sinclaire" AFFILIATION="NI">
Austatud juhataja! Kas kolleeg Agnew nõustub minuga, et erakond, mis ühtse Euroopa erakonnana võtab arutlusaluse õigusakti kohaselt vastu raha ning mis peaks eelkõige järgima ELi tegevuskava ning Euroopa õiguse aluspõhimõtteid ja Euroopa õiguse arendamist kõigil piirkondlikel, riiklikel ja Euroopa tasandil, on erakond, mis on kaotanud oma põhimõtted? Kas te nõustute minuga, John Stuart Agnew?
<SPEAKER ID="528" NAME="John Stuart Agnew" AFFILIATION="EFD">
Austatud juhataja! Vastan Nicole Sinclaire'ile, et me võtame kõik, mis saame, sest kasutame saatana raha, et teha jumala tööd. Nii me teeme ja te ju teate seda!
<SPEAKER ID="529" NAME="Nicole Sinclaire" AFFILIATION="NI">
Kas nõustute aga Euroopa õiguse printsiibiga?
<SPEAKER ID="530" NAME="John Stuart Agnew" AFFILIATION="EFD">
Loomulikult mitte! Selleks me siin olemegi.
<SPEAKER ID="531" NAME="Rafał Trzaskowski" AFFILIATION="PPE">
Austatud juhataja! Lubage mul kõigepealt tänada meie raportööri Marietta Giannakoud ja komisjoni suurepärase koostöö ja suurepärase raporti eest.
<P>
Kas me oleme tõepoolest loomas Euroopa demos't, nagu austatud kolleeg Hannan just rääkis? Ma ei tea, mina ei julgeks nii kaugele minna. Ma arvan, et see, mida me praegu konkreetselt tahame, on tugevdada tekkivat Euroopa avalikku ruumi ning anda jõudu juurde Euroopa küsimuste arutelule. Ma pean silmas, et täiskogu idee on tuua Euroopa kodanikud lähemale sellele, mida me siin arutame, ja mis võiks olla lihtsam, kui hakata Euroopa küsimusi koos nendega arutama.
<P>
Muuseas, ma saan rääkida ainult enda eest, kuid mina ei ole bürokraat, ma olen selle täiskogu otse valitud liige.
<P>
Arutelu on tegelikult selle kohta, et suurendada Euroopa erakondade - millesse me kõik kuulume hoolimata sellest, kas istume täiskogu vasakul või paremal küljel või selle keskel - nähtavust. Sellest, et tuua nad varjust välja, sest hetkel ei tea keegi, mida nad teevad, mis staatus neil on, kas neist tõuseb lisaväärtust - ja meie Euroopa Rahvapartei (kristlike demokraatide) fraktsioonis usume, et tõuseb. Tegemist on võimalusega esitada oma tegevuskava ja võidelda tulevikus Euroopa valimistel Euroopa küsimuste eest ning mitte kogu aeg vajuda rahvusliku retoorika rappa.
<P>
See raport on hea kolmel põhjusel. Esiteks luuakse sellega teatav tasakaal parlamendi fraktsioonide tegevuse juhtimises ja selge seos sellega, mida me siin täiskogul teeme, sidudes rahastamise täiskogul - Euroopa Parlamendis - esindatusega. Teiseks toob see Euroopa erakonnad ja sihtasutused organisatsiooniliselt lähemale, mis on kiiduväärt, ning kolmandaks kitsendab ja täpsustab see Euroopa erakondade rahastamist, mis minu arvates peaks olema meie kõigi eesmärk.
<SPEAKER ID="532" NAME="Monika Flašíková Beňová" AFFILIATION="S&amp;D">
- (SK) Austatud juhataja! Euroopa integratsiooni ajalugu ja ELi praegust ülesehitust ja toimimist vaadates võib öelda, et ELi võib pidada mitte üksnes riikide rühmituseks, vaid pigem poliitiliseks areeniks, millel on potentsiaal kujundada välja tõeline Euroopa avalikkus. ELil ei ole mitte üksnes ühtne turg, oma seadusandlik kogu, valitud esindajate kogu ja kohtusüsteem. Ka Euroopa tasandi erakonnad on juba ammu olemas olnud. Need ei ole lihtsalt rahvuslike erakondade liidud. Neil on oma tegevuskava - Euroopa tegevuskava - ja nad on Euroopa poliitilise elu lahutamatu osa. Euroopa tasandi erakondade tugevdamine suurendab ELi juhtimises osalemist ja seega lõppkokkuvõttes ka demokraatiat.
<P>
Nimetatud põhjustel tunnen heameelt esitatud ettepaneku üle reformida liidu tasandil erakondade põhikirjad ja rahastamine ning tahaksin isiklikult tänada asepresidenti koostöö eest.
<P>
Nüüd on väga tähtis, et erakonnad saaksid ühise ja ühtse põhikirja. Peame kaotama erinevused erakondade süsteemi ja Euroopa institutsioonidele kohaldatavate eeskirjade vahel. See on võimalik, kui kehtestada Euroopa tasandi erakondadele ühtne poliitiline, õiguslik ja eelarveline põhikiri. Samuti oleks asjakohane kaaluda, kas sellise erakonna asutamise õigust peaks piirama erakondadega, mis tegutsevad liikmesriigi või piirkondlikul tasandil.
<P>
Ka rahastamise küsimus on asjakohane. Euroopa tasandi erakondade rahastamise heakskiitmise süsteemi tuleks lihtsustada. Läbipaistvuse säilitamiseks peaks olema võimalik teostada finantskontrolli. Läbipaistev ja kindel keskkond Euroopa erakondade tegutsemiseks ja rahastamiseks on samuti samm, mida soovivad ning tervitavad ELi liikmesriikide kodanikud. Sellest võib neile nende igapäevaelus abi olla. Euroopa erakondade põhikiri on märkimisväärne samm edasi kodanikega parema suhtlemise, suurema demokraatia ja üldsuse Euroopa asjadest suurema huvitatuse suunas.
<SPEAKER ID="533" NAME="Andrew Duff" AFFILIATION="ALDE">
Austatud juhataja! Rahvuslikud erakonnad ei suuda enam demokraatlikult ja tõhusalt Euroopa integratsiooni toetada. Olukord on väga tõsine. On tekkinud lünk, mis tuleb täita, ning vaja on demokraatlikku jõudu, et siduda kodanikud parlamendi ja nõukogu teostatava võimuga. On saabunud Euroopa erakondade aeg ja mitte rahvuslike erakondade aseainena, vaid nende täiendusena, et üksteist välja kutsuda ja üksteisega võidelda ideedele toetuse leidmise ja kandidaatide eest.
<P>
Euroopa erakondade väljaarendamine on tähtis lüli, et tagada riikidevahelist nimekirja käsitleva ettepaneku, mida täiskogu järgmisel kuul arutama hakkab, edukus. Palun tungivalt parlamendil toetada Giannakou' raportit ning teha seda julgelt ja optimistlikult rahvusliku demokraatiajärgse tuleviku nimel.
<SPEAKER ID="534" NAME="François Alfonsi" AFFILIATION="Verts/ALE">
(FR) Austatud juhataja! Euroopa erakondade loomine oli tähtis samm edasi demokraatlikuma Euroopa suunas, mis on suuteline väljendama oma kodanike soove.
<P>
Giannakou' raporti suund on selles mõttes õige, et lihtsustatakse Euroopa erakondade tegevust. Sellega leevendatakse riikliku rahastamise saamise eeltingimusi ning avardatakse võimalusi raha kasutamiseks. Pooldame eriti sihtasutustele antud võimalust tegutseda ka väljaspool ELi territooriumi.
<P>
Ent üldise käsitusviisi, mis soodustab tugevamat Euroopa demokraatiat ja laiendab seda toetavaid sätteid, kõrval on üks vastupidise mõjuga meede, mis piirab Euroopa erakondade vabadust. Määruses nõutakse nüüd Euroopa erakonna tunnustamise kriteeriumide seas, et Euroopa erakonna loomiseks liikmesriigis peavad sellel erakonnal olema valitud esindajad seadusandlikke volitusi omaval assambleel.
<P>
Minu erakond on Korsikale iseloomulik. See on Euroopa Vabaliidu (ALE) liige, mis on algusest peale olnud Euroopa erakond. Me saime Korsikal 26% häältest ja meil on suur esindatus Korsika piirkondlikul assambleel. Kuna Prantsusmaa keeldub aga Korsika assambleele seadusandlikke volitusi andmast, isegi kui meie erakond oleks saarel enamuses, siis ei läheks see ALE-le kohalduvate kriteeriumide arvestuses arvesse. Seda sätet tuleks taunida. Tahtsime teie tähelepanu sellele punktile juhtida.
<SPEAKER ID="535" NAME="Jacek Olgierd Kurski" AFFILIATION="ECR">
(PL) Austatud juhataja! Euroopa erakonnad on Euroopa poliitikas uus nähtus, kuid integreerumise ja subsiidiumide suurenedes mängivad nad üha suuremat rolli. Erakonnad ja sihtasutused on hakanud ELi poliitilises elus osalema ning seega peaks neile kuritarvituste vältimiseks kehtima asjakohased eeskirjad. Teatud juhtumitel soovivad riigiülesed struktuurid liigselt mõjutada suveräänsete liikmesriikide poliitikat. Mulle teeb näiteks muret avaldus, et ELi erakonnad võivad sekkuda riigi siseasjadesse. Poola poliitikuna ei saa ma nõustuda olukorraga, kus üks või mitu Euroopa erakonda peaksid minu kodumaal korraldama näiteks referendumikampaania, kasutades konkreetse eesmärgi saavutamiseks ELi raha, näiteks referendumi minu kodumaa euroalaga liitmiseks. Sarnased kartused võivad olla teiste riikide, näiteks Ühendkuningriigi poliitikutel.
<P>
Samuti seisan vastu nõudmisele suurendada kulutusi Euroopa erakondadele, võttes selleks raha maksumaksja taskust. Seda enam, et minu kodumaa valitsus on rahvuslike erakondade toetusi poole võrra kärpinud ja takistab opositsioonil üldsuseni jõudmast. Toetagem kõigepealt rahvuslikke erakondi ja alles siis rahvusvahelisi! Lõppude lõpus on Euroopa Liit rahvusriikide Euroopa!
<SPEAKER ID="536" NAME="Daniël van der Stoep" AFFILIATION="NI">
(NL) Austatud juhataja! Te märkisite äsja, et ma olen sinise kaardi küsimusega hiljaks jäänud. Ei ole. Juba Andrew Duffi sõnavõtu ajal andsin selgelt märku, et tahan sõna võtta. Ma ei ole kodukorras päris kindel. Kas ma võin sinist kaarti kasutada või lasete arutelul jätkuda? Tahaksin Andrew Duffile esitada küsimuse selle kohta, millest ta rääkis, sest ta mainis riikidevahelist nimekirja. Ma ei teadnud, et me seda arutame ja tahtsin talle selle kohta küsimuse esitada.
<SPEAKER ID="537" NAME="Juhataja">
Daniël van der Stoep, minu poolest võite oma küsimuse esitada.
<SPEAKER ID="538" NAME="Daniël van der Stoep" LANGUAGE="NL">
Minu probleem riikidevahelise nimekirjaga, millega Andrew Duff oma raportit - raportit, mida me peagi arutama hakkame - alustas, ei ole seotud mitte niivõrd sellega, et riikidevahelist nimekirja koostatakse. Olen kahtlemata juba praegu täielikult selle idee vastu. Minu probleem on pigem selles, et osaleda saavad ainult erakonnad - kuid me räägime siin Euroopa erakondadest -, mis tähendab erakondi, mis tegutsevad vähemalt seitsmes liikmesriigis.
<P>
Minu erakond on erakond, mis seisab Madalmaade huvide eest. Seetõttu ei huvita meid eriti teiste liikmesriikide erakonnad, mis seisavad omaenda riigi huvide eest. Loomulikult on neil õigus seda teha, kuid nii toimides jätate välja paljud erakonnad, mis ei suuda konkureerida nõutava 25 koha eest. See teeb mulle kohutavalt muret. Ma ei tea, kuidas te täpselt seda ette kujutate või kuidas täpselt kavatsete osaleda. Kas võiksite selle veidi vähem keeruliseks teha? Igal juhul meie tunneme, et meid on tõsiselt kõrvale jäetud.
<SPEAKER ID="539" NAME="Andrew Duff" AFFILIATION="ALDE">
Austatud juhataja! Minu edendatav ettepanek on, et riikidevaheline nimekiri peaks koosnema vähemalt kolmandikust liikmesriikidest pärit kandidaatidest. Seda ei ole väga palju. Kui Daniël van der Stoep ei suuda enda poole võita poliitiliselt samamoodi mõtlevaid kolleege kuuest teisest riigist, siis soovitan tal mõelda oma poliitiliste vaadete paikapidavuse ja usaldusväärsuse üle.
<SPEAKER ID="540" NAME="Søren Bo Søndergaard" AFFILIATION="GUE/NGL">
(DA) Austatud juhataja! Lubage mul alustuseks öelda, et ma olen liikmesriikide, Euroopa ja ka rahvusvahelise tasandi erakondade suur toetaja. Erakond ei ole siiski pelgalt erakonna aparaat; see on midagi märksa enamat. Üks meie ees seisvatest tõelistest suurtest demokraatlikest tuleproovidest on tõsiasi, et erakonnad on aina vähem rahva kui terviku peegelduseks. Seda näitab muu hulgas see, et erakondade read vähenevad. Paljud riigid on otsustanud seda kompenseerida erakondade suurema riikliku toetamisega. Suurem riigipoolne toetus ei taga aga tihedamat sidet ühelt poolt erakonna juhtide ja aparaadi ning teiselt poolt erakonna liikmete vahel. Vastupidi - sõltumatu bürokraatliku aparaadi tekke oht on seda suurem, mida enam erakonna aparaat muutub rahaliselt oma liikmetest sõltumatuks. Pean niisiis ütlema, et suhtun skeptiliselt ELi heakskiidetavate ja rahaliselt toetatavate Euroopa erakondade ideesse. Mitte et mul oleks midagi Euroopa erakondade vastu. Euroopa erakonnad peaksid poliitiliselt, organisatsiooniliselt ja finantsiliselt kujunema alt ülespoole. Kui see osutub võimatuks, siis tõenäoliselt seetõttu, et erakonnal puudub piisav toetajaskond. Otseteed demokraatiani ei ole - ka siis mitte, kui asutada Euroopa erakonnad.
<SPEAKER ID="541" NAME="Nikolaos Salavrakos" AFFILIATION="EFD">
(EL) Austatud juhataja! Kõigepealt minu kiidusõnad Marietta Giannakoule tema tasakaalustatud ja täpse raporti eest! Leian, et euroopalike väljavaadetega erakondade, mis on midagi enamat kui rahvuslike ideede väljendamise vahendid, arendamine on ülimalt oluline, et anda hoogu juurde avaliku arvamuse kujunemisele liidus ja panna Euroopa kodanikke huvituma ühistes erakondades osalemisest.
<P>
Teadupärast elame ajal, mil poliitikute ja erakondade, millesse nad kuuluvad, materdamine on moes, sest Euroopa kodanikud on võõrandunud poliitilisest, majanduslikust ja kodanikuühiskonna arengust. Sellisel pöördelisel hetkel aitab Marietta Giannakou raport parandada erakondade mainet ning toetada Euroopa ühinemist ja reforme, mida on vaja selleks, et luua Euroopa, millel on võrdsed kodanikud, ühesugune poliitiline, õiguslik ja eelarveline staatus ja kasvuvõimalused.
<SPEAKER ID="542" NAME="Nicole Sinclaire" AFFILIATION="NI">
Austatud juhataja! Rääkisin varem täna siin istungisaalis oma valimisringkonnast West Midlandsi maakonnast ning raskustest, mida seal läbi elatakse. Viimane, mida sealsed inimesed tahavad, on kulutada veel rohkem raha poliitikutele - neil on niigi liiga palju poliitikuid, sealhulgas Euroopa Parlamendi liikmed, kes nende raha raiskavad.
<P>
Sellega siin on astutud samm ja Euroopa on valmis kulutama raha, et astuda veel üks samm edasi teel üliriigi poole. Sellel on oma parlament, president ja välisasjade nõukogu ja nüüd tahetakse sellele lisada veel erakonnad. Sest see, mida tahetakse, on riik nimega Euroopa Liit. Isegi kõige euroskeptilisemad parlamendiliikmed on valmis vahetama oma põhimõtted raha vastu. Hästi tehtud! Kas see on see, mida Euroopa tahab? Tahab ta osta endale tee võimu juurde?
<SPEAKER ID="543" NAME="Mariya Nedelcheva" AFFILIATION="PPE">
(FR) Austatud juhataja! Meie demokraatlikes riikides on meil meie parlamendid, mis on kodanike häälekandjateks, siis on meil erakonnad ja nendega seotud sihtasutused, mis on vaimseteks juhtideks, mõttekodadeks ja arutelude juhatajateks. Parlamendid on demokraatia mootor ja erakonnad selle kütus.
<P>
Me kaebame siin parlamendis pidevalt, et kodanikud ei tunne Euroopa Liidu vastu huvi. Hädaldame Euroopa valimistelt puudujate ja vastuhäälte arvu pärast. Kui me tahame tõelist Euroopa demokraatiat, siis peame tõsiselt mõtlema sellele, kus peaksid Euroopa erakonnad paiknema selles Euroopa ruumis, mida me üritame luua.
<P>
Oleme Lissaboni lepingu ja Euroopa kodanikualgatuse nimel juba palju ära teinud. Nüüd peame võimaldama Euroopa erakondadele vahendid, mida nad vajavad oma eesmärkide elluviimiseks. Palun tähele panna, et ma ei arva, et need ressursid peaksid olema vahend, mis võimaldab suurtel erakondadel muutuda kõigutamatuks hegemooniaks. Debatist peaksid saama osa võtta ka väikesed organisatsioonid. See on tähtis, kui tahame võidelda erakondade inimeste silmis negatiivse maine vastu ja nende kui demokraatia ebapopulaarse näo maine vastu.
<P>
Usun, et kindlasti on vaja kehtestada selged rahastamistingimused ja rahastamist läbipaistvalt hallata, kui tahame tugevdada seda Euroopa avalikku ruumi, mida me luua üritame. See algatus peab olema kaasav, et suurerakondi ei eelistataks väiksemate erakondade ees ja vastupidi.
<P>
Veel üks küsimus, mida tahaksin käsitleda, on seotud järjepidevusega, mida loome Euroopa, liikmesriikide ja piirkondlike tasandite vahel. Kehtestatavad Euroopa määrused peavad sobituma erinevate sellekohaste riigisiseste õigusraamistikega, et tagada, et eri tasandid üksteisega läbi ei põimuks.
<P>
Lõpetuseks - peame väga hoolikalt lugema raporti punkti 23, sest peame sellest tulenevalt mõtlema sidemete peale, mida Euroopa erakonnad saavad luua ülejäänud maailma erakondadega. Peame suutma jagada oma demokraatlikke väärtusi meie partneritega mujal maailmas, sest see üleilmastunud maailm, milles me praegu elame, vajab seda, et poliitiliste otsuste langetajad otsiksid koos probleemidele lahendusi.
<SPEAKER ID="544" NAME="Zigmantas Balčytis" AFFILIATION="S&amp;D">
(LT) Austatud juhataja! Euroopa erakondade oluline roll on talletatud Lissaboni lepingus, mille eesmärk on kujundada tõhus Euroopa poliitiline ruum. Meie poliitikute ülesanne on innustada kodanikke Euroopa Liidu vastu huvi tundma, muuta liit mõistetavamaks ja juurdepääsetavamaks ning kaasata kodanikke otsuste tegemisse. Selleks on vaja Euroopa erakondade ja sihtasutuste tegevust täpselt ja ühtselt reguleerida ning tagada, et erakonnasiseselt toimitakse demokraatlikult. Erakondadel kui demokraatia võimaldajatel peab olema ühtne õiguslik ja eelarveline staatus, mis tagab, et erakonnad on Euroopa kodanikele paremini mõistetavad ja et kodanikud on paremini esindatud. Eriti tähtis on, et erakonnasisesed juhtimisorganid moodustatakse läbipaistvate põhimõtete kohaselt, et tagada erakonna kõigi organite demokraatlik valimine ja demokraatlik otsustamisprotsess.
<SPEAKER ID="545" NAME="Alexandra Thein" AFFILIATION="ALDE">
(DE) Austatud juhataja! Väga vähesed meie kodanikud teavad Euroopa erakondade ja sihtasutuste olemasolust. Siiani on need lihtsalt olnud rahvuslike erakondade katusorganisatsioonid, mis on asutatud liikmesriikide seaduste alusel, praegusel juhul peamiselt Belgia seaduste kohaselt.
<P>
Mida need Euroopa erakonnad teevad? Nad arutavad Euroopa küsimusi, peavad erakonnakonverentse ning nende roll Euroopa Parlamendi valimissüsteemi reformimisel on asendamatu. Lissaboni lepingu kohaselt peavad nad aitama kehtestada Euroopa demokraatiat - Euroopa tasandi poliitilist foorumit.
<P>
Homme hääletusele tulevas algatusraportis kutsutakse komisjoni üles reformima Euroopa erakondade õiguslikku alust. Tulevikus on selliste erakondade aluseks Euroopa Liidu õigusel põhinev põhikiri ja nad on Euroopa juriidilised isikud. Liberaalidena oleme korraldanud kampaaniaid, et tagada, et tehakse selget vahet Euroopa erakonna tunnustamise ja rahastamisõiguse vahel, sest ilmes märke ahnusest. Tähtis on ka, et Euroopa erakonnad järgiksid oma sisemises korralduses demokraatlikke põhimõtteid - see on midagi, mida ei saa enesestmõistetavaks pidada.
<SPEAKER ID="546" NAME="Geoffrey Van Orden" AFFILIATION="ECR">
Austatud juhataja! Paljudes meie riikides liiguvad arvamused ühes suunas, kuid huvitaval kombel tahavad Euroopa Liit ja parlament ujuda vastassuunas. Meie kodanikud ei nõua riikidevahelisi poliitikuid. Parlament tahab kulutada veelgi rohkem rahva raha nüüd, kus meie rahvuslikud valitsused on sunnitud avaliku sektori kulusid vähendama.
<P>
Austatud juhataja! Võtan sõna sihtasutuse New Direction - the Foundation for European Reform presidendina. Minu arvates on vastuvõetamatu suurendada poliitiliste sihtasutuste kulusid aasta-aastalt üle 30%. 2009. aastal kulutati 6,3 miljonit eurot; 2012. aastaks kahekordistub see summa 12,3 miljoni euroni. Mõned võivad öelda, et kui sa selle vastu oled, siis miks võtab sinu sihtasutus toetust vastu? Noh, vastus on lihtsalt see, et kogu raha, mida me vastu ei võta, jagatakse teiste fraktsioonide sihtasutuste vahel; nii rahastaksime oma poliitiliste vastaste tegevust. Peame leidma viisi, kuidas tagastada see raha meie riigikassadesse.
<SPEAKER ID="547" NAME="Nikolaos Chountis" AFFILIATION="GUE/NGL">
(EL) Austatud juhataja! Head kolleegid! Minu arvates on Euroopa Liit demokraatia ja usaldusväärsuse kriisi ja ka majanduskriisiga proovile pandud. Tehtav poliitika vihastab meie kodanikke ja valmistab neile pettumust ning otsustamismenetlus peletab neid osalemast, nagu näitasid hiljutised Euroopa valimised. Seepärast võivad teatud tingimuste täitmisel Euroopa erakonnad tänu oma spetsiifilistele poliitilistele omadustele aidata üldsusel muutuda aktiivsemaks ja otsida lahendusi rahva jaoks, mitte nende jaoks, kes on rahaliselt tugevad. Seega peavad poliitilise ja juriidilise tunnustamise ja vajamineva rahastamise eeskirjad hõlbustama nende tegevust, et nad saaksid vabalt kujundada oma poliitika ja alternatiivsed ettepanekud - sest selles seisneb demokraatia põhiolemus - ja neid ei tohi mõjutada välised poliitilised või majanduslikud piirangud. Seepärast on mul kahtlusi raporti teatud punktide suhtes, kuna neid võidakse kasutada piirangute seadmiseks erakondade vabale ning sõltumatule moodustamisele ja tegevusele.
<P>
Erakonna juhtimine, tegevus ja ülesehitus peab olema erakonna enda kätes ning see ei tohi sõltuda vastastikest kõrgematest poliitilistest seostest.
<SPEAKER ID="548" NAME="Jaroslav Paška" AFFILIATION="EFD">
- (SK) Austatud juhataja! Raportis Euroopa tasandi erakondade põhikirja käsitleva määruse kohaldamise ja nende rahastamise kohta hinnatakse selle seaduse kohaldamise kogemusi laiaulatuslike euroopalike poliitiliste üksuste juhtimisest.
<P>
Marietta Giannakou otsustas lisaks praegusele olukorrale hinnangu andmisele sõnastada mitu ettepanekut kehtiva õiguskeskkonna parandamiseks.
<P>
Arvatavasti oleks kõige märkimisväärsemaks muudatuseks praegu Belgia valitsusvälise organisatsiooni põhikirjale vastava põhikirja ümberkujundamine ühiseks ja ühtseks Euroopa Liidu õigusel põhinevaks põhikirjaks.
<P>
Teine märkimisväärne muudatus oleks seada sõltumatute rahastamisallikate osakaaluks 10% erakondade üldeelarvest.
<P>
Arvestades asjaolu, et Euroopa erakonnad ja nendega seotud sihtasutused peaksid 2012. aastal saama Euroopa Parlamendilt üle 30 miljoni euro, peame tagama rahastamise maksimaalse läbipaistvuse.
<P>
Selliseid muudatusi võib toetada ELis toimuva poliitilise töö edasise täiustamise huvides.
<SPEAKER ID="549" NAME="Daniël van der Stoep" AFFILIATION="NI">
(NL) Austatud juhataja! Hollandi Vabaduspartei (PVV) on siin täiskogul selleks, et esindada Hollandi rahvast. Me oleme siin, sest usume, et Euroopa Liit oma praegusel kujul ei teeni Madalmaade huvisid. Me ei ole Euroopa Liidu vastu, vaid tahame lihtsalt, et see piirduks majandusliku koostööga. Meie jaoks, austatud juhataja, on poliitiline Euroopa ühendus seetõttu täiesti mõeldamatu. Võim peab kuuluma liikmesriikidele, sest ainult nemad saavad otsustada, mis on nende kodanike jaoks parim. Euroopa erakonnad ei too ei Euroopa Liidu ega Madalmaade kodanike heaolule suuremat kasu.
<P>
Austatud juhataja! Lissaboni lepingu säte - ja ma tsiteerin -, et Euroopa tasandi erakonnad aitavad kaasa euroopaliku poliitilise teadvuse kujundamisele ja liidu kodanike tahte väljendamisele, on absurdne ja elukauge väide. See ei huvita kodanikke - ja õigusega. Euroopa erakonnad said perioodil 2004-2010 umbkaudu 67 miljonit eurot Euroopa toetustena. See on täiesti mõttetu maksumaksjate raha raiskamine. Erakond peab definitsiooni järgi suutma tegutseda ilma rahalise toetuseta ja see hõlmab Euroopa erakondi. Nende puhul on tegu spetsiaalsete huvirühmadega, millest keegi ei tea, mida keegi ei kontrolli ja mida meil on vaja sama palju, kui vajame auku oma peas.
<SPEAKER ID="550" NAME="Georgios Toussas" AFFILIATION="GUE/NGL">
(EL) Austatud juhataja! Põhiküsimus, mis tõstatati Euroopa erakondade rahastamist ja nende asutamise meetmeid käsitlevas raportis, on Euroopa erakondade ühtse põhikirja loomine kooskõlas Euroopa ühtlustamise õigusaktidega.
<P>
Euroopa Liit koos oma õigusaktidega, milles kehtestatakse Euroopa erakondadele üks struktuur ja modus operandi ja milles sekkutakse nende sisemisse toimimisse, nende põhikirjadesse ja poliitilisesse programmi väidetavalt rahastamisrežiimi lihtsustamise ettekäändel, avab Pandora laeka majanduslike ja seeläbi ka poliitiliste sanktsioonide kehtestamiseks erakondade vastu, kuna nende tegevus satub ELi surmahaardesse, rahvuslikke erakondi survestatakse lõimuma täielikumalt Euroopa Liidu rohujuurevastase poliitikaga ning rohujuurevastase poliitika, ELi strateegia ja pealinna autoriteedi kahtluse alla seadvaid erakondi rünnatakse. Küsimus ei ole parlamentaarsest koordineerimisest; küsimus on Euroopa erakondadest kui Euroopa Liidu ideoloogilistest ja poliitilistest tööriistadest, et manipuleerida töölisklassi ning rohujuuretasandi liikumist.
<P>
Seetõttu hääletame raporti vastu, milles käsitletakse Euroopa erakondade, poliitiliste sihtasutuste ja nende rahastamise määruseid.
<SPEAKER ID="551" NAME="Elena Băsescu" AFFILIATION="PPE">
(RO) Austatud juhataja! Euroopa erakondade läbipaistev rahastamine on demokraatlike väärtuste toetamise põhivahend. Me vajame Euroopa ruumi, milles on aktiivsed erakonnad ja kus kodanikud on Euroopa Liidu muredes kesksel kohal. Euroopa juriidilise staatuse vastuvõtmine on samm Euroopa erakondi reguleeriva raamistiku täiustamise suunas.
<P>
Minu kodumaal kehtib meil 2006. aastast pärinev seadus nr 334, mis vaadati 2010. aastal läbi. Avalik arutelu käib siiski selle üle, kas linnavolinike ja parlamendiliikmete kandidaate oleks kohasem rahastada riigieelarvest. On tehtud ettepanek seada ülempiiriks umbkaudu 11 600 eurot kandidaadi kohta. Sellise kuluregulatsiooni vastuvõtmine kaotaks valimisaegsed pistised ja ebaseadusliku rahastamise. Erakondades oleksid põhiliselt pädevad kandidaadid, mitte inimesed, kes suudavad oma kampaaniat edendada.
<SPEAKER ID="552" NAME="Diane Dodds" AFFILIATION="NI">
Austatud juhataja! Tänaõhtune arutelu annab tunnistust kõigest sellest, mis on valesti nn rohkema Euroopa tegevuskavaga. Olin lihtsalt vapustatud, kui kuulsin ja nägin, kui kaugel on see arutelu tavakodanike tegemistest. Andrew Duff tõdes õigusega, et Euroopa valitsejate ja üksikisikute vahel on täitmist ootav tühimik. See on tõesti nii, kuid seda tühimikku ei saa täita Euroopa erakondade arendamisega ja - nagu üks teine arutelus osaleja ütles - erakondade rahastamisega ulatuses, mis vastab nende eesmärkidele.
<P>
Esitan Andrew Duffile väljakutse, et ta läheks nädalavahetusel oma valimisringkonda ja prooviks oma vaadetes veenda kohaliku kogukonna rühmitusi, kelle rahalist toetust Ühendkuningriigi koalitsioonivalitsuse kokkuhoiumeetmete tõttu vähendati. Tühimiku saab aga täita, kui lasta inimestel sõna sekka öelda Lissaboni lepingu, suureneva föderalismi ja institutsioonidest lähtuva bürokraatliku litaania teemal.
<SPEAKER ID="553" NAME="Maroš Šefčovič">
komisjoni asepresident. - Austatud juhataja! Alustan oma kokkuvõtvaid märkusi sellega, et tänan veel kord Marietta Giannakoud tema raporti eest, sest ma leian, et arutelu on väga selgelt näidanud, et see probleem ja tema tõstatatud küsimused on põhjendatud; need on Euroopa integratsiooni ja selle demokraatliku olemuse keskmes.
<P>
Mõttevahetus näitas selgelt, kui tundlikud need küsimused on ja kui täiskogu kiidab homme esitatud seadusandliku resolutsiooni heaks, siis komisjon täidab oma raamlepingust tuleneva kohustuse ja vastab resolutsioonile kolme kuu jooksul.
<P>
Nagu te võisite tunnetada arutelu käigus, on aga üsna selge, et tegemist on tundliku, keerulise, poliitilise ja juriidilise ülesandega, sest paljud küsimused on nii õiguslikult kui ka poliitiliselt väga tundlikud. Euroopa erakondade põhikirja esialgne analüüs on selles suunas, kuid peame nüüd väga hoolikalt uurima õiguslikku alust, võimalikku juriidilist vormi ja - nagu oleme näinud - vajame väga tõenäoliselt selles küsimuses eraldi õigusakti. Seda seetõttu, et 2003.-2004. aastast pärineva määruse läbivaatamisest lihtsalt ei piisa, sest selles käsitletakse rahastamist, mitte poliitiliste rühmituste põhikirja. Nii et see on üks vaatenurk, mida peame väga hoolikalt kaaluma.
<P>
Mitu sõnavõtjat tõstatas finantsmääruse muutmise küsimuse. Ka siin peame väga hoolikalt vaatama nõudeid, reguleerimisala ja ajastust ning kahtlemata võtsime arvesse raportis esitatud üleskutset paindlikkusele. Nagu teate, võtsime juba 2007. aastal mõned meetmed ja uurime ettepanekuid väga hoolikalt. On aga üsna selge, et võib osutuda väga keeruliseks jõuda muudatuste suhtes üksmeelele ning lisada need finantsmääruse ja selle rakenduseeskirjade kehtivasse redaktsiooni.
<P>
Loomulikult on parlament seadusandja ja vaba tõstatama selle küsimuse käimasolevas institutsioonidevahelises protsessis, kui ta peaks seda tahtma. Veel kord minu tänusõnad, austatud juhataja, ning ootame kindlasti selle teema arutelu jätkumist, kui resolutsioon on vastu võetud ja komisjon on ette valmistanud oma vastuse.
<SPEAKER ID="554" NAME="Marietta Giannakou" LANGUAGE="EL">
Austatud juhataja! Tahaksin eriti tänada volinikku selle eest, mida ta ütles, ja kohustuste eest, mis ta võttis, ning oma kaasparlamendiliikmeid, kes raportit toetasid.
<P>
Esiteks - ma arvan, et on tähtis korrata, et mis puudutab rahastamismenetlust, ei soovi erakonnad suuremat rahastamist, ja et 2007. aasta määruse muutmisega kaasnes suurem läbipaistvus, mida kinnitab ka Transparency International. Teiseks on õiglane, et erakonnad tahavad Euroopa põhikirja ja viia põhikiri vastavusse Euroopa institutsioonide ja Euroopa õigusaktidega ning selle eesmärk on loomulikult rahuldada kodanikke.
<P>
Viimaseks - kindla ja läbipaistva keskkonna loomine erakondade tegevuseks ja rahastamiseks on sügavalt demokraatlik tegu. Vajame aktiivsetest erakondadest koosnevat Euroopa ruumi, mis toob kodanikud liidu keskmesse ja aitab neid nende igapäevaelus. See tähendab suuremat osalust, rohkem demokraatiat ja lõppkokkuvõttes rohkem Euroopat.
<SPEAKER ID="555" NAME="Juhataja">
Arutelu on lõppenud.
<P>
Hääletus toimub 6. aprillil kell 12.00.
<P>
Kirjalikud avaldused (kodukorra artikkel 149)
<SPEAKER ID="556" NAME="Cristian Silviu Buşoi" AFFILIATION="ALDE">
kirjalikult. - (RO) Euroopa Liitu on demokraatia puudumise pärast korduvalt kritiseeritud. Tõelise demokraatia saavutamiseks peab meil olema Euroopa poliitiline ruum selle sõna tõelises tähenduses ning Euroopa tasandi erakonnad on selle eesmärgi saavutamiseks põhivahend. Ettepanekud Euroopa erakondi ja nende rahastamist reguleerivate eeskirjade määruse reformimiseks, mis sisalduvad raportis, on märk nende tegutsemise lihtsustamiseks. Arvan, et nad saavad oma rolli palju paremini täita, kui neil on Euroopa õigusel põhinev ühtne poliitiline ja juriidiline staatus. Kehtiv süsteem, kus erakonnad on juriidilised isikud liikmesriikide õigusaktide alusel, ei loo parimaid tingimusi erakondade ja 27 liikmesriigi valijaskonna vaheliseks tõhusaks suhtluseks. Euroopa põhikirja kasutuselevõtt aitaks Euroopa tasandi erakondadel kohaneda Euroopa valimiste valimissüsteemi reformiga, mida praegu arutatakse. Lisaks toetan ettepanekut võimaldada Euroopa erakondadel osaleda Euroopa küsimuste referendumikampaaniates liikmesriigi tasandil. Enamikul juhtudel domineerivad referendumitel puhtalt riigisisesed teemad. Euroopa erakondade osalemine võib aidata juhtida arutelud referendumi tegelike küsimuste suunas.
<SPEAKER ID="557" NAME="Algirdas Saudargas" LANGUAGE="LT">
Arutelud Euroopa erakondade rolli tugevdamisest Euroopas demokraatia arendamise teel ja üldsuse arvamuse kujundamine on väga olulised. Ehkki parlamendi volitused on kasvanud, ei ole demokraatia defitsiit vähenenud, sest kodanike osavõtt Euroopa Parlamendi valimistest on aina kahanev. Euroopa tasandi erakonnad on parlamentaarse demokraatia ülitähtsad vahendid, tõstes Euroopas poliitilist teadlikkust, edendades huvi ELi asjade vastu ja väljendades Euroopa Liidu kodanike tahet. Sel põhjusel nõustun täielikult raportööriga, et Euroopa tasandil on vaja parandada erakondade olukorda ning kujundada neile selge ühtne juriidiline staatus ja rahastamismudel. Sellised erakonnad ei tohiks jääda võõrkehaks. Hetkel on Euroopa erakondade roll avalikus sfääris suhteliselt piiratud. Need on pelgalt rahvuslike parteide katusorganisatsioonid, kes ei puutu valijatega otseselt kokku. Erakondade uus juriidiline staatus Euroopa Liidus tagaks organisatsioonilise ühtsuse ja annaks võimaluse oma rolli tõhusamalt täita. Tahaksin rõhutada, et peame jätkuvalt püüdlema selles suunas, et luua erakondade rahastamiseks turvaline ja läbipaistev keskkond. Erakondade rahastamine ei tohi tugineda üksnes toetustele, me peame edendama ka omavahenditest rahastamist, mis on märk erakonna elujõulisusest.
<SPEAKER ID="557" NAME="Anna Záborská" AFFILIATION="PPE">
kirjalikult. - (SK) Ma ei tahaks kuuluda erakonda, mis on rajatud esitatud raportis visandatud põhimõtete kohaselt. Tahetakse, et nendest erakondadest saavad nn Euroopa avalike huvide esindajad, kuid kui te küsite kahelt parlamendiliikmelt, mis see on, siis vastavad nad mõlemad erinevalt. Kes määrab selle huvi? Parlament? Komisjon? Ent parlamendiliikmeid ei nimeta ELi institutsioonid - neid valivad liikmesriikide kodanikud. Minu kohus on esindada tegelikke kodanikke, mitte seda, mida ELi institutsioonid peavad nn Euroopa avalikuks huviks. Ma ei nõustu ka sellega, et Euroopa erakonnad peaksid tegutsema ka piirkondlikul ja riiklikul tasandil. Neil lihtsalt ei ole selleks volitusi. Kui nad hakkavad seda tegema, siis satuvad nad vastuollu erakondadega, kelle valimissedelitel meid kõiki valiti, ning nende erakondade esindatavate valijatega. Minu lojaalsus kuulub minu valijatele, mitte Euroopa erakonnale. Seda nimetatakse vabaks mandaadiks. Ma ei ole seega absoluutselt nõus raportis esitatud ülierakondade ideega. See on järjekordne üritus sotsialistlikelt euroinseneridelt, kes on nii lummatud utoopilisest üliriigist, et ei kuule kaine mõistuse häält. Kui nad kuulaksid kaine mõistuse häält, siis saaksid nad aru, et selliste ettepanekute jonnakas läbisurumine hävitab alused, millel seisab Euroopa integratsioon. Ustava eurooplasena pean seega hääletama selle raporti vastu.
