<CHAPTER ID="014">
Euroopa romide strateegia (arutelu)
<SPEAKER ID="110" NAME="Juhataja">
Järgmine päevakorrapunkt on arutelu nõukogu ja komisjoni avalduste üle, mis käsitlevad Euroopa romide strateegiat.
<SPEAKER ID="111" NAME="Jean-Pierre Jouyet">
nõukogu eesistuja. - (FR) Austatud juhataja, volinik, daamid ja härrad! Nõukogu nõustub täielikult Euroopa Parlamendi 31. jaanuari resolutsioonis esitatud seisukohaga, et romide olukorra parandamiseks ja nende põhiõiguste kaitseks on asjakohaste meetmete võtmine ülimalt tähtis.
<P>
Nagu te teate, on Prantsusmaa eesistumisajal tehtud tõsiseid edusamme diskrimineerimise vältimise ja sotsiaalse kaasatuse küsimustes ning sellega seoses on olnud võimalik võtta arvesse ka romide olukorda, eeskätt volinik Špidla poolt 2. juulil esitatud paketis, mis puudutab sotsiaalmeetmete kava.
<P>
Komisjoni esitatud paketi eesmärk on anda uus tõuge poliitilistele jõupingutustele, mille eesmärk on võidelda kõige haavatavamaid elanikkonnarühmi puudutava vaesuse, tõrjutuse ja diskrimineerimise vastu. Sellest vaatepunktist on komisjoni ettepanekud, milles antakse hinnang ka juba olemasolevatele vahenditele, mis on mõeldud romi elanikkonna suuremaks kaasamiseks, tõepoolest väga väärtuslikuks panuseks.
<P>
Nõukogu väljendab omalt poolt kahetsust, et liikmesriigid ei suutnud kokkuleppele jõuda finantsmeetmetes, mis puudutavad vaesuse ja sotsiaalse tõrjutuse vastu võitlemist käsitlevat paketti. Tahtsin seda ka praegusel arutelul mainida.
<P>
16. septembril toimus esimene Euroopa Liidu tippkohtumine romide küsimuses. Selle korraldamist toetasid komisjoni president ja Euroopa Liidu eesistujariik Prantsusmaa. Vastuvõetud deklaratsioonis rõhutatakse liikmesriikide kohustusi tagada romide tegelik kaasamine, rõhutades inimeste individuaalsete õiguste tugevdamise vajadust ja romide organisatsioonide osaluse olulisust.
<P>
Teine võrdse kohtlemise teemaline tippkohtumine toimus 29. ja 30. septembril 2008. Sellel tippkohtumisel juhtisime tähelepanu romi elanikkonda liigagi sageli puudutavatele probleemidele, mis on seotud haridusele, tööhõivele, kutseõppele ning ka muudele toodetele ja teenustele juurdepääsuga. See võimaldas meil leida viise, kuidas võidelda tõhusamalt seda elanikerühma puudutava diskrimineerimise vastu.
<P>
Me tunneme ühtlasi heameelt, et Euroopa Liit on romide olukorra enda tähelepanu alla võtnud, ning me kanname hoolt, et sellest saaks üks Euroopa Liidu Põhiõiguste Ameti prioriteete.
<P>
Eesistujariik Prantsusmaa koostas hiljuti romide olukorda puudutavate järelduste eelnõu. Need järeldused esitatakse järgmisel esmaspäeval ja teisipäeval välisministrite nõukogule ning üldasjade ja välissuhete nõukogule. Teisipäeval annan ma neist aru Euroopa Parlamendi väliskomisjonile.
<P>
Järelduste eelnõus kutsutakse komisjoni ja liikmesriike üles võtma arvesse romide olukorda põhiõiguste kaitset puudutava poliitika kujundamisel ja rakendamisel, vaesuse ja diskrimineerimise vastase võitluse poliitikas, soolise võrdõiguslikkuse poliitikas ning haridusele, eluasemele, tervishoiule, töökohtadele, õiguskaitsele ja kultuurile juurdepääsu käsitlevas poliitikas. Järelduste eelnõus nõuame, et komisjon ja liikmesriigid töötaksid 2009. ja 2010. aastaks välja konkreetsed meetmed.
<P>
Seda silmas pidades soovitakse ka tõukefondide paremat kasutamist. Seetõttu palub nõukogu komisjonil esitada 2010. aastal aruanne saavutatud edu kohta, jätkata arutelusid ning korraldada vajalikud mõttevahetused romide organisatsioonidega.
<P>
Härra juhataja, daamid ja härrad! Sellele tahtsin ma Euroopa Parlamendi tähelepanu juhtida.
<SPEAKER ID="112" NAME="Vladimír Špidla" LANGUAGE="CS">
Austatud juhataja, daamid ja härrad! 16. septembril Brüsselis toimunud esimene Euroopa Liidu romide tippkohtumine oli selle valdkonna peamiste huvirühmade partnerluse jaoks määrava tähtsusega. Tippkohtumine, kus osales üle 500 kõrgetasemelise esindaja ELi institutsioonidest, liikmesriikidest ja vabaühendustest, peegeldas meie tugevnenud otsusekindlust suurendada romide sotsiaalse tõrjutuse kõrvaldamiseks mõeldud jõupingutusi.
<P>
Saadeti selge sõnum, et üldeesmärk peab olema romide täielik lõimimine Euroopa majanduslikku, sotsiaalsesse ja kultuuriellu ning tagada kõigile ELi elanikele, sealhulgas romidele võrdsed võimalused. Vaja on kodanikuühiskonna täielikku kaasamist sellesse partnerlusse. See tähendab, et romid peavad osalema neid puudutava poliitikaga seotud ettepanekute tegemises, selle poliitika elluviimises ja järelevalves. Seetõttu tunneb komisjon heameelt vabaühenduste panuse üle tippkohtumisse, näiteks ELi romide poliitika koalitsiooni (EU Roma Policy Coalition) deklaratsiooni. Tänu ELi ja liikmesriikide ühistele jõupingutustele ning vastastikusel usaldusel ja heal tahtel põhinevale koostööle on tänavu õnnestunud saavutada romide lõimimise osas enneolematu edu.
<P>
Komisjoni hinnangul olid tippkohtumise tähtsaimad tulemused järgmised: püstitati ülesanne edendada romi meeste, naiste ja laste individuaalseid õigusi; tunnistati fakti, et ELil ja liikmesriikidel lasub ühine vastutus toetada romide lõimimist enda vastutusalas; tunnistati fakti, et EL peab kaasa aitama liikmesriikide poliitika elluviimisele kooskõlastamise ja tõukefondidest antava rahalise toetuse kaudu; jõuti üksmeelele, et tuleb toetada romidele suunatud ja kultuurilises mõttes delikaatseid meetmeid, mis soodustavad nende lõimimist ühiskonda, ilma et see tooks kaasa muude sama ebasoodsas olukorras olevate ühiskonnaliikmete tõrjumise.
<P>
Tippkohtumisel anti ka selge märguanne, et komisjon võtab oma vastutusalas kõik vajalikud meetmed romide olukorra parandamiseks ja tagab, et nad saaksid põhiõiguste hartaga garanteeritud põhiõigusi täiel määral kasutada. Ühenduse õiguse rikkumise korral sekkub komisjon kõhklematult ning see puudutab ka põhiõigusi.
<P>
Seoses tippkohtumiste järeldustega tegi president Barroso koos minuga ettepaneku luua romide kaasamise platvorm. See looks raamistiku kõrgetasemelistele kahepoolsetele kohtumistele, nii et näiteks ühtekuuluvust ja maapiirkondade arengut puudutavat poliitikat toetavaid finantsvahendeid võiks romide lõimimiseks paremini kasutada. Lisaks pakuks selline platvorm konkreetset katet komisjoni lubadusele muuta ühenduse vahendid ja poliitika tõhusamaks ning anda saadud tulemustest aru.
<P>
Seoses Euroopa Ülemkogu juunikuisel istungil tehtud järeldustega peaksid liikmesriigid nüüd hindama tehtud edusamme ja suurendama jõupingutusi romide täielikuks lõimimiseks. Komisjon muidugi toetab liikmesriike. Lisaks sellele ootab komisjon üldasjade nõukogu 8. detsembri kohtumist, kus arutatakse romide lõimimist puudutavate järeldustega seotud ettepanekuid.
<SPEAKER ID="114" NAME="Lívia Járóka">
fraktsiooni PPE-DE nimel. - (HU) Austatud juhataja, volinik, minister, head kolleegid! Viimase aasta jooksul on tehtud olulisi edusamme, teadvustamaks Euroopa tasandil fakti, et kõigi Euroopa riikide huvides on liikmesriikides elava kümne miljoni puudustkannatava romi lõimimine ja nende õiguste täielik tagamine.
<P>
Mulle tundub, et see protsess on sellest hoolimata nüüdseks pidurdunud. Euroopa Parlamendi ja vabaühenduste andmeil läheb vaja professionaalset järelevalvet ja Euroopa Ühenduse kontrolli, sest ehkki liikmesriigid on Euroopa Liidule esitatud kavades osutanud kavatsusele nendes riikides elavaid romisid lõimida, ei toeta nende vastuvõetud eelarved ja senised tulemused neid väiteid.
<P>
ELi vahenditest rahastatud üksikprojektid ei ole just rabavaid tulemusi saavutanud. Mis puudutab Euroopa romide väljatõrjutust majandusest ja eluasemetest, juurdepääsu puudumist kvaliteetsele haridusele ja murettekitavaid tervisenäitajaid, siis ei ole olukord paranenud, vaid pigem halvenenud, nõrgestades jätkuvalt Euroopa sotsiaalset ühtekuuluvust.
<P>
Vaja läheb senistest projektipõhistest algatustest märksa ulatuslikumaid kõrgetasemelisi jõupingutusi ning need peavad olema suunatud nii romidele kui ka ülejäänud ühiskonnale, et arendada mainitud valdkondi edasi viisil, mis ei sõltu parteidest ja valimistsüklitest. Nende jõupingutuste õnnestumise põhieelduseks on see, et Prantsusmaa eesistumisajal ettevalmistatud Euroopa ühiste meetmete elluviimist jätkavad ka järgmised eesistujariigid.
<P>
On hädavajalik, et võetaks kiireid meetmeid romide ühiskondlikuks aktsepteerimiseks ja nende majandusliku suutlikkuse ärakasutamiseks Euroopa arengu huvides. Alates ühtekuuluvuspoliitika elluviimise algusest kuni 2004. aastal toimunud laienemiseni tehti mõned edusammud, ent veel kolmkümmend aastat on ootamiseks liiga pikk aeg. Praegune olukord ei nõua midagi vähemat kui kriisimeetmed. Ainuke võimalus romide getode likvideerimiseks on nende tuhandete elanike uuesti tööturule lõimimine, majanduse uute ja väljaarendamata sektorite - näiteks taastuvad ja alternatiivsed energiaallikad või keskkonnakaitse - maksimaalne kasutamine ning kvaliteetse lõimitud haridussüsteemi loomine.
<P>
Samal ajal tuleb tugevdada romide endi identiteeti, nende asukohariigist tulenevat identiteeti ning nende sotsiaalset ja majanduslikku identiteeti. Viie miljoni euro suuruse maksumusega katseprojekti lisamine 2009. aasta eelarvesse tagab meile võimaluse sellel teemal arutleda, ent see protsess ei tohi sellega peatuda. Kahepoolsete kohtumiste asemel on meil vaja ELi strateegiat, mis aitab välja töötada uusi poliitika elemente, õiguslikke aluseid, võimalikke sanktsioone ja ka rahalisi mehhanisme.
<SPEAKER ID="115" NAME="Jan Marinus Wiersma">
fraktsiooni PSE nimel. - (NL) Austatud juhataja! Viimasel ajal on Euroopa Parlament võtnud jõuliselt sõna Euroopa romide lõimimise pikaajalise strateegia väljatöötamise kaitseks. Viimase aasta jooksul on saanud selgeks, et selles valdkonnas on vaja aktiivsemalt tegutseda, peamiselt liikmesriikide, aga ka Euroopa Liidu poolt. Nõukogu käsitleb seda teemat varsti jälle. Juba see näitab, et meie valitsusjuhid peavad romide vastu suunatud diskrimineerimise ning nende sotsiaalse ja majandusliku tõrjutuse vastu võitlemist põhjendatult suure poliitilise tähtsusega teemaks, mis nõuab tõhusat poliitikat.
<P>
See teema on ka komisjoni tegevuskavas tähtsal kohal. Septembris korraldas komisjon esimese romide küsimust puudutava tippkohtumise, mis andis liikmesriikide esindajatele, komisjonile endale ja eeskätt romi kodanikuühiskonna esindajatele võimaluse teha ettepanekuid Euroopa romide poliitika kohta.
<P>
Osana Euroopa romide strateegiast peaks igal aastal toimuma kõrgetasemeline poliitiline kohtumine, mille eesmärk oleks käsitleda poliitilisi edusamme ja vahetada positiivseid kogemusi, tehes vajaduse korral ka kriitilisi märkusi. Ma loodan, et volinik saab täna meile vastavasisulise lubaduse anda.
<P>
Siiski on vaja teha enamat. Seetõttu on Euroopa Ülemkogu andnud komisjonile selge ja konkreetse ülesande: töötada välja laiaulatuslik, strateegiline ja pikaajaline poliitiline raamistik, et murda tõrjutuse nõiaring, mis hoiab lõksus terveid Euroopa romide põlvkondi.
<P>
Poliitiliste ettepanekute elluviimisega viivitamiseks ei ole ühtegi põhjust. On selge, mida tuleb teha: peamised kitsaskohad on lugematute uuringute ja poliitiliste ettepanekute abil välja selgitatud. Euroopa Parlamendi resolutsioonid annavad poliitiliste algatustega seotud võimalustest selge ja konkreetse ülevaate.
<SPEAKER ID="116" NAME="Viktória Mohácsi" LANGUAGE="HU">
Austatud juhataja! 31. jaanuaril võtsime siinsamas suure häälteenamusega vastu Euroopa Parlamendi resolutsiooni, milles nõuti sõnaselgelt Euroopa Komisjonilt ELi romide strateegia väljatöötamist. Nelja eelisvaldkonnana, kuhu tuleks suunata materiaalseid ja inimressursse, tõsteti esile haridus- ja eluasemeküsimused, tööhõive ja tervishoid.
<P>
Äsja kuuldud komisjoni avaldus ei kõlanud väga veenvalt ning ma pean ausalt öeldes märkima, et see meenutas mulle kõhedakstegevalt Ida-Euroopa sotsialistlike diktatuuririikide propagandasõnumeid. Nagu tol ajal, nii kuuleme ka praegu üksnes edusammudest ja arengust ning saame muid positiivseid sõnumeid, samal ajal kui tegelikkuses elavad romid endiselt laagrites ja getodes ning langevad iga päev alanduste, diskrimineerimise ja halvimal juhul rassistlike rünnakute ohvriks. Selle tagajärjel on ainuüksi Itaaliast pagenud ligi 30 000 romi, kes rändab mööda Euroopa Liidu territooriumi, otsides liikmesriiki, kus endale viimaks kodu leida.
<P>
Austatud juhataja! Ma hoian käes asepresident Barrot' 6. novembri kirja, milles ta kinnitab mulle ja neljale minu kolleegile, et me võime kindlad olla, et ta teeb volinik Špidlaga ELi romide strateegia osas tihedat koostööd, tagamaks, et see vastab romide vabaühenduste ootustele. Ometi ei mainita siin mingit strateegiat, vaid üksnes romide kaasamise platvormi. Kuidas seda seletada?
<P>
Euroopa Liidu romide tippkohtumise kohta olen ma kuulnud üksnes vabaühenduste kriitikat, et nad ootasid sellelt ajalooliselt tippkohtumiselt märksa enamat ja et neid ei kaasatud selle ettevalmistamisse. Ent ma lähen veelgi kaugemale: siiamaani ei ole selge, mismoodi on Berlusconi valitsus Euroopa Komisjonile sõrmejälgede võtmise kohta aru andnud.
<SPEAKER ID="117" NAME="Daniel Cohn-Bendit">
fraktsiooni Verts/ALE nimel. - (DE) Austatud juhataja, komisjon, nõukogu! See mõttevahetus on veidi silmakirjalik. Nimetagem asju õige nimega. Romidega seoses on meil probleem ning see seisneb asjaolus, et nad on enamikus ühiskondades erineval määral, ent tugevalt tõrjutud. Siin mainiti Itaaliat; Tšehhis ja Rumeenias on toimunud tõelised pogrommid ja rassistlikud rünnakud.
<P>
Sellises olukorras peaks Euroopa Liit tegema ühte asja, nimelt andma romidele Euroopa vähemuse staatuse. Teisisõnu, esimene samm tõrjutuse vastu võitlemiseks on vähemuse ametlik tunnustamine. Teiseks peaksime seejärel koos romidega välja töötama strateegia, mis peaks siiski koosnema kahest osast. Üks osa peaks puudutama paikseid romisid ning teine osa ringirändavaid romisid. Sest rändureid ei saa vägisi paigale sundida ega paikseid elanikke rändama sundida. Probleem on keeruline. Frankfurdi linnavalitsuses töötasin ma romide küsimusega kuus aastat ja ma tean, kui keeruline see igapäevatöö on.
<P>
Ent põhiprobleem on järgmine ja seetõttu on õige ka see, mida öeldi organisatsioonide kohta: kui me ei tee struktuuride väljatöötamisel koostööd romide organisatsioonidega, ei saavuta me oma eesmärke, sest me räägime nende probleemidest alati isalikult positsioonilt ega ürita nende probleeme koos nende endiga lahendada, võttes arvesse ka nende vastuväiteid. Näiteks räägime koolidest. Ometi leidub romide perekondi, kes ei taha oma lapsi kooli saata, ja perekondi, kes seda tahavad. Need on erinevad probleemid. Seetõttu olen ma nõus, et me peaksime lõpetama positiivsete aruannete väljastamise stiilis "Me oleme mures” ja "Meil on programmid” ja nii edasi juhul, kui me teame, et see ei toimi.
<P>
Lühidalt: esiteks tuleb probleemi selgemalt tunnistada ja teiseks on vaja romide organisatsioonide suuremat kaasamist protsessi.
<SPEAKER ID="118" NAME="Roberta Angelilli">
fraktsiooni UEN nimel. - (IT) Austatud juhataja, head kolleegid! Ma nõustun täielikult komisjoni lähenemisviisiga romide küsimusele. Ma mõistan pragmaatilist, poliitilisest ja ideoloogilisest taagast vaba lähenemist, sellist lähenemist, millesse - nagu president Barroso 16. septembril Brüsselis peetud tippkohtumisel ütles - tuleb kaasata eranditult kõik juhid alates romi kogukonnast kuni ametiasutusteni eesotsas Euroopa Komisjoniga.
<P>
Romisid puudutav poliitika kuulub selgelt liikmesriikide pädevusse, kuid hea on see, et seda viimaks ühenduse tasandil kooskõlastatakse. Edukate meetodite kasutamist tuleks kooskõlastada ning rahaliste vahendite kasutamist korrapäraselt kontrollida. Kui palju ressursse on viimastel aastatel raisatud? Kui palju võimalusi on käest lastud? Tegelikku olukorda vaadates ja asjakohaseid erandeid arvesse võttes on eelarve kahjuks puudujäägis. Kasutatud on liiga palju rahalisi vahendeid, liiga palju on raisatud meetmetele ja projektidele, mis ei ole tulemusi toonud. Kui me tahame probleemi tõsiselt käsitleda, ei saa me teeselda, et seda ei ole juhtunud. Siinkohal saame tõepoolest öelda: "Kes on ilma patuta, see visaku esimesena kivi!” Komisjon on liikmesriikide tarbeks koostanud kasuliku dokumendi. Nüüd peab igaüks andma oma panuse, alustades igasuguse rassismi ja diskrimineerimise vastu suunatud järeleandmatust võitlusest ning tõsise lõimispoliitika edendamisest. See poliitika puudutab peamiselt kolme eelisvaldkonda: haridus, vaktsineerimine ja tervishoid, samuti ametialane koolitus ja tööturule sisenemise programmid, mille tarbeks kasutataks ka mikrokrediidi fonde.
<P>
Kuid me peaksime nõudma romidelt omapoolse vastutuse võtmist. Lubage mul tuua üks näide. Me peame täielikult loobuma sallivusest romidest vanemate suhtes, kes sunnivad oma lapsi kerjama, takistades neid seetõttu koolikohustust täitmast. Ekspluateerimist ja seadusevastast tegevust ei saa ühelgi kujul sallida. Nende probleemide lahendamiseks saab õige strateegia leida vaid solidaarsuse, lõimimise ja õigusnormidest kinnipidamise ühitamisel.
<SPEAKER ID="119" NAME="Giusto Catania" LANGUAGE="IT">
Austatud juhataja, head kolleegid! Pärast seda, kui Euroopa Parlament oma resolutsiooni vastu võttis, külastasime me romide laagreid ja võisime oma silmaga näha, kuidas nad külalisi tervitavad ja kuidas nad elavad. Me külastasime Roomas asuvaid laagreid ja veendusime selles, et tegelikkuses vajavad romid tõepoolest eraldi kaitset, isegi kui ainsaks põhjuseks on see, et pärast ELi laienemist on nad muutunud üheks suuremaks vähemuseks Euroopa Liidus. Meil tuleb tagada, et seda vähemust tunnustataks igas mõttes Euroopa rahvusvähemusena.
<P>
Viimastel aastatel tehtud jõupingutused on olnud kaootilised ning Euroopa Liit ei ole neid kooskõlastanud. Nii palju raha on raisatud, ilma et see oleks suutnud tuua kaasa romide olukorra olemusliku ja püsiva paranemise, eriti sellistes valdkondades nagu haridus, eluasemed ja tööhõive. Me näeme iga päev rassilist diskrimineerimist, nii kohalikul tasandil kui ka programmides, mis ei ole lõimimisele suunatud. Samuti näeme pidevalt politseipoolset diskrimineerimist või isegi rassiliste stereotüüpide juurutamist valitsuste poolt, kes kaaluvad romide registreerimist sõrmejälgede võtmise abil või muude registreerimisviiside kaudu. Euroopas toimub romide kogukonna vastu tõeline kriminaliseerimise kampaania. Iga päev kuuleme nii parem- kui ka vasakpoolsete poliitikute avaldusi, mis selles suunas kalduvad.
<P>
Ma loodan, et kolleeg Angelilli suudab veenda enda partei juhti, kes on ühtlasi Itaalia parlamendi alamkoja esimees, et romisid on võimalik lõimida, vaatamata sellele, et too on avalikkuse ees vastupidist väitnud.
<SPEAKER ID="120" NAME="Frank Vanhecke" AFFILIATION="NI">
(NL) Austatud juhataja! Palun vabandust eelmiselt kõnelejalt, kuid väide, et romidega koos elamisega seotud peamiseid probleeme võib taandada lihtsalt diskrimineerimisele või eelarvamustele, võib olla küll poliitiliselt korrektne, ent ei pea tegelikkuses sugugi paika.
<P>
Just romid ise peavad kinni paljudest tavadest, mida on raske, kui mitte võimatu sobitada enamikus Euroopa riikides kehtivate peamiste reeglitega. Tohutu tööpuudus täiskasvanute seas ning romi laste hulgas koolikohustuse täitmata jätmise kohutav ulatus ei ole eeskätt mingisugusest diskrimineerimisest tingitud.
<P>
Eelmisel nädalal otsustas Itaalia kassatsioonikohus, et mustlaste kerjamine on romide kultuuri lahutamatu osa ning seda ei saa seetõttu keelata. Mind huvitab, kuhu me niimoodi jõuame. Mina isiklikult pooldaksin väga lugupidavat ja inimlikku, ent samal ajal ühemõttelist lähenemisviisi.
<P>
Kõik, kes tahavad meie ühiskonnas elada, peaksid selle seadustest ja reeglitest kinni pidama. Kerjamine, lastele põhilise arstiabi mittevõimaldamine või veel hullem, koolikohustuse pidev täitmata jätmine on meie ühiskonnas täiesti väär.
<SPEAKER ID="121" NAME="Magda Kósáné Kovács" AFFILIATION="PSE">
. - (HU) Austatud juhataja! Tänane arutelu on osa protsessist, mille käigus tuleb veel teha olulisi otsuseid. Seetõttu rõhutan veel kord, et Euroopa suurima vähemuse elamistingimusi võib julgesti võrrelda arengumaailmas valitsevaga. Olukorda võib muidugi pisendada väitega, et see on nende endi süü, samas kui arengumaailmaga võib võrrelda just nende inimeste hariduse, eluasemete, tervishoiu ja tööhõivega seotud olukorda. Ilma kohese, koondatud ja suunatud välise abita ei ole neil 10-12 miljonil inimesel mingit võimalust vaesusest ja tõrjutusest välja rabeleda. Sellise ulatusega sotsiaalne tõrjutus takistab romidel saavutamast elementaarset inimväärikust ja võrdseid võimalusi.
<P>
Euroopa on juba mitukümmend aastat tagasi väljunud ajastust, mil võisime distantsilt mõtiskleda asjaolu üle, et niivõrd suure majandusliku potentsiaali juures võib Euroopa territooriumil viibida nii suurel hulgal inimesi, kes elavad põlvest põlve sotsiaalselt tõrjutuna. Majandusarengu üheski etapis ei tekkinud sotsiaalse redeli alumises otsas asuvatele inimestele tegelikku sotsiaalse mobiilsuse võimalust.
<P>
Me jagame ühist vastutust, eelkõige seetõttu, et romide olukord ei ole uutes liikmesriikides pärast laienemist paranenud ning seda pole ka juhtunud kandidaatriikides, mis ootavad laienemist. Samal ajal on romidevastased meeleolud muutumas üha varjamatumaks äärmuslikke vaateid koondavaks loosungiks; loosungiks, mille levitamine tuleb peatada. Asjaolu, et see teema on päevakorras, osutab sellele, et meil on palju teha. Volinik Špidla loetles paljusid eesseisvaid ülesandeid, mida minu kolleegid täiendasid. Ühendame oma eesmärgid ning veebruaris arutab Euroopa Parlament antud teemat uuesti.
<SPEAKER ID="122" NAME="Jiří Maštálka" AFFILIATION="GUE/NGL">
- (CS) Head kolleegid! Tööhõive- ja sotsiaalkomisjoni variraportöörina tahaksin väljendada tohutut imetlust, mida ma tunnen nii komisjoni kui ka raportööri töö suhtes, kuna nad otsisid usinalt lahendust Euroopa Liidu ühe vähemusega seotud probleemile. Arutelu näitas - ma kardan, et volinik Špidla kõne oli kas halvasti tõlgitud või mõistis kolleeg Mohácsi või kolleeg Cohn-Bendit seda valesti. Ma olen pärit Tšehhist, riigist, mida selles küsimuses on sageli ja minu arvates üsna ebaõiglaselt kritiseeritud ja millel on antud probleemiga palju kogemusi. Sellest lähtuvalt soovin tuua välja neli punkti. Ma nõustun komisjoni seisukohaga, et probleemi saab lahendada üksnes piirkondlike, riiklike ja üleeuroopaliste struktuuride võimalikult ulatusliku ühendamise teel. Teiseks nõustun ma seisukohaga, et meie praegustest vahenditest piisab lõimumispoliitika elluviimiseks. Kolmandaks tahaksin väljendada kindlat nõusolekut komisjoni ja mõnede mu kolleegide seisukohaga, et eduka lahenduse võti sõltub ka romi vähemuse esindajate endi koostööst.
<SPEAKER ID="123" NAME="Adrian Severin" AFFILIATION="PSE">
Härra juhataja! Romid moodustavad üleeuroopalise etnokultuurilise kogukonna, mida puudutavad olulised sotsiaalsed ja majanduslikud probleemid. Nende probleemide lahendamisega peaks tegelema peamiselt Euroopa Liit asjakohase ühise poliitika kaudu, mis eeldab selgete õiguslike aluste olemasolu.
<P>
Kui romid otsustavad kindla rahvusriigi kodakondsusest loobuda, ei saa me väljamõeldist romi kodakondsusest reaalsuseks muuta. Romid on Euroopa kodanikud, kellel puudub kindel asukohariik. Tavaliselt rahvusriigi tasandil rahvusvähemuste suhtes kohaldatavad mudelid siin seetõttu ei tööta. Romide sotsiaalne ja kultuuriline lõimimine on riikidevaheline küsimus ning seetõttu kuulub see eelkõige Euroopa Liidu vastutusalasse.
<P>
Muidugi on ka liikmesriikidel romide suhtes kohustused, mis puudutavad diskrimineerimise vältimist, sotsiaalset kaasamist ja kohalikul tasandil võetavaid eeliskohtlemise meetmeid. Ent selliste ülesannete täitmist tuleb lugeda toetavateks meetmeteks. Kui komisjon rõhutab, et põhivastutus lasub liikmesriikidel, siis keeldub ta tegelikult endale kuuluvaid ülesandeid täitmast ning naaseb ebatõhusaks osutunud mudeli juurde.
<P>
Me peame rajama, me peame välja töötama romidele mõeldud Euroopa avaliku ruumi, mehhanismi, mis võimaldaks romidel poliitika väljatöötamisel ja elluviimisel tõhusalt osa võtta. Ilma selleta ei saa me seda probleemi tegelikult lahendada. Meil ei ole muidu tõelist strateegiat.
<SPEAKER ID="124" NAME="Katalin Lévai" AFFILIATION="PSE">
(HU) Hoolimata asjaolust, et Euroopa institutsioonid on näidanud üles pühendumust Euroopa väärtustele ja põhiõigustele ning diskrimineerimise vastu võitlemisele, on tegelik pilt Euroopa romide lõimimisest heidutav. Enamik Euroopa romisid elab viletsates sotsiaalsetes oludes ning neid ahistavad probleemid on aastaid olnud samad. Peamised neist probleemidest on sotsiaalne tõrjutus, tööpuudus, hariduslik segregatsioon ja romi naiste mitmes mõttes ebasoodsam olukord.
<P>
Ajal, mil Euroopas valitseb majanduskriis, on kerge otsida patuoinast kõige haavatavamate sotsiaalsete rühmade seast. Seetõttu tõuseb romide vastu suunatud vägivaldsete rünnakute arv, mille ohvriteks on süütud inimesed, kusjuures enam kui ühel korral on rünnakud põhjustanud inimeste surma.
<P>
Sellises olukorras ei ole lahendus etniliselt diskrimineerival viisil sõrmejälgede kogumine ega selliste õiguskaitseorganite või eraisikute rühmituste moodustamine, mille tegevuse eesmärk on korralike inimeste minemapeletamiseks hirmu tekitada. Tegelik lahendus on Euroopa romide strateegia, mis käsitleb viit valdkonda: haridus, tööhõive, eluase, tervishoid ning romide aktiivne osalemine ühiskonnas. Ilma sellise Euroopa romide poliitikata ei saa olemas olla ka ühtegi riiklikku romide poliitikat.
<SPEAKER ID="125" NAME="Zita Pleštinská" AFFILIATION="PPE-DE">
(SK) Romisid käsitleva strateegia vastuvõtmine on Euroopa Liidu kohus, ehkki ka liikmesriigid peaksid selles valdkonnas aktiivsemad olema. Ma ise elan Slovakkia piirkonnas, kus romid moodustavad umbes 10% elanikkonnast. Seetõttu olen nende sotsiaalselt ebasoodsa ja spetsiifilise olukorraga hästi tuttav. Peamine vastutus lasub kohalike omavalitsuste esindajate õlgadel. Sageli jäetakse nad üksi tegelema väga keerukate küsimustega, mis tulenevalt romi elanikkonna madalast haridustasemest on peamiselt seotud tööpuudusega.
<P>
Kui me soovime leida tasakaalustatud lahendusi, peame astuma dialoogi eelkõige romi vähemuse esindajatega, kes on selle kogukonna probleemidega isiklikult tuttavad. Üksnes siis saame jõuda toimivate lahendusteni. Euroopa Sotsiaalfond on tähtsaim vahend inimeste lõimimiseks tööturule. Kutsun liikmesriike üles tagama, et ülemäärased halduslikud takistused ei mõjuks pärssivalt vabaühenduste ja kohalike omavalitsuste katsetele saada Euroopa Sotsiaalfondist vahendeid, et rahastada projekte, mis aitavad romide probleemi tõhusalt lahendada.
<SPEAKER ID="126" NAME="Marusya Ivanova Lyubcheva" AFFILIATION="PSE">
(BG) Põhimõtteliselt toetan ma komisjoni seisukohta. Vaatamata sellele, et romi kogukonda puudutavat probleemi on sageli arutatud, ei ole me ikka veel leidnud sobivaimaid lahendusi, mis võiksid kaasa tuua nende püsiva lõimimise ühiskonda. Minu arvates kehtib see kõikide liikmesriikide kohta. Peamiseks põhjuseks on endiselt probleemi etnotsentriline olemus. Tundub, nagu oleks me käsitlenud romide sotsiaalseid probleeme etnosekeskselt, just nagu need probleemid puudutaks üksnes eraldiseisvat etnilist rühma. Me peame lähenemisviisi muutma. Jah, valdav osa romidest on vaesed ning neil ei ole juurdepääsu eluasemele ja piisavale haridusele, ent sellised probleemid ei puuduta ainult neid. Selliste sotsiaalsete probleemide ühendamine üheks eraldiseisvaks etniliseks probleemiks toob kaasa avaliku diskrimineerimise. Seetõttu on romide lõimimine muutunud keerukamaks ja pingelisemaks ning nende probleemide lahendamine on muutunud raskemaks. Seega pean ma oluliseks rakendada individuaalsete õiguste kaitse poliitikat ja kasutada põhivahendina subsideerimist.
<P>
Bulgaarias esineb suur hulk probleeme, mida me seostame romidega. Selle tagajärjel oleme astunud samme raamprogrammi ettevalmistamiseks, et kõrvaldada romide etnilist diskrimineerimist põhjustavad sotsiaalsed eeldused. Me pakume teistele liikmesriikidele, kelle jaoks on tegu ulatusliku probleemiga, võimalust vahetada arvamusi seoses selle raamprogrammi põhielementidega.
<SPEAKER ID="127" NAME="Elly de Groen-Kouwenhoven" AFFILIATION="Verts/ALE">
(NL) Minu arvates on olemas sarnasus romide probleemi ja Ameerika Ühendriikide rassiprobleemi vahel. Kui ameeriklased on vähemalt osaliselt suutnud selle probleemi lahendada, tehes Obama võiduga olulise edusammu, siis Euroopas kestab edasi praegune skandaalne olukord - paremat sõna ma ei leia.
<P>
Miks me kõik selle resolutsiooni jaanuaris toimunud täiskogu istungil vastu võtsime? Selleks oli hea põhjus. Resolutsioonis kinnitati muu hulgas, et me pooldame romide üksuse loomist komisjoni juurde, romisid käsitlevat Euroopa strateegiat, üldist lähenemisviisi, mille hulka kuulub koostöö liikmesriikide ja komisjoni vahel, ning Euroopa Julgeoleku- ja Koostööorganisatsiooni välja töötatud romidelt romidele käsitust. Tegusid pole järgnenud, kui välja arvata üks tippkohtumine, kus tehti veelgi rohkem sõnu, ilma et sellega oleks kaasnenud koostöö romide endiga.
<P>
Ma võin öelda, et romi kogukond, kellega mul oli meeldiv kümne aasta pikkune tihe koostöö, oli tulemuse üle erakordselt pettunud. Palun vabandust volinik Špidlalt, et ma ei suuda teie platvormist vaimustuda, kuna see on vaid järjekordne, ehkki kõrgetasemeline arutelufoorum kahepoolsete kohtumiste raames. Rääkida oleme küllalt saanud. Kui me üldse midagi vajame, siis on need teod.
<P>
Hiljuti lugesin artiklit, mis algas sõnadega: "Tulemas on veresaun.” Mitmes Euroopa riigis tegutsevad mundris omakaitsepatrullid, kes tegelevad romide provotseerimisega. Kas me peaksime ootama, kuni Itaalia olukord, kus terveid laagreid maha põletatakse, levib ka mujale?
<SPEAKER ID="128" NAME="Hannes Swoboda" AFFILIATION="PSE">
(DE) Härra juhataja! Palun kolleegidelt ja juhatajalt vabandust, et ma nii hilja saabusin, eriti kuna ma ise olen alati meie fraktsiooni liikmeid täpsusele keelitanud. Seetõttu on mul topeltpiinlik.
<P>
Tahaksin teha ainult ühe märkuse. Olen kuulnud nii härra Jouyet' kui ka voliniku arvamust. Eesmärkide osas jagame täielikult üksteise arvamust, ent Euroopa Liit ei käi liikmesriikidele - ja ka kandidaatriikidele või potentsiaalsetele kandidaatriikidele - piisavalt jõuliselt peale.
<P>
Juba on mainitud neid sündmusi, mis toimusid hiljuti näiteks Belgradis ja teistes riikides, aga ka Euroopa Liidus. See, et me räägime täna endiselt romide laagritest, on häbiväärne. Seetõttu tahaksin nii nõukogu kui ka komisjoni esindajalt tungivalt paluda, et nad hoiataksid ja kutsuksid liikmesriike jõulisemalt üles oma ülesandeid lõpuks ometi täiel määral täitma. Olukord ei ole nii roosiline, nagu siin vahel kirjeldatakse.
<P>
Olen härra Cohn-Bendit'le tänulik, et ta mul kõneleda laskis.
<SPEAKER ID="129" NAME="Juhataja">
Istungit juhatan mina, mitte härra Cohn-Bendit. Jõudsime just üheminutiliste sõnavõttude juurde. Seetõttu saitegi te sõna, nii et mingeid privileege teile ei antud.
<SPEAKER ID="130" NAME="Jean-Pierre Jouyet" LANGUAGE="FR">
Austatud juhataja! Tahaksin märkida, et nõukogu jaoks oli see arutelu äärmiselt oluline. Tooksin välja selle, et nagu paljud teie seast rõhutasid, on romide kui rahvusrühma olukord ebasoodne ning nad on väga haavatavad seoses sellega, mis puudutab vaesust, diskrimineerimist ja rassistlikke rünnakuid. See öeldi siinkohal välja ning kahjuks on see tõsi, nagu paljud teie seast rõhutasid.
<P>
Nagu härra Severin, härra Cohn-Bendit ja proua Mohácsi täiesti õigesti märkisid, on samuti selge, et me ei peaks hellitama võltsoptimismi ning strateegia elluviimine saab olema väga raske. Nagu te rõhutasite, peame oma igapäevases töös eristama paikseid ja rändavaid inimesi. Nende vahel on erinevus: nende inimeste kombed ja elutingimused ei ole ühesugused. Igapäevane praktika näitab, et kuigi me tõesti tahame aidata, on see tegelikkuses väga keeruline. Me ei tohi naiivse optimismi võrku langeda. Me peame otsustavalt ja järjekindlalt tegutsema ning ma tahaksin härra Severinile kinnitada, et selles valdkonnas Rumeenia algatusel nõukogu töö käivitamine on samuti hea märk. See, et nõukogu asus selle küsimusega tegelema teie rahvuskaaslaste nõudel, on äärmiselt oluline.
<P>
Minu arvates peame teadvustama, et meie ees seisab pikaajaline töö. Me peame seda selgelt tunnistama, nagu teie olete teinud. Ma arvan, et ainuke võimalik tegutsemisviis on, nagu öeldud, struktuuride ja ühenduste loomine. Seda me üritamegi teha, ent see on tõepoolest väga keeruline.
<P>
Teiseks, nagu te rõhutasite, on Euroopa lähenemisviisi väljatöötamine määrava tähtsusega, esmajoones seetõttu, et tegu on piiriülese, mitte puhtalt riigisisese probleemiga. Ent samuti on ilmne - ma ütlen seda komisjonile ja tehtud märkustest lähtuvalt -, et me peame olema avameelsed ja tunnistama fakti, et ka liikmesriikidel on selles küsimuses konkreetsed kohustused. Euroopa tasandil saame teha seadusandlikke algatusi üksnes siis, kui need kuuluvad praegu kehtivate lepingute kohaselt ühendusele antud pädevusse. Me peame - ma ütlen seda nii proua Angelillile kui ka proua Járókale - astuma reaalseid samme ka liikmesriigi tasandil.
<P>
Kokkuvõtteks arvan seega, et sel aastal on probleemi üha rohkem tunnistatud, isegi kui see protsess, nagu te möönate, on olnud aeglane. Ma ei ole kindel, kas me peaksime selles osas, mis vähemusi puudutab, varemöeldut täiendama ja milliselt aluselt me seda teha saaksime. Lisaks peab nõukogu oma tööd jätkama ning eelkõige tuleb tugevdada liikmesriikide tegevust ning riiklikul ja kohalikul tasandil juba võetud meetmeid, sest praegune olukord on ebainimlik ja vastuvõetamatu. Ent me peame ka tunnistama, et praktikas on tegu väga mitmetahulise probleemiga. Tänan teid väga teie kommentaaride eest.
<SPEAKER ID="131" NAME="Vladimír Špidla" LANGUAGE="CS">
Daamid ja härrad! Komisjon peab romide olukorda eetilises ja poliitilises mõttes pakiliseks küsimuseks ning on loomulikult valmis tegema kõik, mis meie võimuses, et aidata kaasa sidusa lähenemisviisi väljatöötamisele ning tugevdada sünergiat nii Euroopa tasandil kui ka liikmesriikide poliitika tasandil, et liikmesriigid saaksid keskenduda pigem romide kaasamisele suunatud poliitika väljatöötamisele kui sellisele poliitikale, mis sageli põhjustab nende tõrjumise jätkumist. Komisjon mõjutab liikmesriike lahendama seda küsimust kultuurilises mõttes delikaatsel viisil, võttes arvesse romide erivajadusi, ent püüdes samal ajal anda neile juurdepääsu ühiskonna peavoolule, haridusele, tööturule ja eluasemetele. Kuid komisjon ei tohi teeselda, et ta on suuteline liikmesriike selles valdkonnas esindama, kuna see poleks mitte lihtsalt ebatõhus, vaid ka ebaõiglane.
<P>
Daamid ja härrad! On selge, et me peame oma jõupingutusi neljakordistama. Ent vaatamata asjaolule, et me oleme eesmärgi saavutamisest ikka veel kaugel, on selge, et jää on hakanud liikuma, kuna juba esimene Euroopa Liidu romide tippkohtumine ise märgib muutust. Ka asjaolu, et Euroopa Liit käsitleb romide küsimust ning sellest räägitakse nüüd korrapäraselt kõrgeimal tasemel, näitab muutust. Kui me suudame romide platvormi tõhusalt tööle panna, oleme rajanud asjakohase aluse, mis võimaldab meil suundumusi jälgida, ettepanekuid teha ning poliitikat senisest märksa paremini kooskõlastada. Daamid ja härrad! Lubage mul naasta kõne alguses öeldud mõtte juurde. Komisjon peab romide olukorda nii eetilises kui ka poliitilises mõttes pakiliseks küsimuseks ning teeb kõik, mis jääb tema võimete ja pädevuse piiridesse.
<SPEAKER ID="132" NAME="Juhataja">
Arutelu on lõppenud.
<P>
Kirjalikud avaldused (kodukorra artikkel 142)
<SPEAKER ID="133" NAME="Marian-Jean Marinescu  " LANGUAGE="RO">
Me peame tunnistama, et alates sellest, kui komisjon esitas 2005. aastal oma esimese selleteemalise üleskutse, ei ole romide lõimimiseks piisavalt tehtud.
<P>
Esimene samm selles suunas oleks töötada välja romide hariduse edendamise poliitika. Seda poliitikat peaks lisaks riigile ellu viima ka vabaühendused, kes ei peaks enam seadma oma põhieesmärgiks diskrimineerimisjuhtude kindlakstegemise, vaid etniliste rühmade harimise. See lahendus ei põhine üksnes ametivõimude kohustuste täitmisel, vaid ka romide kogukondadel.
<P>
Mõned romide tööpuuduse põhjused on seotud kirjaoskamatusega ning hariduse ja ametialase kutseoskuse puudumisega, rääkimata teabele juurdepääsu puudumisest.
<P>
Seda etnilist rühma puudutavat haridusreformi saab läbi viia kolmel viisil: kirjaoskamatuse vähendamine, õpingute lõpetamise tagamine ning ametialane spetsialiseerumine ja ümberõpe. Selline reform peab austama romide erilist kultuuri ja traditsioone, sidudes haridussüsteemi samas Euroopa kultuuri ja tsivilisatsiooni väärtustega.
<P>
Kutsun komisjoni üles töötama välja ühtse kava romide üleeuroopaliseks lõimimiseks, mis põhineks olemasolevate valitsusvaheliste ja vabaühenduste projektide koostööl. See hõlmab ka projekte, milles osalevad haridusasutuste esindajad. Sihiks peaks olema kvaliteetsele haridusele juurdepääsu suurem tähtsustamine, et see muutuks ühenduse poliitika põhieesmärgiks.
