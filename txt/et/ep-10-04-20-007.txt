<CHAPTER ID="007">
Infotund komisjoni presidendi osavõtul
<SPEAKER ID="128" NAME="Juhataja">
Järgmine päevakorrapunkt on komisjoni presidendi infotund.
<P>
Vabad küsimused fraktsioonide nimel.
<P>
Sellele järgneb istungi teine osa - küsimused tööhõive olukorra kohta Euroopa Liidus.
<SPEAKER ID="129" NAME="Othmar Karas" LANGUAGE="DE">
Austatud juhataja, lugupeetud komisjoni president! Nii Euroopa Õpingute Keskus, Kreeka probleemid, ELi 2020. aasta strateegia kui ka vastuste otsimine finants- ja majanduskriisile näitavad meile selgelt, et jõuame vajalikke meetmeid võttes peagi kehtivate lepingutega võimaldatu piirideni. Teisest küljest poevad mitmed liikmesriigid uues vormis valitsustevahelise otsustusprotsessi, natsionalismi ja protektsionismi varju, selle asemel et Euroopa poole vaadata.
<P>
Mida te kavatsete teha nendest probleemidest ülesaamiseks, vajalike ühiste eesmärkide kehtestamiseks ja usaldusväärsete Euroopa vahendite loomiseks, nii et me saaksime tegutseda tõhusalt ja anda õigeid vastuseid?
<SPEAKER ID="130" NAME="José Manuel Barroso">
komisjoni president. - On tõsi, et üsna üllatuslikult tegelevad mõne riigi poliitikud Lissaboni lepingu valitsustevahelise lugemisega. Lissaboni leping sõlmiti just selleks, et suurendada Euroopa mõõdet, tugevdada Euroopa Parlamendi volitusi, lihtsustada otsuste tegemist kvalifitseeritud häälteenamusega hääletuse teel ning suurendada komisjoni kaalu majanduslikus järelevalves ja välisasjades. Seepärast on selline lugemine üsna üllatav, aga seda tõepoolest tehakse.
<P>
Loomulikult on komisjoni ülesanne vastutada aluslepingute täitmise järelevalve eest kooskõlas Lissaboni lepingu artikliga 117, kaitsta Euroopa õigust ja olla vankumatu Euroopa õiguse järgimise suhtes, sest päeval, mil Euroopa Liit ei ole enam õigusel põhinev ühendus, ei ole see enam tõeline liit.
<P>
Teiseks on tema ülesanne edendada algatusi ja haarata nendes juhtohjad. Sel eesmärgil teeb ta oma tööd, üritades välja pakkuda ettepanekuid, mida Euroopa Parlament loodetavasti toetab. Ma mainisin oma poliitilistes suunistes erilist suhet Euroopa Parlamendiga ja kavatsen selle tõepoolest teoks teha.
<SPEAKER ID="131" NAME="Othmar Karas" LANGUAGE="DE">
Volinik Olli Rehn tegi Madridis ettepaneku paketi kohta, mida ei ole veel vastu võetud, aga mis tõi juba arutelu alguses kaasa diskussiooni sanktsioonide õiguse kohta. Minu arvates ei peaks me diskussiooni alustama liikmesriikide suhtes kehtestatavate sanktsioonidega, sest see tähendaks valest otsast lähenemist. Peaksime kehtestama hoopis ühised eesmärgid, ühised projektid ja ühised õigusaktid, mida me vajame lisaks juba olemas olevale, ning alles siis kaaluma sanktsioone ebasolidaarse käitumise eest. Milline on teie seisukoht selle rõhuasetuse suhtes?
<SPEAKER ID="132" NAME="José Manuel Barroso">
komisjoni president. - Nagu te ütlesite, härra Karas, ei ole otsust veel tehtud. Toimus esimene arutelu rahandusministritega ja tegelikult esitab komisjon järgmisel kuul teatise majanduse tugevdatud juhtimise kohta. Meie eesmärk on tugevdada stabiilsuse ja kasvu pakti ennetavaid ja korrigeerivaid sätteid. Me esitame ettepanekud euroalasisese makromajandusliku tasakaalustamatuse tõhusama ja ulatuslikuma järelevalve kohta ning otsime võimalusi luua kriisi lahendamise mehhanism, aga me keskendume sisule.
<P>
Me usume, et kehtivate aluslepingutega on euroala ning majandus- ja rahaliidu järelevalve vallas võimalik palju rohkem ära teha, kui liikmesriigid tõepoolest soovivad koos töötada ja lepinguid järgida.
<SPEAKER ID="133" NAME="Martin Schulz" LANGUAGE="DE">
Euroopa Liidu toimimise lepingu artikkel 125 sisaldab niinimetatud käendamiskeeldu ehk teisisõnu ELi liikmesriikide keeldu võtta üle teiste liikmesriikide võlgasid. Mida arvate teie asjaolust, et Kreeka jaoks koostatud abipaketi tagajärjel laenavad nüüd sellised riigid nagu näiteks Saksamaa Liitvabariik Kreeka riigile kolmeks aastaks 5%-lise intressimääraga raha, mida ise on laenanud kolmeks aastaks 1,5%-lise intressimääraga? Hinnangulise summa 8,4 miljardi euro juures teeb see kasumiks 620 miljonit eurot. Kas käendamiskeeld ei sisalda ka nõuet, et kui üks liikmesriik ei saa võtta üle teise liikmesriigi võlgasid, ei saa ta ka teenida raha teise liikmesriigi võlgade pealt? Kas olete valmis arutama Saksamaa valitsusega või teiste valitsustega seda mehhanismi, mis tundub mulle täiesti vastuvõetamatu?
<SPEAKER ID="134" NAME="José Manuel Barroso">
komisjoni president. - On tõsi, härra Schulz, et Lissaboni lepinguga ei lubata liikmesriikide kohustusi üle võtta. Praeguseks leitud lahendus - mida ei ole veel käiku lastud, sest seda pole veel taotletud - on komisjoni arvates lepinguga täiesti kooskõlas. Ma tahan seda rõhutada. Ma tean, et Saksamaal - ja tegelikult veel mõnes liikmesriigis, aga eelkõige Saksamaal - käib teatud ringkondades arutelu, ning ma tahan öelda, et on lihtsalt vale, et see, mida me oleme kaalunud, on teatavat laadi kohustuste ülevõtmine. See ei ole seda. See on laenude koordineerimine. Komisjon on kohustatud seda tegema. Ka IMF osaleb selles, ma pean ütlema, loomingulises skeemis. See on lahendus, mis oli võimalik alles pärast ulatuslikke arutelusid meie liikmesriikidega, aga see on igati kooskõlas aluslepingutega ja muidugi järgib see Lissaboni lepingu sätteid.
<P>
Tahaksin kokkuvõtteks poliitilise märkusena öelda, et minu arvates on see üsna erakordne, et Kreeka jaoks oli nii keeruline solidaarset lahendust leida, kui see suudeti ometi leida Läti, Ungari ja Rumeenia jaoks. Kui me suudame leida selliseid solidaarseid ja vastutustundlikke lahendusi väljaspool euroala, siis on minu arvates üsna ilmne, et peaksime leidma neid ka euroalal.
<SPEAKER ID="135" NAME="Martin Schulz" LANGUAGE="DE">
Austatud komisjoni president, ma saan aru, et te üritate hoiduda mu küsimusele vastamast, sest see on ebamugav küsimus. Seepärast kordan seda.
<P>
On vähemalt võimalus, et liikmesriigid, kes suudavad raha laenuks võtta parematel tingimustel kui need, millega nad edasi laenavad, saavad teise riigi võlgadelt kasu teenida. Kuna käendamiskeelu sättes on kirjas, et liikmesriigid ei saa teiste liikmesriikide võlgasid üle võtta, siis ei tohiks neil olla lubatud ka nendelt võlgadelt kasu teenida. Kas olete valmis ütlema avalikult näiteks Merkelile või Sarkozyle või kellele tahes, et olete sellise asjade käigu vastu?
<SPEAKER ID="136" NAME="José Manuel Barroso">
komisjoni president. - Olen kõnelnud sel teemal nii nende kui ka teiste juhtidega mitu nädalat, seepärast saan teile, härra Schulz, öelda üsna otsekoheselt, et kahjuks oli see ainus võimalik lahendus. Komisjon palus alguses konkreetsemat märki solidaarsusest Kreekaga, järgides loomulikult alati vastutustunde põhimõtet. Aga meie praegune ülesanne on tagada, et Kreekal aidataks võimalikult kiiresti naasta turu kaudu toimuva rahastamise juurde, ning leitud lahendus oli tegelikult selline, et euroala liikmesriikide laene antakse soodustusteta intressimääradega. Laenude hinna määramist IMFi poolt loeti asjakohaseks võrdlusnäitajaks, mille alusel kehtestada euroala liikmesriikide kahepoolsed laenutingimused, ehkki mõningate kohandustega, milles lepiti kokku 11. aprillil.
<SPEAKER ID="137" NAME="Guy Verhofstadt" LANGUAGE="FR">
Austatud juhataja, lugupeetud komisjoni president! Esiteks, mis puutub käendamiskeelu sättesse, siis lepingus seda kirjas ei ole. Lepingus on öeldud, et liikmesriiki ei tohi sundida võlgasid üle võtma. Lepingus ei ole öeldud, et on keelatud võlgasid üle võtta. See tuleb selgeks teha, vastasel korral saab sellest lepingut puudutav ebakõla. Ma kordan: lepingus on selgelt öeldud, et liikmesriiki ei tohi sundida võlgasid üle võtma. Seega hõlmab kõik Kreeka suhtes otsustatu asju, mis on lepingu alusel võimalikud ja mida saab jõustada.
<P>
Minu küsimus on pisut teistsugune. Kreeka laenude intressimäärad on tõusnud taas 7,6%ni, teisisõnu 450 baaspunkti üle Saksamaa intressimäära. Seepärast on vaja teisi meetmeid ja ma pean silmas väga olulisi põhjapanevaid reforme: Euroopa Valuutafond, Euroopa võlakirjaturg, kõrgemate eesmärkidega 2020. aasta strateegia.
<P>
Austatud komisjoni president, minu küsimus on järgmine: millisel hetkel kaalute sedalaadi reformide, sealhulgas Olli Rehni poolt juba algatatud reformide paketi esitamist nõukogule? Just seda praegu vajatakse - tuleb esitada kõrgete eesmärkidega reformipakett koos erimeetmega Kreeka jaoks.
<SPEAKER ID="138" NAME="José Manuel Barroso" LANGUAGE="FR">
Esiteks, härra Verhofstadt, ja see on vastus ka härra Schulzile, väljendugem täiesti selgelt ja olgem enda suhtes ausad: kui on küsimusi, mida soovite esitada Angela Merkelile, siis peate need talle esitama. Ma ei ole siin selleks, et vastata proua Merkeli nimel. Ma olen siin selleks, et vastata komisjoni nimel. See peab olema selge.
<P>
Samuti peame väljenduma selgelt komisjoni seisukohast. Leitud lahendus järgib täiel määral seda, mida tuntakse käendamiskeelu sättena. Loomulikult oleme olnud selle punkti suhtes väga ettevaatlikud. Mis puudutab meetmeid, mida me kavatseme võtta, siis esitatakse teatis ja ettepanekud, mille kallal me kavatseme tööd teha, järgmisel kuul. Tahan rääkida teatisest, mis käsitleb euroala tugevdatud juhtimist. Poliitiline arutelu on juba toimunud ning Olli Rehn on saanud komisjonilt volitused alustada mõttevahetust rahandusministritega. Seepärast saan teile öelda, et millalgi maikuus saate teada nende meetmete põhisisu, mille me tulevikuks esitame, et aidata tugevdada juhtimist euroalal ja Euroopa Liidus üldiselt.
<SPEAKER ID="139" NAME="Guy Verhofstadt" LANGUAGE="FR">
Austatud juhataja! Kas võiksin küsida komisjoni presidendilt, kas Euroopa Valuutafondi idee kuulub sellesse ettepanekusse?
<SPEAKER ID="140" NAME="José Manuel Barroso" LANGUAGE="FR">
Austatud juhataja! Sellele küsimusele konkreetse vastuse andmiseks võin teile öelda, et me kaldume oma seisukohas olema vastu mõttele luua majandus- ja rahaliidu raames uus institutsioon.
<P>
Vähemalt ma ise pole kindel, et see on hea mõte, aga võin teile öelda - kõneldes isiklikult, sest kolleegium ei ole veel otsustanud -, et euroala finantsstabiilsuse tagamiseks mõeldud vahendi mõte tundub mulle hea. Võiksin lisada, et oleme leidmas eri võimalusi, kuidas näha ette ja tugevdada kindlustusmehhanisme, nagu need, mis vastavad probleemidele, mille põhjal tekkis Euroopa Valuutafondi idee.
<SPEAKER ID="141" NAME="Daniel Cohn-Bendit" LANGUAGE="FR">
Austatud juhataja, lugupeetud härra Barroso! Mulle oleks meeldinud, kui komisjoni president oleks lihtsalt palunud Saksamaal anda laenu intressimääraga, millega ta ise peab laenu võtma, see tähendab 3%ga. Te võiksite seda vähemalt avalikult öelda. See oleks üks osa Saksamaal toimuvast arutelust, aga te ei suuda neid lihtsaid asju öelda.
<P>
Tahaksin esitada veel ühe küsimuse ACTA kohta. Olete pidanud läbirääkimisi piraatlus- ja võltsimisvastast võitlust käsitleva kaubanduslepingu ACTA üle alates 2008. aastast. Märtsis paluti Euroopa Parlamendi resolutsiooniga teil ACTA läbirääkimisi piirata. Homme kavatsete meile avaldada - aitäh teile, me oleme seda aasta otsa oodanud - arutelude hinnangu ja Uus-Meremaa tippkohtumise lõpus vastu võetud teksti.
<P>
Te teate, et Euroopa Parlament peab nende läbirääkimiste lõpus ütlema "jah” või "ei”. Kas poleks mõistlikum, kui parlament osaleks nähtavamalt, tagades sellega läbirääkimiste teatava läbipaistvuse? Vastasel korral leiate end parlamendiga samast olukorrast, nagu SWIFTi puhul. Seepärast paluksin teil nüüdsest alates tagada suurem läbipaistvus ning esitada meile läbirääkimiste tekstid, nii nagu te esitate need suurettevõtetele. Euroopa Parlament on täpselt sama oluline kui suurettevõtted.
<SPEAKER ID="142" NAME="José Manuel Barroso" LANGUAGE="FR">
Austatud juhataja, lugupeetud härra Cohn-Bendit! Selles pole kahtlustki ja ma austan Euroopa Parlamenti ülimal määral. Võiksin lisada, et seepärast andsid meie partnerid neil läbirääkimistel komisjonile, täpsemalt volinik Karel De Guchtile loa avaldada kõik läbirääkimiste tekstid. Nagu teate, avaldatakse need homme, 21. aprillil.
<P>
Kindlasti teate ka seda, et need läbirääkimised algasid enne Lissaboni lepingu jõustumist, ja me soovime Euroopa Parlamendi läbirääkimistesse tihedalt kaasata. Euroopa Parlamendi jaoks kehtivad rahvusvaheliste läbirääkimiste vallas uued volitused ja komisjon pooldab seda, et parlamendil oleks sellistes läbirääkimistes suurem roll.
<SPEAKER ID="143" NAME="Daniel Cohn-Bendit" LANGUAGE="FR">
Tänan, juhataja! Lugupeetud komisjoni president, ärgem keerutagem: vahet pole, kas te palusite seda või mitte. Kui te ei taga läbipaistvust üldsuse jaoks, siis ei saa te läbirääkimistega jätkata, arvestades, et teil on Lissaboni leping.
<P>
Küsimus ei ole niisiis selles, et te palusite oma partneritel avaldada aruanded Euroopa Parlamendi jaoks. Te peate seda tegema, sest vastasel korral ei vasta Euroopa Parlament teile kunagi jaatavalt, kuna nüüd peate te täitma Lissaboni lepingut.
<P>
Seega olete Lissaboni lepingu alusel nüüd kohustatud tagama läbipaistvuse Euroopa Parlamendi ees, sest lõpuks peate saama parlamendi heakskiidu, ning see pole kindel, kui arvestada nende läbirääkimiste ja selle teksti seisu, millega meil tegemist on.
<SPEAKER ID="144" NAME="José Manuel Barroso" LANGUAGE="FR">
Te kõnelesite Lissaboni lepingu jõustumisest. Olen väga selle poolt, et Euroopa Parlamendi roll kasvaks ka selles valdkonnas. Homme avaldatav tekst, mille jaoks me pidime taotlema loa oma läbirääkimispartneritelt, on läbirääkimiste tekst, läbirääkimiste teksti kavand. Me avaldame selle. Te olete kindlasti teadlikud, et mõned rahvusvahelised läbirääkimised on tundlikumad ja nõuavad teatud valdkondades ettevaatlikkust, aga me tahame võimalikult suures ulatuses kaasata Euroopa Parlamenti, kellele on Lissaboni lepinguga antud tõepoolest volitused rahvusvaheliste läbirääkimiste valdkonnas.
<SPEAKER ID="145" NAME="Timothy Kirkhope">
fraktsiooni ECR nimel. - Märtsis teatas Euroopa Komisjon, et ta vaatab tööaja direktiivi veel kord läbi, pärast seda, kui eelmine läbivaatamine nurjus. Euroopa Parlament nõudis riikide erandite väljajätmist direktiivist ja see tõi kaasa patiseisu. Nagu me kõik mäletame, hääletasid Ühendkuningriigi leiboristlikud parlamendiliikmed oma ametiühingute nimel selle poolt, et Ühendkuningriigi erand välja jätta, vaatamata nende enda valitsuse vastupidistele suunistele.
<P>
Kas nüüd, mil me selle veel kord läbi vaatame, ja arvestades seda, et paljud ELi riigid soovivad anda oma töötajatele võimaluse paindlikumalt töötada, saab president Barroso kinnitada, et Euroopa Komisjon teeb ettepaneku võtta vastu direktiiv, mis austab riikide õigust kehtestada erand 48tunnise töönädala puhul?
<SPEAKER ID="146" NAME="José Manuel Barroso">
komisjoni president. - Austatud juhataja! Mulle pole õigusakti ettepaneku projekti veel esitatud. Praegu on liiga vara avaldada kindlaid mõtteid ükskõik milliste muudatuste sisu kohta. Nagu teate, on olemas konsultatsioonidokument, mille toon on teadlikult avatud. Tahan kuulda ka tööturu osapoolte seisukohti.
<P>
Uued eeskirjad peaksid kaitsma töötajaid tervise ja ohutusega seotud riskide eest, mille tekitavad liiga pikad töötunnid ja ebapiisav puhkus. Need peaksid olema ka küllaldaselt paindlikud, et võimaldada ühitada töö- ja perekonnaelu ning edendada ettevõtete, eriti väikeste ja keskmise suurusega ettevõtete konkurentsivõimet.
<P>
Minu arvates peab meil olema selle jaoks lahendus, härra Kirkhope, üsna konkreetselt, sest nagu te teate, arutab Euroopa Kohus juhtumeid, mis kohustavad meid lahendust leidma.
<P>
Seega üritame leida uuele ettepanekule laialdast toetust ja hoiduda pikkadest vaidlustest, mis kaasnesid eelmise katsega direktiivi läbi vaadata.
<SPEAKER ID="147" NAME="Timothy Kirkhope">
fraktsiooni ECR nimel. - Ma saan aru, et president Barroso ei soovi spekuleerida komisjoni konsultatsioonide tulemuse teemal. Ent ELis on palju inimesi - kas või need kolm miljonit Ühendkuningriigi inimest, kes praegu kasutavad erandit -, kes ootavad temalt otsust, et majanduslanguse ajal ei soovi komisjon inimeste töötingimusi karmistada. Kardan, et volinik Andor ei andnud oma ametissenimetamisele eelnenud kuulamisel seda kindlustunnet, aga ma usun, et president Barroso annab selle nüüd.
<SPEAKER ID="148" NAME="José Manuel Barroso">
komisjoni president. - Te olete väga lahke, härra Kirkhope, aga lisaks Ühendkuningriigile on Euroopa Liidus tegelikult veel 26 liikmesriiki. Seega mõistate, et ehkki me oleme teie väljendatud murede suhtes väga tähelepanelikud, pean ma kuulama ka teisi õigustatud muresid.
<P>
See on väga keeruline ja ka ülimalt tundlik küsimus. Me peame leidma õige tasakaalu paindlikkuse vahel, mida te tõstate esile väikeste ja keskmise suurusega ettevõtete puhul, ning töötajate kaitse vahel, mida te kindlasti ka pooldate. Just seda me kavatseme teha. Seepärast pöördume tööturu osapoolte poole, et ka nemad esitaksid edasiviiva ettepaneku.
<SPEAKER ID="149" NAME="Lothar Bisky" LANGUAGE="DE">
Austatud härra Barroso! Te kõnelesite oma töökavast ja seda on Euroopa Parlamendis arutatud. Ütlesite, et soovite kriitilisi märkusi arvesse võtta. Mul on üks küsimus. Viimasel ajal oleme rääkinud palju kriisist ja sellest, kuidas seda ületada. Ent mul on tunne, et pankade tegutsemisviisis on väga vähe muutunud.
<P>
Mind huvitaks vastus ka ühele teisele küsimusele. Kas teie arvates on parlament ja komisjon teinud piisavalt? Kui ei, siis mida on teie meelest veel vaja teha, et võidelda finantskriisi põhjustega pikas plaanis, nii et pangad ei saaks käituda sedasi, nagu nad praegu käituvad?
<SPEAKER ID="150" NAME="José Manuel Barroso">
komisjoni president. - Just täna tutvustasime töökavas oma tegevust finantssektoris. Oleme sellest suure osa ära teinud, aga sama oluline osa on veel teha.
<P>
Ma arvan, et komisjoni ettepanekud olid õiged. Tegelikult on mul kahju, et mõnel juhul on liikmesriigid oma püüdlustes tagasi tõmbunud, näiteks seoses järelevalveraamistikuga, mida te nüüd Euroopa Parlamendis arutate, ning me esitame lähitulevikus mõned ettepanekud - esitasin täna parlamendile terve loetelu.
<P>
Aga ma arvan, et kui rääkida konkreetsemalt, on mõningaid kindlaid asju, mida me saame teha. Näiteks toetan ma pangamaksu mõtet. Ma arvan, et G 20 peaks seda arutama. Ma arvan, et pärast kõiki probleeme, mille pangandussektor on terves majanduslikus olukorras tekitanud, on õiglane, kui tema annab samuti panuse meie majanduse tulevikku.
<P>
Seega on küsimus tasakaalus, nagu alati. Me ei soovi õõnestada meie majanduse väga olulist sektorit - finantssektorit -, aga me leiame, et tuleb võtta veel mõningaid meetmeid, et taastada usk finantssektorisse.
<SPEAKER ID="151" NAME="Lothar Bisky" LANGUAGE="DE">
Austatud härra Barroso, mul on veel üks väike küsimus. Deutsche Banki juht Ackermann on inimene, kellele on keeruline muljet avaldada. Ta ütles hiljuti otse välja, et soovib teenida 25% tulu. Kas te ei arva, et sellega naeruvääristatakse komisjoni ja eri valitsuste võetud meetmeid? Ta ei muuda midagi. Ta on öelnud, et soovib teenida jälle 25% tulu. Just nii kinnitab väga tähtsa panga, Deutsche Banki juht Ackermann.
<SPEAKER ID="152" NAME="José Manuel Barroso">
komisjoni president. - Mul on kahju, aga ma ei jälginud Deutsche Banki juhatuse esimehe väiteid ega saa kommenteerida asju, millest ma pole teadlik.
<SPEAKER ID="153" NAME="William  Dartmouth" AFFILIATION="The Earl of">
fraktsiooni EFD nimel. - Kuna finantskriis oli laenukriis ja panganduskriis, mis leidis aset ja sai alguse suurtes kommertspankades - Royal Bank of Scotlandis, IKBs, Fortises ja teistes -, siis kas te olete nõus, et alternatiivsete investeerimisfondide valitsejate direktiiv, mis on Ühendkuningriigile väga kahjulik, on komisjoni poolt valesti suunitletud ja valesti juhitud õigusloomealgatus, millel on täiesti vale eesmärk?
<SPEAKER ID="154" NAME="José Manuel Barroso">
komisjoni president. - Kindlasti mitte. Ma arvan, et see on väga hea algatus, mille eesmärk on just taastada mõningane kindlustunne meie finantsturgude väga tähtsas sektoris. Ma arvan, et finantssektori huvides on olla usaldusväärne. Olgem selles küsimuses ausad ja otsekohesed. Meil on praegu probleem finantssektori usaldusväärsusega ning ütleme, et see sai alguse mõningate selle sektori oluliste osaliste vastutustundetust käitumisest, ja mitte vaid Ühendkuningriigis, nagu te mainisite, vaid ka teistes Euroopa riikides, lisaks sellele olukorrale, mis sai alguse Ameerika Ühendriikidest. Me vajame nõuetekohasel tasemel reguleerimist. Me usume, et meie väljapakutud õigusakt tagab asjakohase tasakaalu, ja selle eesmärk ei ole tekitada finantssektorile raskusi. Vastupidi, selle eesmärk on luua usaldust. Finantssektor vajab sellist usaldust, et majandust rahastada.
<SPEAKER ID="155" NAME="William  Dartmouth" AFFILIATION="The Earl of">
fraktsiooni EFD nimel. - Kuidas taastab alternatiivsete investeerimisfondide valitsejate direktiiv usalduse finantssektoris, kui probleem on suurtes kommertspankades? See on minu küsimus.
<SPEAKER ID="156" NAME="José Manuel Barroso">
komisjoni president. - Mul on kahju, aga ma ei ole nõus sellega, et probleem on vaid suurtes pankades.
<P>
Tegelikult ei põhjustanud Ameerika Ühendriikides ilmnenud probleemi vaid suured pangad. Selle põhjustasid ka muud pangad peale kommertspankade, investeerimisühingud, riskimaandusfondid. Seega pole me nõus mõttekäiguga, et selle tekitasid suured pangad. Tegelikult ei olnud mõned suured traditsioonidega kommertspangad kriisis süüdi.
<P>
On palju tegelasi, kellel oli segaduses oma osa. Väljendugem väga selgelt: see tekitati finantssektoris. Me leiame, et asjakohasel tasemel reguleerimine on parim viis lahendada küsimus nii pankade kui ka muud laadi turuinstrumentide või -osaliste puhul.
<SPEAKER ID="157" NAME="Andrew Henry William Brons" AFFILIATION="NI">
Austatud president! Euroopa välisteenistus vastutab kõrge esindaja ees. Artikli 18 kohaselt on kõrge esindaja ülesanne juhtida Euroopa Liidu ühist välis- ja julgeolekupoliitikat nõukogu mandaadiga. Nõukogus on kõigile selle puudustele vaatamata vähemalt liikmesriikide esindajad.
<P>
Ent mõjukad isikud siin Euroopa Parlamendi fraktsioonide seas arutavad, et komisjonil peaks olema teenistuses palju otsustavam osa. Räägitakse eelkõige seda, et komisjon peaks tagama vähemalt poole välisteenistuse personalist ja et teenistusele ei tohiks avaldada mõju valitsustevaheline otsustusprotsess. Ma vabandan selle väljendi pärast. See ei ole minu väljend, ent mulle tundub see nõukogu ja ülemkogu puhul nagu kood. Lisaks on kõrge esindaja muidugi ka komisjoni asepresidendi ametikohal.
<P>
See kõik tundub osutavat tõenäosusele, et tegelikkuses juhib ELi välispoliitikat komisjon, ja mõte, et seda juhib kõrge esindaja nõukogu mandaadiga, oleks juriidiline fiktsioon. Kas te olete nõus?
<SPEAKER ID="158" NAME="José Manuel Barroso">
komisjoni president. - Ma ei ole nõus. Me pole seal esindatud. Nagu te teate, on tegelikult kõrge esindaja / komisjoni asepresidendi institutsioonilise ametikoha loomine üks olulisemaid uuendusi, mis Lissaboni lepinguga tehti, ning selle mõte on ühendada see, mida me tavatseme nimetada valitsustevaheliseks pädevuseks ja ühenduse pädevuseks.
<P>
Mis puutub ühisesse välis- ja julgeolekupoliitikasse, siis see jääb peamiselt valitsustevaheliseks. See on liikmesriikide pädevuses. Aga on muid ühenduse pädevusvaldkondi, mis ei peaks nüüd minema valitsustevahelise otsustusprotsessi alla. Seda tuleks hoida muidugi ühendusemeetodi all.
<P>
Niisiis täidab kõrge esindaja / komisjoni asepresident, nagu me ütleme, tavaliselt kaksikfunktsiooni. Ta peab need kaks pädevusvaldkonda ühendama, kasutades parimat osa koostoimest. Seega on loomulikult pädevusvaldkondi, mida ta suudab arendada komisjoni sees komisjoni asepresidendina, aga töötades ka käsikäes liikmesriikide ja nõukoguga. Minu arvates aitab see kaasa Euroopa Liidu ühtsematele ja kooskõlastatumatele välissuhetele, et tugevdada meie huvide kaitset ja edendada meie väärtusi maailmas.
<SPEAKER ID="159" NAME="Andrew Henry William Brons" AFFILIATION="NI">
Ma näen sisemist kooskõla selles, mida ütlete teie kui eurointegratsiooni toetaja, mida mina pole.
<P>
Aga tegelikult teete te ettepaneku, et me peaksime tõepoolest ületama piire, mis on sätestatud Lissaboni lepingus - mis on niigi halb -, ja peaaegu tõrjuma kõrvale nõukogu, kus on kõigile selle puudustele vaatamata, nagu ma ütlesin, vähemalt rahvusriikide esindajad.
<SPEAKER ID="160" NAME="José Manuel Barroso">
komisjoni president. - Ma ei saaks kunagi teha ettepanekut, et komisjon käituks aluslepingute vastaselt, sest tema ülesanne on tagada lepingute täitmine. Tegelikult palun ma liikmesriikidel lepingut järgida, ja kõik institutsioonid peavad lepingut järgima.
<P>
Leping loob tasakaalu ja seda tasakaalu tuleb järgida. See näitab edasiminekut võrreldes varasemaga, kui meil olid täiesti erinevad institutsioonid, mis tegelesid sellega, mis on õigupoolest väga oluline ühine huvi - nimelt Euroopa väärtuste kaitsega maailmas. Ma leian, et lepingut täiel määral järgides on võimalik saavutada täpselt see, mida lepinguga soovitakse saavutada. Seda saab teha hea koostöö vaimus kõikide institutsioonide vahel ja austades muidugi täiel määral meie liikmesriike.
<SPEAKER ID="161" NAME="Sergio Paolo Francesco Silvestris" AFFILIATION="PPE">
(IT) Austatud juhataja, kallid kolleegid! Ma olen pärit Lõuna-Itaaliast ning meie piirkonnas põhineb majandus väikestel ja keskmise suurusega ettevõtetel, tekstiili-, rõiva- ja jalatsitootmisettevõtetel ning põllumajandusel.
<P>
Praegu on sellised tööstusharud tõsistes raskustes, sest kaup voolab sisse Hiinast ja teistelt Aasia turgudelt. Ühe kinga tootmine meie piirkonnas, Lõuna-Itaalias, maksab 13 eurot. Hiinast pärit lõpptoote kulu on 5.50 eurot. Meie toodetud siputuspüksid maksavad neli-viis eurot, kuid Hiinast pärit kaup maksab üks euro.
<P>
Ettevõtjad kolivad mujale, et püsima jääda, või lõpetavad tegevuse, ning kui nad lõpetavad tegevuse, siis kaovad tuhanded töökohad ja see põhjustab ka tarbimiskriisi ja piirkonna vaesumise.
<P>
Alati, kui ma ettevõtjatega kohtun, küsivad nad minult: mis takistab teid kehtestamast tollimakse ja muid makse? Hiinas on tootmiskulud väiksed, sest lapsed alates 12. eluaastast töötavad kümme tundi päevas ilma sotsiaalkindlustustagatisteta, kindlustuseta ja õiguseta arstiabile.
<P>
Ma tean, et protektsionistlikud meetmed on ebasoovitavad, aga mis on vastus? Härra Barroso, mida ma ütlen ettevõtjatega kohtudes neile selle kohta, mida Euroopa teeb võitlemaks pöördumatu kriisiga, milles nii palju ettevõtteid kokku kukub, nii palju töökohti haihtub ja terved Euroopa piirkonnad, sealhulgas vaeseimad piirkonnad, Lõuna-Itaalia, langevad tõsisesse ja pöördumatusse kriisi? Tahaksin olla valmis neile mingeid vastuseid andma, härra Barroso, ja ma tahaksin neid teie käest kuulda.
<SPEAKER ID="162" NAME="José Manuel Barroso">
komisjoni president. - Ma mõistan teie muret, see on väga õigustatud mure. Ma tahaksin rääkida pisut väikestest ja keskmise suurusega ettevõtetest, mis on tegelikult, nagu te teate, Euroopas kõige olulisemad töökohtade loojad.
<P>
Niisiis, kuidas te saate reageerida probleemile, mis on seotud konkurentsiga muudest maailma osadest, kus on nõrgemad standardid nii tööjõu kui ka keskkonna kohta? Ma arvan, et lahendus ei ole kindlasti meie piiride sulgemine, sest Euroopa Liit on kindlalt maailma suurim eksportija. Seega on lahendus edendada inimväärset tööd ja ajakohastada sotsiaalseid standardeid kogu maailmas. See on küsimus, mida oleme G 20-s propageerinud, see on küsimus, mida oleme edendanud Rahvusvahelises Tööorganisatsioonis, ja see on osa meie dialoogist muude partneritega. Aga ma arvan tõesti, et lahendus ei ole see - kui pole just tegemist dumpinguga -, kui tegutseda dumpinguvastaste õigusaktide kaudu, samuti pole lahendus sulgeda oma piirid teistele väga olulistele Euroopa kaubanduspartneritele. See oleks meie jaoks enesehävitamine.
<SPEAKER ID="163" NAME="Georgios Papanikolaou" AFFILIATION="PPE">
(EL) Austatud president! Kui puudutada enne tehtud viiteid Kreeka probleemi lahendamisele, mõistame me kõik, kes me nende probleemide arengut ja lahendamist tähelepanelikult jälgime, ja paljudel meist on tunne, et nõukogu on lükanud komisjoni kõrvale.
<P>
Komisjon oli minu arvates algusest peale keskmiste ja väiksemate Euroopa Liidu liikmesriikide jaoks tasakaalustav tegur nõukogu ees. Praegu tundub mulle tema roll Kreekas (ja mitte ainult seal) esinevate probleemide puhul piirduvat tehnokraatlikku laadi tegevuse ja avaldustega.
<P>
Minu konkreetne küsimus on järgmine. Me räägime majandusest, rahaliidust, millel on konkreetsemad riigiülesed omadused. Me räägime ka kõrgete eesmärkidega ELi 2020. aasta strateegiast, mille komisjon on koostanud, ning me räägime võitlusest tööpuuduse ja vaesusega. Kuidas on võimalik neid kaugelepürgivaid strateegiaid rakendada, kui komisjonil ei ole talle sobivat rolli?
<SPEAKER ID="164" NAME="José Manuel Barroso">
komisjoni president. - Nagu teate, sõltub tööhõive küsimus tervest majandusolukorrast. Öelgem seda täiesti selgelt. Me ei saa taastada sellist tööhõive määra, mis meil oli kriisi eel, enne kui saavutame Euroopas taas suurema majanduskasvu.
<P>
Seepärast koondamegi oma pingutused uutele majanduskasvu allikatele ja üritame tegelikult taastada seda kasvu, mis on Euroopa Liidu jaoks väga suure tähtsusega.
<P>
See on praegu meie prioriteet. Lisaks on võetud mõned meetmed just tööhõive pärast. Meil on ELi 2010. aasta strateegias ettepanekuid uute oskuste, uute töökohtade ja noorsooprogrammide kohta, aga põhiline on taastada kasvuks vajalikud tingimused, sealhulgas usk meie majandusse.
<P>
Kui räägime Kreeka olukorrast, siis nagu teate, on siin palju seotud ka usuga Kreeka majanduse tulevikku. Seepärast sõltub see nii palju eelarve mõningasest tasakaalustamisest.
<SPEAKER ID="165" NAME="Frédéric Daerden" AFFILIATION="S&amp;D">
(FR) Austatud juhataja, lugupeetud komisjoni president! Tööhõive olukord Euroopas on väga murettekitav, nagu kolleegid just mainisid. 2009. aastal kaotas euroalal töö 2,7 miljonit inimest. Lisaks on töötava elanikkonna vaesusriski määr tõusnud 8%ni Euroopa töötajatest, rääkimata asjaolust, et ligikaudu 17% rahvastikust elab allpool vaesuspiiri.
<P>
Kas te ei arva selles olukorras, et tuleks rakendada paralleelset strateegiat? Ühest küljest tuleks toetada inimväärset tööd - see küsimus oleks võidud lisada 2020. aasta strateegiasse rangelt kasvu nimel taotletava tööhõive asemel. Pealegi, kas te loodate jätkusuutliku ja ühtse ühiskonna rajamisel keskkonnahoidlike, intelligentsete töökohtade loomise edendamisele? Teisest küljest tuleks suurendada Euroopa üldist tööhõive määra, pöörates erilist tähelepanu noorte töökohtadele - te kõnelesite sellest -, aga ka üle 50aastaste töökohtadele.
<P>
Seoses sellega kasvab Globaliseerumisega Kohanemise Euroopa Fondile esitatud taotluste hulk ja eri sektorite ümberkujundamine rõhutab vajadust töötada välja üldine tööstuspoliitika.
<SPEAKER ID="166" NAME="José Manuel Barroso" LANGUAGE="FR">
Härra Daerden, kõiki teie tõstatatud teemasid on 2020. aasta strateegias käsitletud. Ma juba rääkisin inimväärsest tööst oma poliitilistes suunistes, nii nagu ma rääkisin ka Euroopa tõelise tööstuspoliitika olemasolust - ma ei mõtle mitte vana tööstuspoliitikat, vaid poliitikat, mille eesmärk on tagada Euroopale säästvam tööstus ja ajakohasem, säästvusele keskendunud poliitika.
<P>
Mis puutub noortesse, siis neile on pühendatud vähemalt kaks suurprojekti. Need on "Noorte liikuvus” ja "Uued oskused uute töökohtade jaoks”. Oleme toonud välja hulga eesmärke, näiteks seoses haridusega, vaesusevastase võitlusega ja sotsiaalse hõlvamise kampaaniaga. See aspekt on 2020. aasta strateegias olemas, just seepärast, et me peame võitlust tööpuudusega praegu põhieesmärgiks. Ma usun, et selle strateegia väljatöötamine võimaldab meil saavutada tööpuudusega võitlemisel märkimisväärseid tulemusi.
<SPEAKER ID="167" NAME="Sergio Gaetano Cofferati" AFFILIATION="S&amp;D">
(IT) Austatud president, kallid kolleegid! Nagu teate, on tööpuudus viimastel aastatel kasvanud kõikides Euroopa riikides, ehkki eri riikides eri vormides, ja kindlasti kasvab see veelgi.
<P>
Majandusteadlased on ühel meelel, et kulub vähemalt kaks aastat, enne kui siin-seal märgatavad nõrgad elavnemise märgid muutuvad tavapärasteks, ning igal juhul on vähemalt kümne aasta jooksul elavnemine nii vähene, et see ei suurenda tööhõivet. See tähendab, et tööpuudus kasvab ja töökoha kaotavad ka need, kellel praegu on töö, ning samal ajal on meil põlvkondade viisi noori, kes ei ole tööturul ega suuda sinna siseneda.
<P>
Ma küsin teilt, kas te ei pea vajalikuks edendada sellises olukorras meedet, mille eesmärk on tagada Euroopas ühtne sissetulek kõigile neile, kes kaotavad töökoha, ning pidada noorte küsimust kiireloomuliseks ja seega pakkuda välja konkreetne koolitusega seotud meede, mis tuleb neile kasuks, kogu selleks ajaks, mil neid tööturul pole.
<SPEAKER ID="168" NAME="José Manuel Barroso">
komisjoni president. - Teil on oma hinnangus, mis puudutab olukorda tööturul, üldiselt õigus. Tegelikult halveneb olukord endiselt, isegi kui see toimub varasemast aeglasema tempoga. Me näeme juba ka järjepidevamaid märke stabiliseerumisest mõnes liikmesriigis.
<P>
Ent majanduses algas sügavast madalseisust välja tulemine üheksa kuud tagasi ja sel aastal võib kuluda veidi aega, enne kui majandustegevuse nõrga kosumise mõjul hakkab suundumus tööturul ümber pöörduma. Seepärast on meie eelisvaldkond nüüd tööhõive. Noorte jaoks on tööpuudus eriti murettekitav, nagu te ütlesite. Meil on Euroopas rohkem kui 20% noortest töötud. Seepärast oleme teinud selleks aastaks kolm algatust. Kaht neist ma juba nimetasin. Peale nende on veel algatus "Noorte tööhõive”. Nende erialgatuste seas, mida me kavatseme arendada, on just kutsehariduse toetamine suurema hulga väljaõppekavade kaudu, mida rahastab Euroopa Sotsiaalfond, ning ka toetus kvaliteetsele koolitusele töökohas pärast kooli lõpetamist, niinimetatud ametipraktikale, sealhulgas võimalusele minna praktikale teistesse liikmesriikidesse.
<SPEAKER ID="169" NAME="Graham Watson" AFFILIATION="ALDE">
Eelmisel nädalal tõi Euroopa kliimafond avalikkuse ette oma 2050. aasta tegevuskava. See kava näitab kolme võimalust, kuidas Euroopa Liit saaks kooskõlas Kyoto eesmärkidega oma süsinikdioksiidiheidet 2050. aastaks 80% kärpida. Meil oleks võimalik saavutada see veidi enamaga kui tavapärased tegevuskulud. Me saaksime peaaegu täielikult tagada ise oma energiavarud ja saavutaksime töökohtade arvu netokasvu CO2-heite vähendamisega oma majanduses.
<P>
Aga seda saab teha vaid Euroopa tasandil. Kas komisjon võtab selle kava omaks? Kas ta üritab vajalikke poliitikameetmeid välja pakkudes tekitada Euroopa Liidus uut indu? Kas teie, president Barroso, järgite mõtet suunata liikmesriigid vajalikku tegevusse, arvestades töökohtade loomise võimalusi?
<SPEAKER ID="170" NAME="José Manuel Barroso">
komisjoni president. - Ma olen Euroopa kliimafondi raportist teadlik ja me tegime 2020. aasta strateegia alusel tõepoolest ettepaneku ressursitõhusa Euroopa suurprojekti kohta, mille eesmärk ongi lahutada majanduskasv ressurssidest, pakkudes Euroopale teiste rahvusvaheliste partneritega võrreldes konkurentsieelist.
<P>
See eesmärk võeti täielikult üle ka komisjoni 2010. aasta ja hilisemate aastate töökavasse. Komisjon kavatseb luua võimaluse Euroopa üleminekuks senisest vähem CO2-heidet tekitavale, ressursitõhusale ja kliimamuutuse suhtes vastupanuvõimelisele majandusele aastaks 2050, eelkõige energia- ja transpordisektorite CO2-heite vähendamise kaudu, pakkudes seega pikaajalist poliitika- ja investeerimisraamistikku. Ma rõhutan sõna "investeerimine”.
<P>
Me usume, et ka kliimakava - nagu näitab taastuvenergia sektor - võib olla võimalus luua Euroopas rohkem selliseid töökohti, mida me tavaliselt nimetame keskkonnahoidlikeks.
<SPEAKER ID="171" NAME="Helga Trüpel" AFFILIATION="Verts/ALE">
Mitmed uued IT-vahendid, millest viimasel ajal on teatatud, näiteks Google Books või iPad, hõlbustaksid juurdepääsu digitaalses vormis kultuurimaterjalile, eriti e-raamatutele. Kuid enamik neist algatustest pärineb Ameerika Ühendriikidest. Mida teeb komisjon selleks, et edendada Euroopas meie kultuuripärandi digiteerimist?
<SPEAKER ID="172" NAME="José Manuel Barroso">
komisjoni president. - Euroopa digitaalne raamatukogu, mille eesmärk on avaldada võrgus meie riikide raamatukogude, muuseumide ja nende arhiivide kogud, on meie aja väga suur ülesanne, mille käigus digiteeritakse, muudetakse kättesaadavaks ja säilitatakse meie rikkalikku kultuuri. Samas ei tohi me seda tehes ohtu seada autorite ja kirjastajate õigusi, sealhulgas nende teoste puhul, mille tiraaž on lõppenud, ja omanikuta teoste puhul. Me peame hindama ka seda, kas meie rahalised püüdlused ning avaliku ja erasektori partnerlus, mida siin-seal märgata võib, sobivad selle väga olulise ühiskondliku ülesande täitmiseks.
<P>
Sellest vaatenurgast palusin asepresident Kroesil ja volinik Vassilioul luua eksperdikomisjoni. Mul on hea meel teile täna teatada, et isikud, kellele see ülesanne usaldatakse, on Maurice Lavie, Elizabeth Nigerman ja Jacques Decare. Eksperdikomisjonis edendavad nad mõtet hoida digiteerimise kaudu meie väga olulist pärandit, järgides muidugi täielikult omandiõigusi. Ma ootan nende soovitusi neil olulistel teemadel käesoleva aasta lõpuks.
<SPEAKER ID="173" NAME="Ryszard Czarnecki" AFFILIATION="ECR">
(PL) Lugupeetud komisjoni president! Ma tahaksin teada, milline on teie arvates nüüd juba mitu päeva kestnud õhuruumi sulgemise mõju tööhõivele lennundussektoris. Täna kirjutatakse mõjuka ajalehe Financial Times esilehel, et sulgemine, mis on mõjutanud ligikaudu seitset miljonit reisijat ja põhjustanud 80 000 lennu tühistamise, on tekitanud lennundussektorile kahjumi 200 miljonit USA dollarit päevas. Kuidas see teie arvates mõjutab tööhõivet selles sektoris? Ma saan aru, et see oli peamine põhjus, miks teie ja Herman Van Rompuy puudusite Poola presidendi matustelt Krakówis.
<SPEAKER ID="174" NAME="José Manuel Barroso">
komisjoni president. - Esiteks tahan matuste teema kohta öelda, et soovin seda hoida ülejäänust täiesti lahus.
<P>
Ma austasin väga president Kaczyńskit. Ma tegin temaga väga usalduslikku koostööd. Ma tegin kõik, et jõuda tema matustele.
<P>
Ma osalesin kõikidel tseremooniatel, millel sain ja millega mälestati president Kaczyńskit, tema abikaasat ja kõiki teisi selles traagilises õnnetuses hukkunuid. Ma ei mõista tõepoolest, kuidas on võimalik nii paljude inimeste surma ettekäändeks tuues Euroopa institutsioonide vastu sellist kriitikat teha.
<P>
Ma üritasin minna president Kaczyński matustele kuni viimase hetkeni. Probleem on selles, et sain alles laupäeva hilisõhtul teada Belgia võimude korraldatud lennu tühistamisest. Enam ei olnud mul võimalik minna.
<P>
Seega tahaksin öelda väga selgelt, et tegin kõik mis võimalik, et avaldada austust nii traagilises õnnetuses hukkunud inimestele kui ka kogu Poola rahvale.
<P>
Mis puutub põhiteemasse, siis kasutaksin nüüd veel üht minutit, et vastata lennundussektorit käsitlevale küsimusele. Me oleme teadlikud selle vulkaani väga olulisest mõjust tööstusele ning seepärast teeme juba tööd, et näha, kuidas me saame tegelikult Euroopa lennundussektorit vajaduse korral aidata.
<P>
See sektor kannatab tõsist majanduslikku kahju, mille põhjuseks on asjaolu, et neil ei lasta mitu päeva tegelda oma äritegevusega. Tuleb püüda leida üldine lahendus, et aidata see tööstusharu kriisist välja, ja tegelikult on meil pretsedent olemas - see on 11. septembrile järgnenud kriis. Seega püüame leida võimalikke viise, kuidas leevendada riigiabi eeskirju, nagu oleme teinud varem. Me arutasime seda täna kolleegiumi koosolekul.
<SPEAKER ID="175" NAME="Nikolaos Chountis" AFFILIATION="GUE/NGL">
(EL) Lugupeetud juhataja, austatud härra Barroso! Ametlike statistiliste andmete kohaselt kõikus tööpuudus Euroopa Liidus aastatel 2000-2006 kaheksa ja üheksa protsendi vahel, ülistusena Lissaboni strateegiale, mis kõneles täielikust tööhõivest.
<P>
Oma hiljutises aruandes märgib komisjon, et 2010. aastaks jõuab tööpuudus 10%ni ja üle selle. See on sotsiaalne vulkaan, kui kasutada päevakohaseid märksõnu.
<P>
Lisaks on mitmes riigis, mis kohaldavad kokkuhoiukavasid, näiteks Iirimaal ja Kreekas, aga ka sellistes riikides nagu Rumeenia, Ungari ja Läti, kus Rahvusvaheline Valuutafond on sekkunud, tööpuudus tõusnud rekordilise määrani.
<P>
Seda arvestades küsin teilt: kas komisjon on uurinud, millised tagajärjed on kokkuhoiukavadel, mida te toetate ja sunnite riike järgima, et kriisist välja tulla? Kas te olete uurinud tagajärgi tööhõivele ja majandusele riigis, kus Rahvusvaheline Valuutafond on sekkunud? Kas te usute, et tööpuudus Euroopas väheneb selle poliitika tagajärjel?
<SPEAKER ID="176" NAME="José Manuel Barroso">
komisjoni president. - Me ei sunni kedagi mingeid meetmeid võtma. Mis puutub Kreekasse, siis otsuseid tegid Kreeka võimud, aga te kindlasti mõistate, et selline makromajandusliku tasakaalustamatuse olukord Kreeka majanduses on majanduskasvu ja ka tööhõive jaoks väga halb.
<P>
On selge, et kui usaldus Kreeka riigi rahanduses ei taastu, ei tule Kreekas investeeringuid ega majanduskasvu. Ilma majanduskasvuta ei saa me luua töökohti. Seepärast ei peaks me seadma makromajanduslikku stabiilsust ja distsipliini vastuollu või vastasseisu majanduskasvuga. Küsimus on selles, et tuleb otsustada, kuidas me saame juhtida üleminekut, kuidas saame hoida stiimuleid majanduses, kus on selleks võimalusi, ning samal ajal järgida vajalikku makromajandusliku stabiilsuse tasakaalu. Seepärast on Kreeka majanduse ja Kreeka tööliste huvides, et Kreeka riigi rahandus muutuks võimalikult kiiresti usaldusväärseks.
<SPEAKER ID="177" NAME="Paul Rübig" AFFILIATION="PPE">
(DE) Minu küsimus on seotud vulkaanipurskega, mis avaldab muidugi mõju peenosakeste ja süsinikdioksiidi heitele. Kas te usute, et on võimalik hinnata, millist peenosakeste määra tuleks edaspidi arvesse võtta, et takistada töökohtade ohtuseadmist? Meie õhukvaliteedi direktiivid näevad selles punktis ette olulisi piiranguid.
<SPEAKER ID="178" NAME="José Manuel Barroso">
komisjoni president. - See probleemne vulkaan ei ole kindlasti Euroopa institutsioonide ega riikide valitsuste kontrolli all. See juhtus ja nüüd peame reageerima tagajärgedele.
<P>
Lennunduse kohta oleme juba öelnud, et vaatame, mida saame teha, ka selle pretsedendi põhjal, mis loodi pärast 11. septembrit.
<P>
Seoses majandusliku olukorraga arvan, et on liiga vara tekkinud kahjule üldhinnangut anda, ja ilmselt on parem hoiduda väga dramaatilistest või isegi paanilistes stsenaariumidest. Meie peame praegu oluliseks tegelda kahjuga ning püüda uurida, mida me saame teha Euroopa tasandil, pidades silmas üht olulist asja - Euroopa tasandil vastutame me ühe protsendi avaliku sektori eelarve eest. Ülejäänud 99% on liikmesriikide kätes. Seega arvan, et on ebaõiglane vaadata Euroopa Liidu poole, kes peaks lahendama kõik probleemid, kui meil puuduvad selleks vahendid.
<SPEAKER ID="179" NAME="Piotr Borys" AFFILIATION="PPE">
(PL) Härra Barroso, 2020. aasta strateegias esitasite väga kõrgelennulised tööhõive kasvu näitajad - 63%-lt 76%-le - ja kooli varakult pooleli jätnute tööpuuduse vähendamise kuni 10%ni. Lisaks pandi seal rõhku haridusele, mis on arengu võti, nii et tulevikus oleks 40%-l Euroopa kodanikest lõpetatud kolmanda taseme haridus.
<P>
Seoses sellega tahaksin küsida järgmist: kas Euroopa Sotsiaalfond ning ka teadus- ja arendustegevusele suunatud fondid jäävad tulevases Euroopa Liidu eelarves alles? See on tegelikult võti, mis aitab rõhku panna moodsatele meetoditele, uuendustele ja tööhõive suurendamisele. Kas te ei arva, et me peaksime rõhutama ka mikroettevõtete arengut? See on parim viis toetada füüsilisest isikust ettevõtjate tegevust ja selle valdkonna näitajad on praegu endiselt liiga väikesed. Seega tunduvad need küsimused selles raamistikus õigustatud.
<SPEAKER ID="180" NAME="José Manuel Barroso">
komisjoni president. - Jah, te teate, et pakkusime ELi 2020. aasta strateegia ühe eesmärgina välja hariduse, sealhulgas võitluse varakult kooli pooleli jätmise vastu ja laialdasema kolmanda taseme hariduse. Me usume, et Euroopa konkurentsivõimest ei saa rääkida hariduse küsimust lahkamata.
<P>
Seepärast üritame veenda kõiki liikmesriike selle eesmärgiga nõustuma ja kindlasti tuleb pärast seda koguda ressursse nii liikmesriikidelt kui ka Euroopa Liidult. Hiljem peame arutama finantsperspektiivi. Me ei ole selleni veel jõudnud, aga ma arvan, et mõningaid meetmeid tuleks kindlasti võtta ka Euroopa tasandil, et täiendada riikide valitsuste pingutusi. Sotsiaalfondis ongi meil juba meetmeid noorte väljaõppe- ja praktikakohtade jaoks. See on meil plaanis. Me ei saa ennustada, millised vahendid sotsiaalfondi jaoks olemas on, aga kindlasti usume, et meil peaksid olema Euroopa vahendite tasandil piisavad ambitsioonid.
<SPEAKER ID="181" NAME="Jutta Steinruck" AFFILIATION="S&amp;D">
(DE) Eile lugesime ajakirjandusest, et Opeli tehas Antwerpenis suletakse. See on vaid üks paljudest näidetest, kuidas töökohad Euroopas kaovad. Järgmisel neljapäeval peavad Euroopa tööstuse ametiühingud meeleavaldusi kogu Euroopas. Nad seisavad töökohtade ja Euroopa kui tööstusbaasi tuleviku kaitsmise eest. Ametiühingu liikmed soovivad täielikku tööhõivet, aga nad soovivad ka tõhusat Euroopa poliitikat ja kindlaid vastuseid kohe, mitte viie aasta pärast.
<P>
Teie töökava ei näe selles vallas ette midagi väga kindlat. Te viitasite vaid suunistele ja ELi 2020. aasta strateegia dokumendile. Minu arvates ei ole see piisavalt täpne. Te peaksite tooma näiteid. Mida te kavatsete teha, et meie strateegiliselt olulised tööstussektorid Euroopas taas üles ehitada, ning milline osa on komisjonil autotööstuse tuleviku kindlustamisel ja töökohtade tagamisel?
<SPEAKER ID="182" NAME="José Manuel Barroso">
komisjoni president. - Tööhõivesuunised sõltuvad väga suurel määral üldisest majanduskasvust, aga me kavatseme tugevdada tööhõive aspekti oma ELi 2020. aasta strateegias. Meil on tegelikult neljad suunised: suurendada tööturul osalemist ja vähendada struktuurset tööpuudust, arendada oskustööjõudu, edendada töö kvaliteeti ja elukestvat õpet, edendada haridussüsteemide toimimist ja suurendada osalust sotsiaalhariduses ning võidelda ka vaesuse ja sotsiaalse tõrjutuse vastu.
<P>
Need on üldised suunised, mida Euroopa institutsioonid peavad nüüd järgima kõikide enda käsutuses olevate vahendite puhul. Samuti peavad neid järgima riikide valitsused. On tõsi, et tööpuudusele Euroopas pole lihtsat lahendust, pole võlulahendust ega imerohtu. Lahendus peab tulenema ka kõikidest meetmetest, mida võetakse kasvu nimel seoses finantsstabiilsuse järgimisega, arvestades kindlustunnet meie turgudel, arvestades siseturu potentsiaali ärakasutamist. See on ainus viis seda teha.
<P>
Mis puutub autotööstusse, siis me teame loomulikult, et seal oli ületootmine, mitte ainult Euroopas, vaid kogu maailmas, ning me jälgime seda väga tihedalt koos tööstusharu endaga, sealhulgas selle sektori ametiühingutega.
<SPEAKER ID="183" NAME="Hannu Takkula" AFFILIATION="ALDE">
(FI) Austatud juhataja, lugupeetud komisjoni president! Noorte tööpuudus ja tõrjutus on suur probleem. Nagu te ütlesite, on 20% noortest töötud.
<P>
Probleem on ka selles, et kuigi praegu koondatakse paljusid inimesi, on suur osa koondatutest üle 50aastased. Samal ajal öeldakse mõnes liikmesriigis, et me peame pikendama töötamise aega, tõstma pensioniiga, ning öeldakse ka seda, et meil on vaja rohkem välistööjõudu. See nõuaks suurt tööjõu sissetoomist. Minu arvates on siin teatud vastuolu.
<P>
Tahaksin küsida, et kui töötamise aega tahetakse pikendada, siis miks ei pakuta üle 50aastastele võimalust tööd jätkata ja miks nad selle asemel koondatakse? Miks ei looda võimalusi noortele, vaid öeldakse neile, et vaja on tööjõudu välismaalt sisse tuua?
<P>
Milline on Euroopa Liidu strateegia selles küsimuses? Kas me ei saaks sellist strateegiat luua? Ma usun, et me oleme kõik sama meelt, et andekatele noortele tuleb leida töökohad ja neid mitte kõrvale tõrjuda. Meie ühiskond maksab tõrjumise eest päris kõrget hinda.
<SPEAKER ID="184" NAME="José Manuel Barroso">
komisjoni president. - Ma soovin võita selle konkurentsivõime lahingu kogu maailmas. Üks on kindel: meil on vaja rohkem inimesi, kes töötaksid rohkem ja kauem - ning ma lisaksin, et paremini ja konkurentsivõimelisemalt.
<P>
Pikema tööelu ja mõningase Euroopa-suunalise sisserände vahel ei ole vasturääkivust. See on tegelikult üsna erakorraline, aga praegu on Saksamaal ligikaudu miljon vaba töökohta ja Ühendkuningriigis peaaegu pool miljonit. See näitab, et tööjõu pakkumine ja nõudlus ei ole vastavuses.
<P>
Selles valdkonnas on palju teha. Ma usun, et ka pensionireformid on üks võimalus sellele kaasa aidata. Ma soovin toonitada, et kriisi ajal ei kasutanud liikmesriigid tavapärast võtet lasta inimestel tööelu varem lõpetada. Nad ei ole seda teinud. Tegelikult on olnud võimalik lasta inimestel kauem töötada. See on tähtis, sest Euroopa konkurentsivõime püsimiseks peame Euroopas suurendama tööhõive määra.
<SPEAKER ID="185" NAME="Joanna Katarzyna Skrzydlewska" AFFILIATION="PPE">
(PL) Härra Barroso, te ütlesite täna oma sõnavõtus, et komisjoni tööhõivepoliitika üks esmatähtsaid eesmärke on muu hulgas aidata koolilõpetajatel ja noortel tulemuslikult tööturule siseneda.
<P>
Me teame, et tööpuuduse määr selles ühiskonnarühmas on praegu väga suur. Hispaanias on see praegu ligikaudu 40%, Poolas 20% ning kahjuks tõuseb pidevalt. Minu arvates on probleem selles, et õpetatavad ained ei vasta tööturu nõudmistele ja peale selle on raske saada esimest töökogemust.
<P>
Kas me saame teie arvates rääkida Leonardo da Vinci programmi vähesest tõhususest hariduse ja kutseõppe vallas? Kuidas te seda programmi hindate? Kas Euroopa Komisjon koostab uued meetmed ja kui koostab, siis milles need seisnevad, et noorte tööpuuduse kasvu ohjata? Härra Barroso, mida te saate täna Euroopa noortele välja pakkuda?
<SPEAKER ID="186" NAME="José Manuel Barroso">
komisjoni president. - Noorte tööpuudus on praegu Euroopa tööpuudust arvestades kõige tõsisem probleem, sest see on üle 20%.
<P>
Seepärast oleme kuulutanud välja kolm konkreetset algatust: "Noorte liikuvus”, "Noorte tööhõive” ja "Uued oskused uute töökohtade jaoks”. Algatuse "Noorte liikuvus” eesmärk on edendada Euroopa haridus- ja koolitussüsteemides tõhusust ja õiglust, algatuse "Noorte tööhõive” eesmärk on uurida viise, kuidas saada üle kriisi mõjust noortele, ning algatusega "Uued oskused uute töökohtade jaoks” soovitakse paremini ühitada oskusi ning tööjõu pakkumist ja nõudlust.
<P>
Äsja rõhutasin olukorda kahes suuremas Euroopa liikmesriigis, sest 2020. aastaks on veel 16 miljonil töökohal tarvis kõrget kvalifikatsiooni ning näiteks Euroopa Sotsiaalfond kulutab 2007.-2013. aastani 13,5 miljonit eurot, et edendada töötajate ja ettevõtjate kohanemise meetmeid.
<P>
Seega on olemas mõned meetmed, mida me saame võtta Euroopa tasandil, ühenduse tasandil, et täiendada oma liikmesriikide tegevust seoses noorte tööpuuduse probleemiga.
<SPEAKER ID="187" NAME="Elisabeth Schroedter" AFFILIATION="Verts/ALE">
(DE) Austatud president Barroso! Ma ei saa teiega nõustuda. Te ütlesite, et ELi 2020. aasta strateegia hõlmas meetmeid, mille eesmärk on kasutada Euroopa Liidus ära keskkonnahoidlike töökohtade loomise potentsiaali. See ei ole tõsi. Te lihtsalt jätsite selle strateegiasse lisamata ja ma ei mõista, miks. On selge, et kui soovite edendada tööhõivet, on majanduse keskkonnasäästlikuks muutmine väga oluline töökohtade loomise võimalus. Miks ei kuulu see ELi 2020. aasta strateegiasse? Mida komisjon kavatseb teha, et kasutada säästva majanduse töökohtade loomise potentsiaali Euroopas täiel määral, arvestades eelkõige seda, et Euroopa Ülemkogu eesistuja on lisanud selle olulise punktina oma põhimõtete hulka, sest ta usub, et see pakub suurt võimalust? Mida komisjon kavatseb teha?
<SPEAKER ID="188" NAME="José Manuel Barroso">
komisjoni president. - Ma pean teile meelde tuletama, et komisjon oli see, kes algatas kliimamuutuse- ja energiapaketi, ning et me oleme toonitanud majanduse keskkonnahoidlikumaks muutmise suurt potentsiaali töökohtade loomisel mõnes sektoris ja kindlasti on see tulevikus prioriteet ja üks meie olulisemaid sihtmärke ELi 2020. aasta strateegias.
<P>
Me asetasime ELi 2020. aasta strateegia keskmesse oma kliima- ja energiaeesmärgid, alates kasvuhoonegaaside 20%-lisest vähendamisest ning lõpetades taastuvenergia 20%-lise kasutamise ja 20%-lise tuluga energiatõhususest.
<P>
Näiteks selleks, et saavutada eesmärk kasutada 20% ulatuses taastuvenergiat, loome töökohti kogu taastuvenergiasektoris. Seega on see meie tulevases majandusstrateegias kindlasti kesksel kohal ning tegelikult oleme seadnud selle üheks oma põhieesmärgiks. Majanduskasv, mitte vaid arukas ja õiglane kasv, vaid ka säästev kasv.
<SPEAKER ID="189" NAME="Liisa Jaakonsaari" AFFILIATION="S&amp;D">
(FI) Austatud juhataja! Siin on palju kõneldud noortest, ja see on väga õige. Teine rühm inimesi, keda see tööhõivekriis väga rängalt mõjutab, on naised. See tähendab, et praegu, kui riigid satuvad võlgadesse ja liikmesriigid kärbivad eelarvet, puudutavad need kärped sageli valdkondi, kus töötavad naised - tervishoidu ja haridust.
<P>
Härra Barroso, tahaksin küsida, mida te ütlete nendele liikmesriikidele ja mida te kavatsete teha nende liikmesriikidega, kes teevad kärpeid inimressursi, hariduse ja tervishoiu pealt, vaatamata asjaolule, et 2020. aasta strateegia järgi peab nendesse valdkondadesse panustama. Arvestades, et praegu kõlab liikmesriikides aina jutt kärpimisest, mitte inimestesse panustamisest, siis mida te kavatsete nende liikmesriikidega teha?
<SPEAKER ID="190" NAME="José Manuel Barroso">
komisjoni president. - Naiste puhul oli see näitaja tõusnud 2010. aasta veebruaris 9,3%ni, võrreldes 9,8%ga meeste puhul. Seega on see näitaja madalam kui meeste puhul. Ehkki on tõsi, nagu te ütlesite, et tulevikus võib naiste tööhõive anda alust suuremaks mureks, sest mõni sektor, mida eelseisev eelarve piiramine kõige rohkem mõjutab, sõltubki rohkem naiste töökohtadest.
<P>
Meie ülesanne on paluda liikmesriikidel kajastada seda oma poliitikas ja mitte nõustuda selles üleminekus naiste sattumisega ebasoodsamasse olukorda. Me usume, et tööhõive sihtmäär - me oleme seda ka liikmesriikidega Euroopa Ülemkogus arutanud - peaks hõlmama nii meeste kui ka naiste tööhõive edendamist. Tegelikult on mõnes liikmesriigis selleks palju võimalusi. On liikmesriike, kus naiste tööhõive määr on endiselt palju väiksem kui meeste oma.
<SPEAKER ID="191" NAME="Juhataja">
President Barroso, tänan teid vastuste eest ja selle eest, et viibisite siin Euroopa Parlamendi infotunnil. Arvan, et see oli huvitav.
<P>
Tänan teid, kolleegid, aktiivsuse eest viimase tunni aja vältel.
<P>
Me kohtume president Barrosoga ka järgmisel kuul infotunnil.
