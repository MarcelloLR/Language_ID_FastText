<CHAPTER ID="006-06">
6. 2009. eelarveaasta eelarve koos nõukogu muudatustega (hääletus) 
<P>
Pärast hääletust:
<SPEAKER ID="075" NAME="Éric Woerth">
nõukogu eesistuja. - (FR) Lugupeetud juhataja, head kolleegid! Teie hääletus eelarveprojekti teise lugemise üle on viimane etapp protsessis, mida iseloomustab väga kõrge koostööstandard kahe eelarveasutuse vahel ja komisjoniga toimunud töös. Tahaksin südamest tänada kõiki asjaga seotuid, eriti eelarvekomisjoni esimeest Reimer Böget, raportööre Jutta Haugi ja Janusz Lewandowskit ning volinik Grybauskaitėt.
<P>
21. novembri nõupidamisel tegime koostööd, et koostada 2009. aastaks tasakaalus eelarve, mis tagab, et Euroopa Liidu poliitikate finantseerimist hinnatakse õigesti, samal ajal kui kaitstakse Euroopa maksumaksjate huve. Koos oleme leidnud meetodid toiduainete rahastamisvahendi finantseerimiseks, täites sellega oma kohust toetada arengumaid, ning koos oleme koostanud praktilised meetmed, mis võimaldavad ühtekuuluvuspoliitika ummikseisust välja tuua ja lõpuks 2007-2013 perioodi programmid käivitada.
<P>
Riigipead ja valitsusjuhid rõhutasid nimetatud algatuse tähtsust Euroopa Ülemkogu kohtumisel ning see on suur osa Euroopa reaktsioonist majanduskriisile, mille osas peame kiiret tegevust jätkama. Teie hääl tagab, et nõupidamise tulemused viiakse täielikult ellu ning vastavalt asutamislepingus sätestatud menetlusele võin seega kinnitada, et nõukogu aktsepteerib teie teisest lugemisest tulenevat maksimaalset suurendamise määra.
<SPEAKER ID="076" NAME="Juhataja">
Tänan teid tehtud avalduse eest, härra Woerth.
<P>
Kuna komisjon ei soovi kommenteerida, märgin, et eelarvemenetlus on toimunud kooskõlas asutamislepingu ja 17. mai 2006. aasta institutsioonidevahelise kokkuleppe sätetega ja et vastavalt nimetatud institutsioonidevahelise kokkuleppe punktile 13 on nõukogu ja parlament teisel lugemisel parlamendis kokku leppinud mittekohustuslike kulude maksimaalse suurendamise määras.
<P>
Sellega võib eelarvemenetluse lugeda lõpetatuks ja eelarve lõplikult vastuvõetuks. Allkirjastame nüüd erinevaid avaldusi, ent peame hetke pärast ka edasise resolutsiooni üle hääletama.
<P>
(Juhataja kutsus Éric Woerthi, volinik Grybauskaitė, Reimer Böge (eelarvekomisjoni esimehe) ja raportöörid Jutta Haugi ning Janusz Lewandowski endaga ühinema.)
<P>
(Eelarve allkirjastati)
<P>
Sain just teada, et Reimer Bögel on täna sünnipäev, nii et soovin talle südamest õnne.
