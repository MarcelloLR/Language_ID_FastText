<CHAPTER ID="013">
Hääletused
<SPEAKER ID="019" NAME="Juhataja">
Järgmine päevakorrapunkt on hääletus.
<P>
(Hääletustulemused ja muud üksikasjad: vt protokoll)
<P>
Olen saanud ettepaneku tänase hääletuse muutmiseks: eilsel kohtumisel president Buzeki ja peaminister Zapatero vahel lepiti kokku vajaduses alustada viivitamata kõige kõrgemal institutsioonilisel tasemel dialoogi nõukogu eelarve täitmisele heakskiidu andmisel teatud menetluslike aspektide üle. Seepärast teeb presidentuur ettepaneku lükata hääletus selles küsimuses edasi järgmise osaistungjärguni.
<SPEAKER ID="020" NAME="Martin Schulz" LANGUAGE="DE">
Austatud juhataja! Ka mina kuulsin president Buzeki ja José Luis Rodríguez Zapatero kohtumisest. Eeldan, et meie ja nõukogu vahelised vaidlusküsimused seoses nõukogu eelarve täitmisele heakskiidu andmisega on nõnda delikaatset laadi, et mõistlik oleks kõnelusi jätkata. Meie tänasel otsusel lükata nõukogu eelarve täitmisele heakskiidu andmine edasi, oleks oluline tähendus. Seepärast arutasime küsimust täna hommikul fraktsioonis uuesti ning leidsime, et kui tõesti oleks võimalus lahtistele küsimustele parlamenti rahuldavad vastused saada, siis tuleks seda võimalust kasutada. Ehk võiks see ühtlasi olla samm nõukogu suhtes usalduse loomise suunas ja seda mitte ainult eelarve täitmisele heakskiidu andmise, vaid ka teiste valdkondade puhul. Seepärast toetasime kõnealust ettepanekut.
<SPEAKER ID="021" NAME="Bart Staes" LANGUAGE="NL">
Austatud juhataja, head kolleegid! Ma kuulasin, mida Martin Schulz rääkis. Mina olen eelarvekontrollikomisjoni aseesimees ja mina olin ka üks neist parlamendiliikmetest, kes osales nõukoguga peetud mitteametlikel kõnelustel. Edasilükkamisega seotud raporti poolt hääletas eelarvekontrollikomisjonis 27 liiget, keegi ei olnud vastu ega jäänud erapooletuks, s.t raport võeti vastu ühehäälselt. Me oleme pidanud nõukoguga kokkuleppe saavutamiseks kahel korral mitteametlikke kõnelusi. Nõukogu on järjekindlalt taolisest kokkuleppest keeldunud. Ainus põhjus hääletuse edasilükkamiseks võiks olla see, et nõukogu siin ja praegu kinnitaks valmisolekut esitada kõik dokumendid, mida me neilt nõuame.
<P>
Teine probleem on õiguslikku laadi. Vastavalt kodukorrale ja finantsmäärusele tuleb heakskiit anda enne 15. maid aastal n + 2. Kuna tegemist on 2008. aasta eelarvega, siis n + 2 = 15. mai 2010. Järgmine täiskogu istung pärast homset on alles 17. mail, seega kui me nüüd ei hääleta, siis rikume iseenda finantsmäärust, mis oleks minu arvates märk erakordselt halvast asjakorraldusest.
<SPEAKER ID="022" NAME="Ryszard Czarnecki" LANGUAGE="PL">
Austatud juhataja! Olen Euroopa Parlamendis nüüd juba kuuendat aastat ja kuigi ma ei soovi kellelegi epistlit pidama hakata, leian siiski, et selles võtmetähtsusega küsimuses oleks viisakas kuulata ka raportööri seisukohta. Tahaksin kõigile meenutada, et meie parlament on käesoleval ametiajal kord juba nõukogu eelarve täitmise heaks kiitnud - alles eelmise aasta novembris andsime heakskiidu 2007. aasta eelarve täitmisele. Seega saame tõdeda, et taaskord ei ole nõukogu õigeid dokumente esitanud.
<P>
Mina isiklikult olen hämmeldunud, et 2008. aasta eelarve täitmise analüüsimise käigus esitati meile 2007. aastat käsitlevaid dokumente, mis ei olnud absoluutselt vastavuses meie ootuste ega nõudmistega. Kuid mina olen teadupärast kompromissialdis inimene, mistõttu tahaksin anda nõukogule teatud võimaluse ja see võib tõepoolest nõukogule olla viimane võimalus kõik vajalikud dokumendid ette valmistada ning loobuda lõpuks ometi sellest õnnetust 1970. aasta suulisest kokkuleppest, mis nõukogu nägemuse kohaselt ei võimalda meil sisuliselt selle institutsiooni üle järelevalvet teostada.
<P>
Seetõttu pooldan erandkorras hääletuse edasilükkamist, et anda nõukogule mõni lisanädal (kaks kuni kuus) aega, seejärel aga toetan kohest hääletust, nagu Bart Staes ütles, ja mitte hiljem kui juunikuus.
<SPEAKER ID="023" NAME="Juhataja">
Järgmine päevakorrapunkt on hääletus.
<P>
(Hääletustulemused ja muud üksikasjad: vt protokoll)
