<CHAPTER ID="008">
Läbipaistvusregistri loomist käsitlev institutsioonidevaheline kokkulepe (allkirjastamine)
<SPEAKER ID="125" NAME="Juhataja">
Daamid ja härrad, kallid kolleegid! Palun istuge oma kohtadele, et me võiksime ametlikult allkirjastada väga tähtsa kokkuleppe Euroopa Parlamendi ja Euroopa Komisjoni vahel, milleks on lobistide register. Me hääletasime viimasel täiskogu istungil Strasbourgis Casini raporti üle ning nüüd allkirjastame selle ametlikult. Me hääletasime 11. mail 2011.
<P>
Ametlikuks allkirjastamiseks palun ma siia minister Győri ja Euroopa Komisjoni asepresidendi Maroš Šefčoviči ning meie kolleegid, Euroopa Parlamendi asepresidendi Diana Wallise, kes osales läbirääkijate meeskonnas, asepresidendi Isabelle Duranti, asepresidendi Rainer Wielandi ja põhiseaduskomisjoni esimehe Carlo Casini ning samuti raportööri.
<SPEAKER ID="126" NAME="Enikő Győri">
nõukogu eesistuja. - Austatud juhataja ja parlamendiliikmed! Ma soovin ette lugeda nõukogu poliitilise avalduse läbipaistvusregistri kohta.
<P>
"Nõukogu peab läbipaistvust Euroopa Liidu tähtsaimaks põhimõtteks. Aluslepingud sätestavad, et hea valitsemistava edendamiseks ning kodanikuühiskonna osalemise tagamiseks peavad liidu institutsioonid, organid ja asutused töötama võimalikult avalikult ning et otsused tuleb teha võimalikult avalikult ja kodanikele lähedal.
<P>
Lähtudes neist sätteist, pühendub nõukogu jätkuvalt läbipaistvuspõhimõtte võimalikult täielikuks jõustamiseks. Ühtlasi mõistab ta, et kodanikud ootavad oma esindajailt ELi tasandil võimalikult kõrgete standardite järgimist.
<P>
Seetõttu nõukogu tunnustab ja toetab Euroopa Parlamendi ja komisjoni ettepanekut luua ühine "läbipaistvusregister”.
<P>
Nõukogu leiab, et läbipaistvus peaks juhtima suhteid huvirühmade esindajatega ning et nimetatud register loob kasuliku baasi nendega suhtlemiseks avatud, kaasaval ja järjepideval viisil.
<P>
Nõukogu on saanud Euroopa Parlamendilt ja komisjonilt kutse registriga ühinemiseks. Nõukogu on valmis kaaluma registriga ühinemist ja soovib arutada võimalikke osalemise tingimusi kahe teise institutsiooniga.”
<SPEAKER ID="127" NAME="Juhataja">
Parim lahendus oleks, kui kõik Euroopa institutsioonid saaksid väliste huvirühmade jaoks sama registri. Nüüd ma soovin kutsuda oma kolleegid ja komisjoni asepresidendi siia kõnepuldi ette, et allkirjastada dokument.
