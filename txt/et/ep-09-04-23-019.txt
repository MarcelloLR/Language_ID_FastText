<CHAPTER ID="019">
Infotund (küsimused nõukogule) 
<SPEAKER ID="444" NAME="Juhataja">
Järgmine päevakorrapunkt on infotund (B6-0227/09).
<P>
Nõukogule on esitatud järgmised küsimused.
<P>
Teema: Lissaboni lepingu vastane retoorika
<P>
Ülemaailmne finantskriis on näidanud meile, kui pakiline on tugeva Euroopa Liidu moodustamine. Me oleme Iirimaal kiiresti selgeks saanud, et Lissaboni lepingu kohta käivad müüdid ja valeinformatsioon on kokku kuivava majanduse ja suureneva töötuse olukorras väikseks lohutuseks. Kui ELi eesistujamaaks on Tšehhi, ning selle riigi president toetab Lissaboni lepingu vastast retoorikat, siis kuidas kavatseb nõukogu kooskõlastada need sõnumid ilmse vajadusega pigem intensiivsema kui nõrgema koostöö järele?
<SPEAKER ID="446" NAME="Petr Nečas">
ametis olev nõukogu eesistuja. - (CS) Proua juhataja, daamid ja härrad, nõukogu on alati väljendanud selgelt oma kindlameelsust ELi-sisese koostöö tugevdamiseks, eriti just kriisi ajal. Tšehhi eesistumine jätkab oma eelkäija tegevusi, töötades kõvasti selle nimel, et lahendada praeguse finants- ja majanduskriisi põhjustatud probleeme, ning on selles kontekstis erinevatel tasanditel meetmeid vastu võtnud. Liikmesriikide jaoks on sisse seatud ühine raamistik, mida võib näha näiteks pankade päästekava, Euroopa majanduse elavdamise kava, finantsturgude reguleerimise ja järelevalve puhul. Ka Euroopa Parlament on nendesse meetmetesse oma panuse andnud, toetades investeeringuid infrastruktuuri, ning mitte vähemal määral ka oma jõupingutuste kaudu rahvusvahelisel areenil. Nõukogu 19. ja 20. märtsi istungjärgul keskenduti finantskriisist väljumisele ja reaalmajanduse probleemidele ning jõuti väga selgele arusaamisele, et Euroopa saab nendele probleemidele vastu astuda ja praeguse kriisi ületada ainult ühendatud ja kooskõlastatud tegevuse kaudu, mis toimub ühtse turu ning majandus- ja rahaliidu raames. Nõukogu 19. märtsi istungjärgul otsustati, et Euroopa majanduse elavdamise kava raames tihedalt kooskõlastatud ELi reageering peaks koondama kõik kättesaadavad ressursid ning integreerima täielikult majanduskasvu, tööhõive, sotsiaalse integratsiooni ja sotsiaalkindlustuse strateegiaid.
<P>
Lissaboni lepinguga seoses jõudis nõukogu eelmise aasta detsembris edasise arengu suhtes kokkuleppele. Iirimaa taotluse korral jõudsid liikmesriigid kokkuleppele näha eelmisel aastal Iirimaal toimunud referendumi mureallikateks olnud küsimustega seoses ette konkreetsed õiguslikud tagatised. Nõukogu jõudis ka kokkuleppele, et Lissaboni lepingu jõustumise korral võetakse vastavalt õiguslikele menetlustele vastu otsus iga liikmesriigi jätkuva riikliku esindatuse kohta komisjonis. Kui üksikasjalike ja sellele teemale suunatud seotud tegevuste 2009. aasta keskpaigaks lõpuleviimine ning rahuldava rakendamise eeldamine välja arvata, on Iirimaa valitsus samal ajal pühendunud komisjoni ametisoleku aja lõpuks Lissaboni lepingu ratifitseerimise nimel töötamisele. 19. ja 20. märtsi Euroopa Ülemkogul teadustati praegust käesoleva küsimusega seotud olukorda ning otsustati 2009. aasta juunis toimuval kohtumisel selle teema juurde tagasi tulla.
<SPEAKER ID="447" NAME="Gay Mitchell" AFFILIATION="PPE-DE">
Proua juhataja, ma sooviksin ministrit tema vastuse eest tänada.
<P>
Ma arvan, et me oleme nii selles parlamendis kui ka institutsioonides üldiselt nii Lissaboni kui ka Euroopa Liidu suhtes liiga kaitsval positsioonil. On aeg mõned Euroopat ründavatest inimestest kaitseseisukorda panna. Millises olukorras me oleksime ilma Euroopa Keskpangata? Millises olukorras oleksime meie, kes me eurotsoonis oleme, ilma eurotsoonita?
<P>
Meil ei ole praegu Euroopa Nõukogu identifitseeritavat juhatajat, kes saaks võtta sõna seoses majandusliku tõusuga, ning minu arvates on selge, et Lissaboni lepinguga sellise isiku ettenägemine on tõesti oluline. Kui meil oleks juba praegu selline inimene ametis, siis ei toimuks niisugust kuue kuu kaupa eesistumiste pidevat vahetumist.
<P>
Minister võiks oma vastuses ehk öelda, milliseid väljavaateid ta näeb seoses selle lepingu ratifitseerimisega Tšehhis.
<SPEAKER ID="448" NAME="Petr Nečas">
ametisolev nõukogu eesistuja. - (CS) Ma vastan kõikidele küsimustele hiljem, ühel ajal.
<SPEAKER ID="449" NAME="Juhataja">
Meie tavapärane töökord näeb ette, et te vastate esmalt küsimuse esitajale ja tema täiendavale küsimusele, ning siis ma võtan tavaliselt - mis on minu enda otsustada - teised täiendavad küsimused kokku ja esitan teile.
<P>
Oleksin tänulik, kui te nüüd vastaksite.
<SPEAKER ID="450" NAME="Petr Nečas">
ametisolev nõukogu eesistuja. - (CS) Tänan, proua juhataja. Daamid ja härrad, ma vastan sellele küsimusele. Ma sooviksin rõhutada, et Lissaboni lepingu ratifitseerimise suhtes töötab Tšehhi kahekojaline parlament, mis koosneb esindajatekojast ja senatist, väga intensiivselt selle lepingu kallal ning käesoleva aasta 18. veebruaril võttis esindajatekoda selle vastu. Siinkohal tuleb mul rõhutada, et Tšehhi riigiõiguslike normide kohaselt on selle lepingu vastu võtmiseks vaja konstitutsioonilist enamust. Tšehhi parlamendi senatis toimub selle lepingu üle hääletamine 6. mail, kuid senati heakskiidu tingimuseks on asjakohase seaduseelnõu koostamine, mille kohaselt nõuab kvalifitseeritud häälteenamuse tasandilt pädevuse ülekandmine parlamendi mõlema täiskogu nõusolekut. See annab kokku n-ö tingimusliku mandaadi. Asjakohane seaduseelnõu on juba koostatud ja heaks kiidetud, ning me eeldame, et senat hääletab 6. mail selle seaduse üle; pärast selle vastu võtmist ratifitseerib parlament Lissaboni lepingu.
<SPEAKER ID="451" NAME="Richard Corbett" AFFILIATION="PSE">
Kas eesistujariik Tšehhi ei ole nõus, et Lissaboni lepingu puhul ei ole probleemiks mitte nii asjakohase informatsiooni puudumine, kuna informatsioon on olemas ja kättesaadav, vaid märkimisväärne valeinformatsiooni kogus, mida selle lepingu oponendid on tahtlikult esitanud?
<P>
Arvestades, et seda lepingut ei allkirjasta Euroopa institutsioonid, vaid läbirääkimised toimusid liikmesriikide vahel, siis kas see ei nõustu, et liikmesriikide valitsused peavad suurendama oma panust härra Mitchelli poolt viidatud müütide purustamisse ja valeinformatsiooni ümberlükkamisse ning tegema koostööd selles äärmiselt olulises debatis Euroopa tuleviku üle?
<SPEAKER ID="452" NAME="Christopher Heaton-Harris" AFFILIATION="PPE-DE">
Minister, ma olen kindel, et teie riigis nagu ka Iirimaal, aimavad hääletajad ja tunnevad muret praeguse orwelliku ELi käsitluse pärast. Nad ei ole rumalad ning teavad, et komisjon jaotas oma päevakorra õigusloomega seotud osad nii, et iiri meediasse ei satuks ühtegi halba uudist.
<P>
On kahju, et härra Mitchell, härra Corbett ja teised on edukaks ELi ametnikuks oleku hiilgavatest tunnustustest nii pimestatud, et neil jääb asja tuum tabamata, milleks on tõsiasi, et Iirimaa inimesed on oma otsuse teinud. Võib-olla on teil, härra, võimalik lasta nõukogul edastada komisjonile käsk selle suhtekorralduse ja teabe - ehk siis propaganda - osakondade ulatusliku kasvu peatamiseks ning laskma suurepäraste Iirimaa inimeste poolt antud tulemustel püsima jääda ning tõestada, et Euroopa Liidus on demokraatia olemas.
<SPEAKER ID="453" NAME="Petr Nečas">
ametisolev nõukogu eesistuja. - (CS) Ma pean rõhutama, et meil kõigil peab olema julgust endale tunnistada, et ELi kodanikud teavad vaid väga vähesel määral, kuidas EL tegutseb. Väga sageli mõjutab EL oma kodanikke vaid abstraktselt ning selle institutsioonidest on keeruline aru saada. Mida madalam on teadlikkuse tase, seda kergemini tekivad näiteks valeinformatsiooni pakkuvad tingimused, hakates inimeste mõtlemisele veel kergemini mõju avaldama, kuna nad ei ole piisavalt teadlikud, kuidas EL tegutseb. Minu arvates demokraatia puudujäägi ning tõsiasja, et kodanikud ei samasta end alati ELi ja selle institutsioonidega, käsitlemine võtab valeinformatsioonilt ja valedelt võimaluse hakata mõju avaldama. Ma usun kindlalt, et igal ELi liikmesriigi valitsusel on põhikohustus avaldada oma arvamust valeinformatsiooni ja valskuse vastu. Samal ajal peaksid ELi liikmesriikide valitsused oma kodanikke regulaarselt kõikidest Euroopa integratsiooniga seotud küsimustest teavitama. Ma usun kindlalt, et ainult siis õnnestub meil tõeliselt demokraatlik areng saavutada.
<P>
Teema: Topeltmaksustamine
<P>
Pidades silmas Euroopa Kohtu hiljutist kohtupraktikat topeltmaksustamise kohta, siis milliseid meetmeid kavatseb nõukogu Euroopa maksuõiguse ühtlustamiseks ette panna, et Euroopa kodanikud ei peaks sama maksustatava tehingu eest kaks korda tasuma?
<SPEAKER ID="455" NAME="Petr Nečas">
ametisolev nõukogu eesistuja. - (CS) Proua juhataja, daamid ja härrad, seoses ühenduse praeguse asjade seisuga ei ole ühenduse tasandil veel otsese maksustamise valdkonnas topeltmaksustamise kaotamiseks meetmeid vastu võetud, välja arvatud nõukogu 23. juuli 1990. aasta direktiiv 90/435/EMÜ (eri liikmesriikide emaettevõtjate ja tütarettevõtjate suhtes kohaldatava ühise maksustamissüsteemi kohta), seotud ettevõtjate kasumi korrigeerimisel tekkiva topeltmaksustamise kõrvaldamise 23. juuli 1990. aasta konventsioon ning nõukogu 3. juuni 2003. aasta direktiiv 2003/48/EÜ (hoiuseintresside maksustamise kohta). See tuleneb tõsiasjast, et kõnealune valdkond langeb liikmesriikide vastutusalasse tingimusel, et nad tagavad ühenduse õiguse. Liikmesriikide vahel sõlmitud kahepoolsed lepingud topeltmaksustamise kaotamise kohta, mis vastavad eespool nimetatud autonoomsetele volitustele ja on OECD näidislepingu suhtes järjepidevad, ei tundu olema piisavad ELis õigusliku topeltmaksustamise kaotamiseks.
<P>
Komisjon, kellel on ainuõigus ühenduses seaduste algatamiseks seoses otsese maksustamisega, eelistab praegu selgelt pragmaatilist lähenemist sellele küsimusele, pidades silmas subsidiaarsuse põhimõtet, mis kohaldub ühenduse õigusaktidele otsese maksustamise valdkonnas, ning pidades silmas ühehäälsuse nõuet. See pragmaatiline lähenemine peaks julgustama liikmesriike koostööd tegema tagamaks, et nende maksusüsteemid, sealhulgas maksustamisega seotud kahepoolsed lepingud, toimiksid tõhusalt. Seda on muuhulgas mainitud komisjoni teatises liikmesriikide otsese maksustamise süsteemide koordineerimise kohta siseturul, eriti dokumendi KOM 2006/823 lõplikus versioonis. Nõukogu kinnitas selle komisjoni koordineeriva lähenemise oma 27. märtsi 2007. aasta järeldustes. See rõhutab, et siseturu toimimist saab liikmesriikide, ja kui see on asjakohane, siis ka Euroopa tasandil maksustamise valdkonnas koostöö tegemise kaudu parandada, tagades samal ajal liikmesriikide volitused. Nõukogu teatas, et vastuvõetavad lahendused võivad olla erinevates vormides vastavalt subsidiaarsuse põhimõttele.
<SPEAKER ID="456" NAME="Manuel Medina Ortega" AFFILIATION="PSE">
(ES) Härra eesistuja, teie edastatav informatsioon on tõene, kuid meile kui selle parlamendi liikmetele ja kohe kindlasti Euroopa kodanikele jääb mulje, et ühenduse õiguses on väga ohtlik lünk sees.
<P>
Praegusel ajal, kui igas liikmesriigis maksenõuded üha tõusevad, on liikuvus peaaegu võimatu.
<P>
Kui me palume komisjonil seda pragmaatilist lähenemist selgitada, siis tundub, et komisjonil ei ole nõukogus üldse toetust. Tundub, et me oleme sattunud nõiaringi, kus komisjon suunab meid nõukokku ning nõukogu tagasi komisjoni, kuid samal ajal on tegelik olukord selline, et selle Euroopa, mida me üritame üles ehitada, kodanikel ei ole võimalik teistes riikides alaliselt elada või suhteid luua, kuna maksusüsteemi puudulik ühtlustamine toob kaasa suure maksukoormuse.
<P>
Kas nõukogu saab võtta midagi ette, et sellest nõiaringist välja pääseda?
<SPEAKER ID="457" NAME="Petr Nečas">
ametisolev nõukogu eesistuja. - (CS) Kõigepealt ma sooviksin rõhutada, et pikaajaliseks eesmärgiks on direktiivi või mitmepoolse lepingu vormis olev lahendus. Ainult nii saame seda süsteemi tõhusalt, õiguspõhimõtetest lähtuvalt arendada. Komisjon teeb liikmesriigi maksumääruste täiendatud kooskõlastuse ja otsustusprotsesside kaudu ettepaneku kõige tungivamate siseturuga seotud probleemide lahenduse kohta. Komisjon esitas oma teatises 823 koordineerimise kohta ettepaneku luua ELis rahvusvahelise topeltmaksustamise probleemidega seotud vaidluste tulemuslikuks lahendamiseks asjakohane mehhanism, kuid liikmesriikide ebapiisava toetuse tõttu, nagu ka parlamendi liige juba mainis, loobus komisjon sellest taotlusest teiste algatuste kasuks. Komisjon on täiesti teadlik topeltmaksustamise lepingute mõjust siseturule ning alustab 2009. aastal ettevalmistusi avalikeks aruteludeks. Nende arutelude põhjal koostab komisjon teatise eelnõu oma otsuste kohta ning paneb ette vastuvõetava lahenduse olemasolevatele probleemidele.
<P>
Nõukogu on selle probleemiga erinevate algatuste käigus korduvalt vaeva näinud. Esimeseks oli direktiivi 90/435/EÜ (emaettevõtjate ja tütarettevõtjate ühise maksustamissüsteemi kohta) raamistiku laiendamine nõukogu direktiivi 2003/123/EÜ kaudu, mis kaotab ühenduse raamistikus dividendide piiriüleste voogude majandusliku ja õigusliku topeltmaksustamise. 1990. aastal võeti vastu arbitraaži leping eesmärgiga kõrvaldada seotud ettevõtjate kasumi korrigeerimisel tekkiv topeltmaksustamine. Sellest olenemata ei osutunud see direktiiv eriti tõhusaks, osaliselt selle pärast, et tegu on liikmesriikide vahel sõlmitud rahvusvahelise lepinguga, mitte ühenduse õigusaktiga. 2003. aastal võeti vastu direktiiv 2003/49/EÜ eri liikmesriikide sidusühingute vaheliste intressimaksete ja litsentsitasude topeltmaksustamise kaotamiseks, mis volitab ainult maksete tegeliku tulusaaja riiki seda makset maksustama. Kõnealuse direktiivi raamistiku laiendamise küsimus peaks olema edasiste läbirääkimiste teemaks nõukogus. Seoses komisjoni kahe teatisega liikmesriikide otsese maksustamise süsteemide koordineerimise kohta siseturul ja pensioni maksustamise kohta võttis majandus- ja rahandusministrite nõukogu 2008. aasta detsembris vastu nõukogu resolutsiooni pensioni maksustamise kohta. See resolutsioon püüab kaotada topeltmaksustamise ning kooskõlastab riigi menetlused pensioni maksustamise valdkonnas nii, et olukorras, kus majandustegevus viiakse ühest riigist teise üle ning kui füüsilise või juriidilise isiku varade riigist väljaviimisel kohaldatakse maks, siis peaks sihtkohariik kohaldama varade turuväärtuse, mis muutus lähteriigist varade üleviimise hetkel, vara müümisel kuluna.
<SPEAKER ID="458" NAME="Syed Kamall" AFFILIATION="PPE-DE">
Kõik me mõistame, et maksustamise küsimused võivad olla väga keerulised, kuid kas minister on üldiselt nõus, et kõik, kes nendest küsimustest aru saavad, näevad kindlasti, et maksustamise ühtlustamine ei ole topeltmaksustamise vältimiseks oluline. Ma tean, et see on üsna keeruline, kuid nõutav on vaid tahe liikmesriikide vahel paremat koostööd arendada. Arvestades rahasummasid, mida valitsused praegu majandusliku surve all olevatelt maksumaksjatelt ära võtavad, siis on loomulikult õige aeg ergutada maksukonkurentsi, et vähendada kogu Euroopa Liidu töötavate perekondade koormat.
<SPEAKER ID="459" NAME="Paul Rübig" AFFILIATION="PPE-DE">
(DE) Lugupeetud ametisolev eesistuja, minu arvates võtab eesistujariik Tšehhi selle küsimuse suhtes väga positiivse ja ennetava lähenemisviisi. Ma sooviksin teid selle puhul õnnitleda, kuna loomulikult on tähtis kaitsta kodanikke ning väikeseid ja keskmise suurusega ettevõtteid, et nad saaksid teenuste pakkumisel sellele vastavalt ka oma tulu tagasi nõuda. Topeltmaksustamisele puudub igasugune sotsiaalne õigustus. Siit ka mu küsimus: kas te arvate, et Euroopa Kohus saaks selles küsimuses standardid kehtestada?
<SPEAKER ID="460" NAME="Petr Nečas">
ametisolev nõukogu eesistuja. - (CS) Proua juhataja, daamid ja härrad, Euroopa Kohus on otsustanud, et ühenduse õiguse, liikumisvabaduse ning mittediskrimineerimise põhimõtete otsene kohaldamine ei kohusta liikmesriike kaotama õiguslikku topeltmaksustamist, mis tekib ühenduse raames piiriülestes olukordades erinevate maksusüsteemide vastastikuse mõju tõttu. See seisukoht pärineb Euroopa Kohtu otsusest kohtuasjas C-513/04 Kerckhaert Morres. Kohus on selles küsimuses juba otsuse teinud ning ma usun kindlalt, et selle reguleerimisala on väga väike. Vastavalt Euroopa Kohtu kohtupraktikale peavad topeltmaksustamist kaotavad lepingud täitma siseturu nõudmisi ning eriti ei tohi need põhjustada diskrimineerimist või lahknevusi seoses Euroopa Ühenduse lepingus väärtustatud põhivabadustega. Teisest küljest usun ma kindlalt, et topeltmaksustamise risk komplitseerib väga suurel määral maksusüsteeme ning eelkõige muudab asjad keeruliseks just väikeste keskmise suurusega ettevõtete jaoks, kellel on mõnikord väga raske riikide õigusaktide keerulistest süsteemidest aru saada. Just VKEd on selle ohu suhtes kõige haavatavamad, kuna neil on suuremad kulud ning neil ei ole võimalik palgata kalleid konsultatsiooni- ja õigusbüroosid nagu suured ettevõtted ning eriti hargmaised ettevõtted seda teha saavad. Seepärast on VKEd nende keeruliste maksusüsteemide tõttu rohkem koormatud. Ma olen isiklikult veendunud, et kõige õigemaks lahenduseks on, kui liikmesriikides kehtib lihtsaim ja kõige läbipaistvam otsese maksustamise süsteem, ning minu poolest ka võimalikult madalad maksud.
<P>
Teema: Kodulinnuliha
<P>
Pidades silmas Euroopa Komisjoni ettepanekut võtta vastu nõukogu määrus, millega muudetakse määrust (EÜ) nr 1234/2007, millega kehtestatakse põllumajandusturgude ühine korraldus ning milles käsitletakse kodulinnuliha turustusnorme, siis kas eesistujariik Tšehhi on nõus, et toidu ja tarbijaohutuse, jälgitavuse ja tootekvaliteedi huvides peab kogu "värskena” müüdav kodulinnuliha andma tarbijatele garantii selle tegeliku värskuse kohta. Kas eesistujariik on nõus, et meil on tõsine probleem seoses kodulindudega, kes tapetakse ja kelle liha külmutatakse kolmandas riigis, transporditakse ja sulatatakse - mõnel juhul isegi töödeldakse - ELi riigis ning turustatakse ja müüakse hiljem "värske” ELi tootena? Kas ta on ka nõus, et see on lubamatu, tarbijaid eksitav ning ebaõiglane ELi tootjate suhtes, kes peavad kinni ELi suunistest? Milliseid samme eesistujariik Tšehhi praegu astub, et tagada selle määruse sujuv vastuvõtmine?
<SPEAKER ID="462" NAME="Petr Nečas">
ametisolev nõukogu eesistuja. - (CS) Proua juhataja, daamid ja härrad, eesistujariik soovib austatud parlamendiliikmele kinnitada, et omistab kogu ühenduses toidu ohutuse ja tarbijakaitse kõrgele tasemele väga suurt tähtsust, hoolimata sellest, kas toit on toodetud kohapeal või kolmandatest riikidest imporditud. Käesolevas kontekstis sooviks eesistujariik viidata nõukogu 18. ja 19. detsembri 2008. aasta istungjärgu otsustele imporditud põllumajandustoodete ja toiduainete ohutuse kohta. Vastavalt ühenduse eeskirjadele kutsus nõukogu oma otsustes komisjoni üles esitama nõukogule ja Euroopa Parlamendile 2010. aasta lõpuks raporti imporditud toiduainete hügieeni- ja fütosanitaarkontrollide tõhususe ja kohaldamise kohta. Kohustuse tõttu tagada ühenduse tegevuse põhisuundade rakendamisel inimeste tervise kõrgetasemeline kaitse, lükkas nõukogu 2008. aasta detsembris tagasi Euroopa Komisjoni ettepaneku võtta vastu nõukogu määrus, millega rakendatakse nõukogu määrus (EÜ) nr 853/2004 seoses mikroobidevastaste ainete kasutamisega kodulinnurümpadelt pinnasaaste eemaldamiseks. Nõukogu võttis seisukoha, et nende ainete kasutamine võib varjata nõuetele mittevastavaid hügieenitavasid. Euroopa Parlament väljendas oma 19. juuni 2008. aasta resolutsioonis vastuseisu komisjoni ettepaneku vastu ning kutsus nõukogu üles ettepanekut tagasi lükkama. Komisjoni kodulinnuliha kaubandusstandardeid käsitleva ettepaneku suhtes sooviks eesistujariik kinnitada, et käesoleva ettepaneku üle peetakse praegu nõukogus kõnelusi eesmärgiga tagada tarbijate kõrgetasemeline kaitse ning hoida ära eelnevalt külmutatud kodulinnuliha müümist värske kodulinnuliha nimetuse all. Eesistujariik võib austatud parlamendiliikmele kinnitada, et ta võtab kasutusele kõik meetmed, tagamaks selle määruse kiire vastuvõtmise kohe pärast Euroopa Parlamendi arvamuse avaldamist.
<SPEAKER ID="463" NAME="Marian Harkin" AFFILIATION="ALDE">
Ma tänan eesistujariiki selle vastuse eest, kuna minu arvamus oli tõepoolest selline, et eesistujariik Tšehhi peab selle küsimuse suhtes mingid meetmeid kasutusele võtma. Mul on hea meel kuulda, et nõukogus toimub praegu arutelu selle üle ja te võtate kasutusele meetmeid, et ära hoida kodulinnuliha külmutamist ja hiljem värske kodulinnuliha nimetuse all müümist, kuna see tähendab, et paljud ELi tootjad - tegelikult isegi kõik ELi tootjad - ei tegutse võrdsetel tingimustel.
<P>
Seega on minu küsimus eesistujariigile järgmine: kui kiiresti võime oodata nõukogu vastust käesoleva küsimuse suhtes ning kas te saate tuua mõne näite selle kohta, milliseid konkreetseid meetmeid te võite käesoleva küsimuse puhul kasutusele võtta?
<SPEAKER ID="464" NAME="Petr Nečas">
ametisolev nõukogu eesistuja. - (CS) Proua juhataja, daamid ja härrad, käesolev probleem on nüüd nõukogu töörühmade poolt lahenduse leidnud ning see toimus ette pandud nõukogu määruse üle toimunud läbirääkimiste raames, millega muudetakse määrust (EÜ) nr 1234/2007, millega kehtestatakse põllumajandusturgude ühine korraldus ning milles käsitletakse kodulinnuliha turustusnorme. Eesistujariik Tšehhi on esitanud kompromissettepaneku, millele on enamustoetust avaldanud nõukogu põllumajanduskomisjon. Käesolev ettepanek esitatakse kaubanduspartneritega nõupidamiste raames Maailma Kaubandusorganisatsioonile hindamiseks. Kui selle tulemus on positiivne ja Euroopa Parlament kiidab selle raporti samal ajal täiskogus heaks, mis peaks ka nii minema, siis esitab eesistujariik Tšehhi selle kompromissettepaneku nõukogule. Nõukogul on ametlik kohustus oodata Euroopa Parlamendi arvamust, kuigi ta ei pea oma otsuses sellele viitama. Kompromissettepanek sedastab, et vastavalt sellele määrusele võivad liikmesriigid värskest kodulinnulihast tehtud toodete puhul kehtestada mõneti erinevad temperatuurinõuded, mida kohaldatakse vaid väga lühikeseks ajaks ning ainult määral, mis on nõutav töötlemisettevõtetes värskest kodulinnulihast toodete valmistamisel liha käsitsemiseks ja tükeldamiseks. Me ootame, et nõukogu pöörduks mais ise selle ettepaneku juurde ning käimasolevate läbirääkimiste põhjal eeldame positiivseid tulemusi.
<SPEAKER ID="465" NAME="Avril Doyle" AFFILIATION="PPE-DE">
Pärast mõned aastad tagasi veiselihasektoris aset leidnud BSE-kriisi viisime Euroopa veiselihatoodete puhul sisse täielike tunnusandmete kasutamise ja jälgitavuse. Kas nõukogu pole nõus, et me peame kiiresti tegutsema mitte üksnes kodulinnuliha, vaid ka lamba- ja sealiha puhul, et pakkuda tarbijatele sama teavet ning tõepoolest ka samasugust jälgitavust võimalikes probleemsetes olukordades?
<P>
Praegu on parlamendis menetluse all Sommeri raport tarbijatele teabe esitamise kohta ning ka jälgitavust parandava märgistuse lisamise suhtes võib nõukogu ehk minuga nõustuda, et see võib aidata eesmärki saavutada.
<SPEAKER ID="466" NAME="Petr Nečas">
ametisolev nõukogu eesistuja. - (CS) Proua juhataja, daamid ja härrad, kodulinnuliha päritolule viitamine ei ole osa nõukogu määruse (EÜ) nr 1234/2007 XIV lisast ning seepärast ei ole see ka osa ettepanekust, mille üle me praegu arutleme. Päritolule viitamist käsitletakse komisjoni määruse (EÜ) nr 543/2008 raames, mispärast jääb see Euroopa Komisjoni vastutusalasse ning seda arutatakse komitees. Ma sooviksin ka öelda, et ma mõistan seda küsimust väga hästi, kuna kui vaadata nakatunud veiseliha puhul n-ö hullu lehma tõvega seoses tekkinud ohtu, võttes arvesse selle reaalset mõju ELi liikmesriikide rahvastiku tervisele, siis mõned kodulinnulihast saadavad haigused nagu salmonelloos põhjustavad oluliselt rohkem terviseprobleeme ja isegi surmasid kui hullu lehma tõbi oma leviku ajal. Teisest küljest sooviksin ma taas rõhutada, et päritolule viitamine jääb Euroopa Komisjoni vastutusalasse ning me ei tohiks unustada, et kodulinnuliha puhul on päritolukoha jälgimine muidugi palju raskem kui veiste puhul. Me peaksime ka vältima olukorda, kus püüe kaitsta tarbijaid viisil, kus kogu ebakindlus ja võimalik risk on täielikult eemaldatud, toob kaasa süsteemi, mis on halduslikult nii keerukas, et see tõstab oluliselt toiduainete hindu. Ma sooviksin siinkohal taas korrata, et peamine vastutus kodulinnuliha päritolu kohustusliku märgistuse üle lasub komisjonil, mitte nõukogul.
<P>
Teema: Kriisiohjamine ning väikesed ja keskmise suurusega ettevõtted
<P>
Euroopa kriisiohjamise kava sisaldab Euroopa väikeettevõtlusalgatuse "Small Business Act” raames abi väikeettevõtetele. Milliseid samme on sellega seoses juba tänaseks astutud ja millised sammud on edaspidiseks planeeritud?
<SPEAKER ID="468" NAME="Petr Nečas">
ametisolev nõukogu eesistuja. - (CS) Proua juhataja, daamid ja härrad, eelmise aasta detsembris leppis Euroopa Ülemkogu kokku Euroopa majanduse elavdamise kavas. Kõnealune kava sisaldab konkreetseid meetmeid väikeste ja keskmise suurusega ettevõtete toetamiseks, millest kõige olulisemad on suunatud rahastamise kättesaadavuse parandamisele ja ettevõtete halduskoormuse vähendamisele. Samas väljendas Euroopa Ülemkogu toetust Euroopa Investeerimispanga suurenenud sekkumisele aastatel 2008 kuni 2011, eriti seoses väikeste ja keskmise suurusega ettevõtete laenudega, mis on praegu selles sektoris laenatavate summadega võrreldes 10 miljardi euro võrra rohkem. Lisaks sellele on Euroopa Ülemkogu vähemalt kahel aastal toetanud väärtuslävede ajutisi ületamisi seoses riigiabiga, mis sisaldab kuni 500 000 euro suuruseid summasid ja kohandusi riigiabi raamistikus, mis on äärmiselt olulised, et suurendada toetust ettevõtetele, eriti väikestele ja keskmise suurusega ettevõtetele. Euroopa Ülemkogu nõudis ka Euroopa Ühenduse õigusega lubatud kiirendatud korras otsuste tegemist seoses riigihankelepingute sõlmimisega ning ettevõtete halduskoormuse vähendamist. Samuti toetab Euroopa Ülemkogu komisjoni väikeettevõtlusalgatuse "Small Business Act” tegevuskava täielikku rakendamist, mis võeti nõukogu poolt vastu 2008. aasta 1. detsembril. Väikeettevõtlusalgatuse tegevuskava peaks heitlikus majandusolukorras aitama väikeseid ja keskmise suurusega ettevõtteid, parandades laenude kättesaadavust, vähendades halduskoormust, aidates väikestel ja keskmise suurusega ettevõtetel siseturu eeliseid ära kasutada ning suurendades konkurentsivõimet välisturgudel. 5. märtsil otsustas nõukogu, et asjaomane tegevuskava tuleks ühenduse ja liikmesriikide tasandil võimalikult kiiresti täies mahus rakendada, järgides samal ajal subsidiaarsuse põhimõtteid.
<P>
Lisaks sellele mainis nõukogu taas edasiste rahastamisvahendite kättesaadavuse parandamise tähtsust - ma pean silmas laenusid, garantiisid, vahefinantseerimist jne - ning samuti riskikapitali kättesaadavuse parandamise tähtsust äsja asutatud innovatiivsete ettevõtete ning väikeste ja keskmise suurusega ettevõtete jaoks, mille puhul tuleb arvesse võtta praeguse finantskriisi mõjusid. Me peame tugevdama väikeste ja keskmise suurusega ettevõtete turulepääsu ennekõike turu ja üksiksektorite intensiivsema seire kaudu, et tuvastada ja kõrvaldada siseturu tõkkeid. Oluliselt tuleb lihtsustada ja kiirendada raamatupidamisnõudeid ja uute ettevõtete loomise korda. Euroopa Ülemkogu 19. ja 20. märtsi kohtumisel lepiti kokku järgmistes meetmetes: olemasolevate tõkete kõrvaldamine ja uute tõkete tekkimise ära hoidmine; täielikult toimiva siseturu saavutamine; halduskoormuse täiendav vähendamine; tööstuse raamtingimuste parandamine, et säilitada ettevõtete tugev tööstusbaas, pannes erilist rõhku väikestele ja keskmise suurusega ettevõtetele ja innovatsioonile; erinevate äri-, teaduse, hariduse ja koolitusvaldkondade vahel partnerlussuhete toetamine ning teadusele, teadmistele ja haridusele tehtud investeeringute kvaliteedi tõstmine.
<P>
Daamid ja härrad, ma sooviksin öelda, et 2009. aasta 10. märtsil saavutas nõukogu poliitilise kokkuleppe, et kõikidel liikmesriikidel peaks direktiivi 2006/112/EÜ tehtud muudatuse põhjal olema võimalus rakendada jäädavalt vähendatud käibemaksumäärasid mitmete töömahukate teenuste suhtes, milleks on tavaliselt muidugi väikeste ettevõtete pakutavad teenused. Muude Euroopa väikeettevõtlusalgatusest "Small Business Act” tulenevate õigusaktide ettepanekute seas peaks nõukogu vastu võtma määruse Euroopa osaühingu põhikirja kohta, mis muudaks väikeste ja keskmise suurusega ettevõtete jaoks piiriülese äritegevuse lihtsamaks. Nõukogu käsitleb ka hilinenud maksmise direktiivi läbi vaatamist eesmärgiga tagada, et väiksed ja keskmise suurusega ettevõtted saaksid äritehingute eest tasu õigel ajal. Seoses parema õigusloome tegevuskavaga esitas komisjon eelmisel aastal 11 uut kiirmeedet ettevõtluse halduskoormuse vähendamiseks eesmärgiga vähendada aastaks 2012 ELi määrustest tulenevat olemasolevat halduskoormust 25% võrra. Kalkulatsioonide kohaselt võib see aidata kokku hoida 30 miljardit eurot ning suurimat kasu saaksid väiksed ja keskmise suurusega ettevõtted. Käesoleva aasta 10. märtsil kutsus nõukogu komisjoni üles esitama ettepanekut tegevuskava iga 13 esmatähtsa valdkonna puhul uute konkreetsete meetmete kohta, et vähendada halduskoormust. Selles suhtes reaalselt tehtud sammude hulgas on ettevõtete ühinemiste ja jagunemiste puhul kohaldatava kolmanda ja kuuenda direktiivi lihtsustamisettepaneku vastuvõtmine Euroopa Parlamendi esimesel lugemisel, ning samuti neljanda ja seitsmenda direktiivi läbivaatamise heakskiitmine. See tähtis tegevus peaks siiski jätkuma eesmärgiga vähendada halduskoormust 25% võrra, ning komisjon peaks kõigi oma olemasolevate õigusnormide läbivaatamise võimalikult kiiresti lõpule viima.
<SPEAKER ID="469" NAME="Marie Panayotopoulos-Cassiotou" AFFILIATION="PPE-DE">
(EL) Proua juhataja, ma tänan ministrit tema vastuse eest, mis loetles kõiki kavandatavaid meetmeid. Nüüd peab nende meetmete kohaldamine andma reaalseid tulemusi kõigile Euroopa Liidu inimestele, kellel on kriisi tõttu kahju kandvad väiksed või keskmise suurusega ettevõtted, ning kõigile neile, kes soovivad uut väikest või keskmise suurusega ettevõtet luua. Siinkohal ma sooviksingi, et minister ütleks, kas meil on olemas statistika uute ettevõtete käivitamise ning samas ka tegevust lõpetavate ettevõtete kohta. Ma oleksin nendest võrdlevatest andmetest huvitatud, kui mitte tänase, siis mõne tulevikus esitatava vastusega.
<SPEAKER ID="470" NAME="Petr Nečas">
ametisolev nõukogu eesistuja. - (CS) Ma sooviksin esmalt rõhutada, et tegevuse lõpetanud ning uute käivitatud ettevõtete arvud, samuti konkreetsed tingimused uue ettevõtte käivitamiseks on ELi üksikute liikmesriikide lõikes oluliselt erinevad. Kui mõnes riigis kulub väikese või keskmise suurusega ettevõtte käivitamiseks paar päeva, siis teistes riikides võib see kahjuks mitu kuud võtta. Proua Panayotopoulos-Cassiotou, teie taotletud informatsiooni sisaldava üksikasjaliku kokkuvõtte koostamine on muidugi võimalik ning me esitaksime selle kirjalikult.
<P>
Teema: Kevadise Ülemkogu tulemused ülemaailmsete kliimamuutuste vastu võitlemise meetmete rahastamise kohta
<P>
Pidades silmas eelmisel nädalal toimunud kevadist tippkohtumist, siis kas eesistujariik on rahul seoses arengumaadele finantsabi pakkumise üle peetud läbirääkimiste tulemustega, et arendada detsembris toimuval kliimakonverentsil COP-15 edasi ülemaailmsete kliimamuutuste vastu võitlemise meetmeid?
<SPEAKER ID="472" NAME="Petr Nečas">
ametisolev nõukogu eesistuja. - (CS) Proua juhataja, daamid ja härrad, oma 19. kuni 20. märtsi 2009. aasta kohtumise järeldustes sedastas nõukogu, et leevendus- ja kohanemismeetmed nõuaksid märkimisväärseid omamaiseid ja rahalisi allikaid, nii riiklikke kui ka erasektorist pärit, eriti kõige ohustatumates arengumaades, ning et EL annaks õiglase osa nende meetmete rahastamiseks arengumaades. Hiljutistel uuringutel põhinevad komisjoni ligikaudsed kalkulatsioonid viitavad, et aastaks 2020 peavad täiendavad riigi ja erainvesteeringud suurenema kuni peaaegu 175 miljardi euroni, kui heitkoguseid vähendatakse ELi eesmärkidega kokkusobiva tasemeni.
<P>
Jooksvad uuringud näitavad, et enam kui pooled neist investeeringutest tuleb teha just arengumaades. ÜRO kliimamuutuste raamkonventsiooni sekretariaadi kaugemale ulatuvate hinnangute kohaselt jääb aastal 2030 kohanemise maksumus arengumaades 23 kuni 54 miljardi euro ulatusse aasta kohta. Nõukogu on võtnud arengumaades leevendusmeetmete rahastamise suhtes selge seisukoha. Arengumaad peaksid koos arenenud maade abiga koostama strateegiad ja kavad vähem süsihappegaasi tekitava majanduse ülesehitamiseks. Kõnealused strateegiad ja kavad peaksid tegema vahet meetmetel, mida saab iseseisvalt vastu võtta, kuna nendega ei kaasne üldse kulutusi, need kulutused on väga väikesed või toovad keskmises perspektiivis isegi puhaskasu, ning meetmetel, mis toovad kaasa kasulikud lisakulud, mida üksikud riigid ei saa väga tõenäoliselt ise endale lubada.
<P>
Kopenhaageni kokkuleppe rakendamiseks on väga tähtis piisava, prognoositava ja õigeaegse rahalise toetuse olemasolu. Seda toetust andev rahvusvaheline finantsstruktuur peab põhinema tõhususe, sobivuse, võrdsuse, läbipaistvuse, vastutuse, ühtekuuluvuse, prognoositavuse ning nõuetekohase finantsjuhtimise põhimõtetel. Seoses rahastamisallikatega kinnitas nõukogu valikud, mida võib rahvusvahelistel läbirääkimistel edasi uurida ning mis sisaldavad kokkulepitud reguleerimisalal põhinevatest panustest sõltuvat lähenemisviisi, lepingu enampakkumistel põhinevat turu edendamist või kombinatsioone nendest ja teistest valikutest. Lisaks sellele mängivad paindlikud süsteemid, puhta arengu mehhanismid ja ühisrakendus rahvusvahelisele süsinikuga kauplemise turule ülemineku ajal jätkuvalt olulist rolli heitkoguste vähendamise rahastamise puhul arenevates ja muutuvates majandustes. Sellega seoses on tähtis tugevdada keskkonnaga seotud terviklust, panust säästvasse arengusse ning õiglast geograafilist jaotust. Vaja on ka laiendada süsinikuga kauplemise turgu, et edastada selgeid signaale süsiniku kulu kohta. See hõlmab ühte tõhusaimat heitkoguste vähendamise viisi, andes samal ajal selge ajendi vähem süsihappegaasi tekitavale majandusele üleminekuks. Seoses ELi kokkuleppega kliima- ja energiapaketi suhtes on nõukogu ka rõhutanud selle paketi panust ELi jõupingutustesse leida raha meetmete jaoks, mille eesmärgiks on kliimamuutuste leevendamine ja nendega kohanemine. On selge, et rahastamise suhtes tuleb meil oma panust oluliselt suurendada. Nõukogu on otsustanud käesoleva teema juurde naasta oma juunis toimuval kohtumisel, et määratleda oma seisukoht seoses käimasolevate rahvusvaheliste läbirääkimistega.
<SPEAKER ID="473" NAME="Avril Doyle" AFFILIATION="PPE-DE">
Ma sooviksin eesistujariiki Tšehhit põhjaliku vastuse eest tänada. Ma sain selle tegelikult täna juba varem kirjalikult, kuna nad arvasid, et me ei jõua küsimuseni nr 10.
<P>
Kas ma võin tõesti võtta seda kui Tšehhi valitsuse seisukohta, nagu te just ametlikult teatasite, sest see oleks minu jaoks kindlasti väga julgustav? Ma tänan teid, kuna see tähendab, et Tšehhi valitsus on oma eesistumise algusajast alates kliimamuutuste küsimustes suuri edusamme teinud.
<P>
Kas te võiksite peale juunis toimuva nõukogu kohtumise viidata ülejäänud ajakavale seoses ELi poolt kolmandate riikide leevenduse ja kohanemise rahastamise n-ö õiglase osa suhtes kokkuleppele jõudmisega? Ma olen muuseas teiega süsinikuturu ja selle jaotuse suhtes täielikult ühel meelel.
<SPEAKER ID="474" NAME="Juhataja">
Tänan teid, proua Doyle. Minu jaoks oli huvitav teada saada, et te saite vastuse varem kätte. Ma olen soovinud seda tava nii nõukogu kui ka komisjoni puhul juba väga pikka aega julgustada, nii et õnnitlen teid mõlemaid selle täideviimise puhul.
<P>
(Avril Doyle'i vahelehüüe: See juhtus nii, kuna nad arvasid, et me ei jõua küsimuseni nr 10!)
<SPEAKER ID="475" NAME="Petr Nečas">
ametisolev nõukogu eesistuja. - (CS) Daamid ja härrad, mida vähem aega on Tšehhi valitsusele eesistumiseks jäänud, seda kiiremini see näib mööduvat, ning see on ehk ka põhjuseks, miks me üritame kiirustada ja kogu haldustegevusega õigeaegselt tegeleda. Vastusena austatud parlamendiliikme küsimusele sooviksin ma öelda, et nõukogu arutab seda teemat uuesti käesoleva aasta juunis. Nõukogu arvates on tähtis keskenduda rohkem kliimamuutuste vastu võitlemise finantsmehhanismidele. Enne Kopenhaageni kohtumist avaldab nõukogu ELi lähenemise leevendus- ja kohanemismeetmete erinevate finantseerimisviiside, uute tehnoloogiate toetamise ning nende kavade rakendamiseks sobivate keskkondade loomise suhtes. Samuti näitab nõukogu ära, kuidas EL kavatseb anda kindla panuse nendesse kavadesse, ning selgitab, kuidas kulud liikmesriikide vahel jagunevad, nagu ka jõupingutused nende eesmärkide rakendamiseks. Kõik see põhineb komisjoni poolt esitatud reaalsetel ettepanekutel.
<P>
Kliimamuutuste vastu võitlemist käsitleva üldise lepingu rahastamisega seotud muude teatavate probleemide suhtes on EL selgeks teinud, et soovib selles küsimuses osa kohustustest enda peale võtta. Peale selle on EL kehtestanud rahastamise üldpõhimõtted ning teinud selgeks, et kavatseb neid valikuid oma rahvusvaheliste partneritega arutada. Konkreetsete numbrite avaldamiseks on muidugi siiski veel liiga vara. See ei oleks ei mõistlik, ettenägelik ega taktikaliselt õige. Meil on olemas ettekujutus, kui suurt rahastamist on rahvusvahelise kava rakendamiseks tarvis. Kuid me peame siiski vähemalt ligikaudselt teadma, milliseid leevendusmeetmeid kavatsevad kolmandad riigid rakendada. Selle kontekstis sooviksin ma öelda, et 2007. aastal sätestas EL vabatahtliku kohustuse vähendada heitkoguseid 20% ja eduka üldise lepingu korral 30% võrra, ning seda juba ammu enne, kui mõni maailma riik oli üldse midagi leevendavate meetmete rakendamise ettepanekute kohta avaldanud.
<SPEAKER ID="476" NAME="Juhataja">
Ma kasutan võimalust ja avaldan survet, sest mulle näib, et kui küsimustele, mille puhul tundub, et me nendeni ei pruugi jõuda, saab vastuse eelnevalt anda, siis ei ole põhjust, miks ei saaks anda eelnevalt vastust küsimusele, mida me kindlasti jõuame käsitleda, et meie mõttevahetus oleks tõhusam ja kasulikum, just nagu äsja nähtud. Ma tänan teid mõlemaid selle olukorra demonstreerimise eest, mida paljud meist on juba ammu soovinud.
<P>
Ajapuuduse tõttu vastamata jäänud küsimustele antakse kirjalikud vastused (vt lisa).
<P>
Sellega on infotund lõppenud.
<P>
(Istung katkestati kell 20.10 ja jätkus kell 21.00.)
