<CHAPTER ID="009">
Eelmise istungi protokolli kinnitamine
<SPEAKER ID="138" NAME="Martin Schulz" AFFILIATION="S&amp;D">
(DE) Austatud juhataja! Ma ei soovi öelda midagi eilse istungi protokolli kohta, vaid soovin juhtida tähelepanu vahejuhtumile tänahommikuse istungi ajal. Tänahommikuse arutelu ajal solvas fašistliku partei Jobbik esindaja Krisztina Morvai täiesti vastuvõetamatul viisil kolleeg Kinga Gönczi, kes on minu fraktsiooni kuuluv Euroopa Parlamendi liige ja Ungari endine välisminister. Kinga Göncz on Ungari välisministrina teinud selles riigis rohkem kui keegi teine selle nimel, et saavutada Ungari ja tema naaberriikide vahel rahvusvaheline leppimine. Ma soovin neofašistliku partei liikme proua Morvai ennekuulmatu solvangu proua Gönczi suhtes otsustavalt tagasi lükata.
<P>
(Aplaus)
<SPEAKER ID="139" NAME="Kinga Göncz" AFFILIATION="S&amp;D">
(HU) Aitäh, et andsite mulle võimaluse kõnelda. Mul on väga kahju, et see arutelu siin Euroopa Parlamendis toimub. Ma soovin vastuseks öelda lühidalt, et erakond, mida Krisztina Morvai esindab, moodustas 2006. aastal poolsõjaväelise üksuse ja on alates tollest ajast kasutanud seda rahumeelsete inimeste hirmutamiseks.
<P>
See puudutab eriti rahvusvähemusi, geisid, romisid ja juute. See poolsõjaväeline üksus saadeti hiljuti kohtu otsusega laiali, kuid üks sellesse erakonda kuuluv Euroopa Parlamendi liige kandis siin parlamendis juuli istungjärgu ajal tolle organisatsiooni vormiriideid. Ungaris korraldas see erakond kampaania, mis oli tulvil Euroopa-vastaseid, rassistlikke, homofoobseid, romidevastaseid ja ksenofoobseid loosungeid, ning kirjeldas Ungarit oma avaldustes pidevalt Euroopa Liidu kolooniana. Sündmus, millest Krisztina Morvai rääkis, leidis aset 2006. aastal, kui need paremäärmuslikud meeleavaldajad süütasid Ungari riigiringhäälingu peahoone ja korraldasid mitu päeva järjest rahutusi, milles sai haavata 113 politseinikku.
<P>
23. oktoobril korraldasid nad jälle meeleavalduse. Nad püüdsid tegelikult vägivalda kasutades segada riiklikku tseremooniat. See oli riigi ajaloos pärast riigikorra muutmist esimene kord, kui politseil tuli tegemist teha paremäärmuslike meeleavaldajatega. Pärast seda moodustas valitsus sõltumatu komisjoni, mille aruanded on üleval paljudel veebilehtedel, sealhulgas ka inglise keeles. Komisjon esitas oma soovitused ja algatati mitu kohtumenetlust. Ungari valitsusasutused uurisid neid rikkumisi.
<P>
Tõepoolest esines ka probleeme. Kuid ma soovin Krisztina Morvaile öelda, et kui ta nimetab oma riigi institutsioonilist süsteemi diktaatorlikuks, kui demokraatia ei oleks Ungaris toiminud nõuetekohaselt, ei oleks ta saanud oma kõnet praegu siin parlamendis pidada. Ma vabandan veel kord, et see teema Euroopa Parlamendis tõstatati, ja loodan siiralt, et see arutelu siin ei jätku.
<SPEAKER ID="140" NAME="Zoltán Balczó" AFFILIATION="NI">
(HU) Austatud juhataja, kodukorra järgi on mul pool minutit ühe küsimuse esitamiseks. See on mõeldud härra Schulzile. Võttes arvesse neid laimavaid avaldusi, mida tema kolleeg siin tegi, siis kuidas julgeb ta nimetada siin parlamendis parteid fašistlikuks lihtsalt selle pärast, et see ei nõustu Euroopa Liidu peamiste põhimõtete kõikide tahkudega? See erakond sai Ungaris 430 000 häält. Seega kutsute te 430 000 valijat fašistiks. Nüüdsest alates mõelge enne, kui räägite!
