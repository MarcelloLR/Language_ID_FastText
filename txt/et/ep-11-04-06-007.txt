<CHAPTER ID="007">
Parlamendiliikme puutumatuse äravõtmise taotlus (vt protokoll)
<SPEAKER ID="108" NAME="Sonia Alfano" AFFILIATION="ALDE">
(IT) Lugupeetud juhataja, head kolleegid! Enne kui me hääletame, palun hetkeks tähelepanu, et meenutada parlamendiliikmetele ning nõukogu ja komisjoni esindajatele, et kaks aastat tagasi toimus L'Aquilas maavärin, milles sai surma 309 ja vigastada 1650 inimest. Sellega seoses saadan parlamendiliikmetele täna video, mis tehti L'Aquilas 13. jaanuaril. Palun kõikidel kolleegidel seda vaadata, sest L'Aquila elanikud ootavad Euroopalt otsustavat vastust.
<SPEAKER ID="109" NAME="Juhataja">
Aitäh, Sonia Alfano. Ka mina juhtisin täna hommikul siin arutelus tähelepanu sellele kohutavale aastapäevale. Tegite õigesti, kui tuletasite siin viibivatele parlamendiliikmetele seda meelde.
<SPEAKER ID="110" NAME="David-Maria Sassoli" AFFILIATION="S&amp;D">
(IT) Lugupeetud juhataja, austatud kolleegid! Eile leidis Vahemerel aset järjekordne tragöödia. Aafrika põhjaosast pärit sisserändajad hukkusid, kui püüdsid jõuda Itaaliasse ja mujale Euroopasse. Kadunud on 130 inimest ning leitud on 20 inimese surnukeha.
<P>
Kui asi puudutab sisserännet, ei tohi me kunagi unustada, et räägime meestest, naistest ja lastest, mitte arvudest. Aitab vaoshoitusest, nõukogu ja valitsused peavad tegutsema. Demokraatliku Euroopa kodanikud peavad näitama oma kurbust ning sellepärast palun teil, lugupeetud juhataja, kutsuda parlamendiliikmeid üles pidama leinaseisakut nende rände ohvrite mälestamiseks.
<P>
(Aplaus.)
<SPEAKER ID="111" NAME="Juhataja">
Aitäh, Davi-Maria Sassoli! - Mõistagi edastan ma teie palve. Enne kui palun nende ohvrite mälestamiseks parlamendiliikmetel leinaseisakuks püsti tõusta, annan sõna Rui Tavaresele, kes soovis rääkida samal teemal.
<SPEAKER ID="112" NAME="Rui Tavares" AFFILIATION="GUE/NGL">
Lugupeetud juhataja! Meile teatati, et Liibüast pärit pagulaste laev läks Vahemerel ümber. Teame, et osa inimesi on leitud surnult ja 150 inimest on kadunud.
<P>
Peaaegu aasta tagasi kiitis Euroopa Parlament kaasotsustamismenetluse raames heaks kriisiabimehhanismi tagava vahendi nende pagulaste ümber asustamiseks, keda ohustavad relvastatud rünnakud või kriisiolukord, nagu praegune kodusõda Liibüa puhul. Nõukogu on menetlenud seda vahendit nüüd juba aasta. Eelmisel kuul esitasime nõukogule suulise küsimuse, milles ütlesime, et see puudutab inimeste elu ja on tähtis. Ning nüüd on kahjuks tulemus käes.
<SPEAKER ID="113" NAME="Juhataja">
Kolleeg Sassoli palvel - millega, ma usun, kõik nõustuvad - peame nüüd leinaseisaku eile öösel hukkunud inimeste mälestuseks.
<P>
(Parlament tõusis ja pidas minutilise leinaseisaku.)
<SPEAKER ID="114" NAME="Bruno Gollnisch" AFFILIATION="NI">
(FR) Lugupeetud juhataja! Palun 20 sekundit, et tuua kuuldavale rahulolematuse hääl selles poliitilise korrektsuse kooris. Just teie vastutate nende hukkunute eest, sest loote Euroopale ja kogu maailmale vale ettekujutuse, justkui me oleksime valmis kõik need inimesed vastu võtma. Te vastutate nende eest täielikult.
<SPEAKER ID="115" NAME="Cristiana Muscardini" AFFILIATION="PPE">
(IT) Lugupeetud juhataja, head kolleegid! Tahtsin küsida vaid, mitu korda peame veel pidama leinaseisakuid, enne kui meil kehtestatakse Euroopa ühtne sisserändepoliitika.
<P>
(Aplaus.)
<SPEAKER ID="116" NAME="Juhataja">
Praegu ei ole aeg alustada uuesti arutelu teemal, mida alles eile käsitlesime.
