<CHAPTER ID="003">
Presidentuuri avaldus
<SPEAKER ID="007" NAME="President">
Kõigepealt on mul mitu tähelepanekut, viis lühikest punkti.
<P>
Neljapäev, 27. jaanuar on Natsi-Saksamaa koondus- ja hävituslaagri Auschwitz-Birkenau vabastamise 66. aastapäev. Igal aastal austame sellel kuupäeval üle miljoni seal mõrvatud inimese mälestust. See annab meile jõudu tegemaks koostööd, et rajada ühendatud Euroopa rahuga täidetud tulevik - sellise Euroopa, mis taolisi õudusi enam läbi ei ela.
<P>
Teiseks, 13. jaanuaril tähistasid leedukad verise pühapäeva 20. aastapäeva. Sel kuupäeval püüdis Nõukogude armee kukutada iseseisva Leedu demokraatlikult valitud valitsust. Leedukad kaitsesid oma vabadust ning naudivad nüüd Euro-Atlandi ühenduse liikmetena võrdseid õigusi. Selle aastapäeva meenutuseks - aastapäeva, mis on Euroopa jaoks oluline, väljendame täna solidaarsust valgevenelastega, kes on samuti meie naabrid ning kes ootavad endiselt, et vabadus ja demokraatia nende riiki jõuaks.
<P>
Kolmandaks, 2010. aasta 23. detsembril ratifitseeris Euroopa Liit Ühinenud Rahvaste Organisatsiooni puuetega inimeste õiguste konventsiooni. Konventsioon võimaldab koos Euroopa Komisjoni puuetega inimeste strateegiaga 2020. aastaks tagada võrdsed tsiviil-, poliitilised, ja majanduslikud õigused liidu 80 miljonile kodanikule, kelle elu osaks on mingisugune puue.
<P>
Neljandaks tahan korrata, et oleme tõsiselt mures Hiina juristi Gao Zhishengi kadumise pärast. Viimaste aruannete kohaselt koheldakse teda halvasti ning piinatakse. Euroopa Parlament on Gao Zhishengi juhtumit juba mitu korda arutanud. Täna kutsun Hiina ametkondi üles avaldama teavet tema kinnipidamiskoha ning tervisliku seisundi kohta.
<P>
Lõpetuseks, pärast meie viimast jõulueelset kohtumist lõppes Belgia eesistumisperiood ning Euroopa Liidu Nõukogu on asunud juhtima Ungari. Parlamendi osaistungijärgu ajal arutleme mõlema eesistumise üle. Meie viimasest kohtumisest alates on toimunud ka olulisi poliitilisi sündmusi. Ma pean silmas Valgevene valimisi ning hiljutisi kokkupõrkeid Tuneesias. Mõlemad teemad on ka meie istungjärgu tööplaanis. Tuletan ka kõigile meelde, et jõuluperioodi viimastel nädalatel toimusid mitmed rasked looduskatastroofid. Tunneme kaasa ohvrite perekondadele ning avaldame kaastunnet neile ja katastroofidest mõjutatud riikide valitsustele.
