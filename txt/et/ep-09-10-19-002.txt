<CHAPTER ID="002">
Presidentuuri avaldus
<SPEAKER ID="006" NAME="President">
Head kolleegid! Enne istungjärgu alustamist tahaksin mõne sõna öelda. Nagu te teate, allkirjastas Poola president Lech Kaczyński kümne päeva eest Lissaboni lepingu. Olen kindel, et oleme ratifitseerimisprotsessile sammu lähemal. Olen samuti kindel, et varsti viib ratifitseerimise lõpule ka Tšehhi Vabariik.
<P>
Tahaksin teid teavitada, et selle nädala neljapäeval kell 15.00 toimub meie esimene infotund Euroopa Komisjoni presidendi José Manuel Barrosoga. See arutelu tähendab suurt institutsioonilist muudatust. See muudab Euroopa Parlamendi koostöö komisjoniga tunduvalt paremaks. Olen selle teema osas tööd teinud nii poliitiliste fraktsioonide esimeeste kui ka president Barrosoga ning mul on hea meel, et uus protseduur saab Strasbourgis täiskogu istungitel püsivaks jooneks. Olen kindel, et see muudab meie arutelud elavamaks ning avab neid veelgi.
<P>

<P>
Head kolleegid! 10. oktoobril vaatlesime rahvusvahelist surmanuhtluse kaotamise päeva. See kuupäev on 2007. aastast saadik olnud surmanuhtlusevastane Euroopa päev, mil näitame üles oma meelekindlust ja pühendumist selle ebainimliku tegevuse vastu. Esitame oma seisukoha ka toetuseks ülemaailmsele moratooriumile vastavalt parlamendi 2007. aastal tehtud deklaratsioonile ning ÜRO Peaassamblee resolutsioonile.
<P>
9. oktoobri pressiteates rõhutasin enda nime all ja Euroopa Parlamendi nimel meie eesmärki luua surmanuhtluseta Euroopa ning keelustada surmanuhtlus ka igal pool mujal maailmas. See on meie ühine kohustus. Kahjuks on Euroopas ikka veel üks riik, kus määratakse ja teostatakse surmanuhtlust. See riik on Valgevene. Mõistame hukka surmanuhtlused Iraanis ning kardame eriti nende iraanlaste pärast, kes mõisteti surma juunikuus, pärast presidendivalimistega kaasnenud demonstratsioone. Eelkõige oleme vastu alaealistele surmanuhtluse määramisele ning tahaksin rõhutada, et käesolev aasta tähistab laste õiguste konventsiooni vastuvõtmise 20. aastapäeva ning see konventsioon keelab selgelt alaealiste hukkamise.
<P>
Peame jätkama kindlat vastuseisu surmanuhtlusele ning võtma sõna selle määramise juhtude üle kogu maailmas. Meid häirivad hiljutised sündmused Hiinas, kus Urumchis Xinjiangi provintsis toimunud rahvarahutuste ja vägivalla tagajärjel mõisteti surma 12 inimest. Hoolimata tõsistest kuritegudest, mis juunikuu rahutuste ajal korda saadeti, kutsume Hiina võimusid üles ausa kohtumenetluse standardeid jälgima. Meid häirivad ka surmanuhtluste määramised ja täideviimised Ameerika Ühendriikides, eriti Ohio osariigis, kus pärast mitut edutut üritust lükati edasi hukkamine surmava süsti läbi.
<P>
Tahaksin uuesti korrata meie üleskutset kõigile riikidele, mis ikka veel rakendavad surmanuhtlust, et nad kaotaksid selle oma kriminaalkoodeksist või koostaksid kuni selle kaotamiseni moratooriumi surmanuhtluse määramise ja täideviimise kohta.
<P>
(Aplaus)
