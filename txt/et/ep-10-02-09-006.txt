<CHAPTER ID="006">
Hääletused (jätkamine)
<SPEAKER ID="090" NAME="President">
Enne hääletamist kuulame ära fraktsioonide esimeeste sõnavõtud uue komisjoni valimiste kohta.
<SPEAKER ID="091" NAME="Joseph Daul">
fraktsiooni PPE nimel. - (FR) Austatud president, López Garrido, komisjoni president! Suur tänu, et andsite mulle võimaluse öelda Euroopa Rahvapartei (kristlikud demokraatide) fraktsiooni nimel, miks ma usun kindlalt, et president Barroso ja tema volinike kolleegium koos komisjoni töötajatega on valmis nende ees seisvateks väljakutseteks.
<P>
Euroopa sündis rahvusvahelisest kriisist ja nüüd, esimest korda 60 aasta jooksul, seisab see silmitsi uue rahvusvahelise kriisiga, mis on teist tüüpi, kuid kahtlemata tõsine ja ohtlik. See saab sellest üle, kuigi me pole veel pääsenud. Euro on rahalise kaitsekilbina hästi toiminud. Me ei saa selle tähtsust kuidagi ülehinnata: automaatsed stabilisaatorid, kuulsad solidaarsusmehhanismid, mis samuti meie käsutuses on ... Te olete neist palju kasu saanud, mu sõbrad!
<P>
(Aplaus)
<P>
Kus oleksite te nüüd ilma stabiliseerivate solidaarsusmehhanismideta? Liiga sageli on neid peetud meie majandust ahistavaks koormaks. Need on aga väga palju ära teinud, et Euroopa mudel püsima jääks - atraktiivne ja palju järgitud eeskuju, millesse meie kodanikud on õigusega kiindunud, kuid mida ohustavad uued väljakutsed.
<P>
Maailm on muutunud multipolaarseks, aga mitte nii nagu meie sellest unistasime. Meie unistasime, et see oleks idealistlik, rahumeelne ja mitmekesine. Ei, nüüd on meil konkurentsi ja võitluse maailm - rahumeelne, kuid kindlasti väga raevukas. Oma mudelit surutakse teistele peale.
<P>
Selliste väljakutsete ees ei tohiks Euroopa Liit, kelle käsutuses on nii palju vahendeid, neid raisata. Liit peab endale truuks jääma, hoides nii ideid kui ka inimesi ja juhtides võitlust kliima soojenemisega, kuid samuti varudes ressursse, et konkureerida teistega.
<P>
Ma tean, mille poole uus komisjon püüdlema peab, et seda saavutada. Me kõik teame, mis on Euroopa nõrkused: demograafia, vahendite puudus tulevasteks kulutusteks, tööstuse väljakutsed, riigieelarve defitsiit, nõrk majandusjuhtimine. Just neil põhjustel tuleb meil oma vahendeid kasutada parimal võimalikul moel: euro- ja rahapoliitika, tehnikasaavutused, tööstuse lipulaevad, põllumajanduse potentsiaal tagada 500 miljoni kaaskodaniku toiduga varustamine.
<P>
Selle nimel loodan, et komisjon näitab üles kujutlusvõimet ja juhtrolli Euroopa õigusaktides, mis on meil vaja vastu võtta. Loodan, et see kaitseb Euroopa huve, et nõuab meie partnereilt samaga vastamist ja ei kõhkle rakendamast selle käsutuses olevaid õiguslikke vahendeid rikkumiste puhul.
<P>
Volinikud, teie kohustus on koos meie ja nõukoguga kujundada välja siseturg. Selle nimel tuleb üle saada sellistest tabudest nagu maksundus ja sotsiaalne mõõde. Liikmesriigid ei saa enam käituda nii nagu need kaks valdkonda oleksid piiratud ja puutumatud ja jääksid välja ühisest vastutusalast.
<P>
Samal ajal peame me palju jõulisemalt reageerima välistele väljakutsetele: julgeolek ja kaitse, samuti kaubavahetus, tehnilised ja tööstusstandardid ja keskkonnanormid. Euroopa peab kaitsma oma väärtusi, oma kodanike rahu ja jõukust. Euroopa peab olema rahvusvaheline tegija ja mitte ainult jõukuse ja õiguse vallas. See ei tohi end ise ilma jätta vahendeist, mis kuuluvad selle pädevuse juurde.
<P>
Fraktsioon PPE loodab, et komisjon asub samaaegselt kõigil neil rinnetel võrdse tõhususega tööle. Kui ta seda teeb - ja mul ei ole põhjust selles kahelda -, siis saab ta alati tuge fraktsioonilt PPE.
<P>
José Manuel Barroso, fraktsioon PPE usub teisse. See soovib, et oleksite reformimisel julge. See soovib, et oleksite kaugelenägelik selle nimel, mis meid on kokku toonud - poliitilise Euroopa loomise nimel.
<P>
(Aplaus)
<SPEAKER ID="092" NAME="Martin Schulz">
fraktsiooni S&D nimel. - (DE) President, head kolleegid, Sotsiaaldemokraatide ja demokraatide fraktsioon Euroopa Parlamendis ei langetanud oma otsust lihtsalt. Hääletasime komisjoni presidendi üle siin täiskogul viis kuud tagasi ja kuigi toona me teda ei toetanud, sai ta häälteenamuse. Selle enamuse alusel, mis kahjuks sõltus nendest, kes tegelikult Lissaboni lepingut ei toeta, esitas ta täna meile kolleegiumi ja me peame seda kolleegiumi nüüd hindama.
<P>
Kolleegiumile hinnangu andmine on oluline ka meile. Meie ees on kaks valikut: me saame jagada täiskogu parempoolseteks ja vasakpoolseteks. Need kaks gruppi on vastandlike ideoloogiatega ja peavad ka hääletama vastavalt. See on üks võimalus. Kuid Euroopa nii ei toimi! Me ei ole parlamendis enamuses. Euroopa Rahvapartei (kristlike demokraatide) fraktsioon ei ole samuti enamuses ja enamust ei ole ka Euroopa Demokraatide ja Liberaalide Liidu fraktsioonil. Euroopa ei ole selline kooslus, kus mis tahes poliitiline jõud võib üksi kokku klopsida enamuse ja öelda, et nüüd valitsetakse Euroopat niimoodi. Euroopa tähendab pidevat kompromissi. See teebki Euroopa nii keerukaks ja samuti raskestimõistetavaks. Siiski on parem pidev kompromiss, mis viib eduni ja suurema sotsiaalse õigluseni, kui ideoloogiline lahing, mis soikub lõpuks ilma mingite käegakatsutavate tulemusteta.
<P>
(Aplaus)
<P>
Seetõttu on meil väga raske täpselt öelda, mis kasu see meile toob. Loomulikult meeldib meile kõigile väike jõuproov. Ka mina naudin eri fraktsioonidest parlamendiliikmetevahelisi vaidlusi põhimõtete üle, kuid Euroopal on vaja ka käegakatsutavaid tulemusi. Seetõttu küsisime endalt, mida meie, sotsiaaldemokraadid, sotsialistide ja demokraatidena saame nõuda ja mis puhul meid aktsepteeritakse. Seejärel määratlesime kriteeriumid. Üks kriteerium oli, et Euroopa tugevuselt teine poliitiline jõud oleks komisjonis kõrgemal tasemel esindatud. Seetõttu soovisime liidu välisasjade ja julgeolekupoliitika kõrge esindaja kohta ja meil õnnestus see saada.
<P>
Tahaksin midagi sellel ametikohal oleva inimese kohta öelda. Paruness Ashton ei tohi lubada, et siin parlamendis nimetab teda kommunistiks mees, kes on Prantsusmaal süüdi mõistetud holokausti eitamise eest. Paruness Ashtonil on meie täielik toetus.
<P>
(Pikk aplaus)
<P>
Me küsisime, kas sotsiaalse mõju hinnangu saaks võtta reguleeriva mehhanismina Euroopa õigusaktidesse. Meil tekkis küsimus, kas sellised meetmed nagu kunagine teenuste direktiiv võiksid veel üldse kõne alla tulla. Meie soovisime pigem vahendit, mis võimaldaks iga komisjoni võetavat meedet liikmesriikide sotsiaalkindlustussüsteemidele avaldatava mõjuseisukohast analüüsida, enne kui need heaks kiidetakse. See mõte võeti vastu. Meie soovisime - ning see on minu jaoks Euroopa poliitikas kvantitatiivne hüpe -, et parlamendi õigusloome resolutsioonid muutuksid aasta jooksul komisjoni õigusloome algatusteks. On astutud tohutult suur samm edasi, sest see tähendab, et parlamendi algatusõigus, mida praegu kahjuks pole, tagatakse tulevikus kaudsete vahenditega. Meie jaoks tähendab see olulist edasiminekut.
<P>
Ja lõpuks, parlamendi tugevuselt teise poliitilise jõuna ja fraktsioonina, ilma kelleta ei ole võimalik siin täiskogul saavutada kvalifitseeritud häälteenamust, tahtsime olla esindatud komisjonis. Kolm seitsmest asepresidendist on sotsiaaldemokraadid. Selles suhtes olete meile vastu tulnud. Viimastel nädalatel ja kuudel oleme väljendanud muret mitmel puhul, kaasaarvatud tänahommikusel arutelul. Oma mureküsimusi saavutatud edasiminekuga võrreldes otsustasime teid järgmisel viiel aastal toetada. Kui ma ütlesin sõna "teid”, siis mõtlesin selle all volinike kolleegiumi. Te võite meie toetusele loota, kui võtate tõsiselt seda, mida ma teile ütlen: Euroopa on kas sotsiaalne Euroopa või see kukub läbi. Meie ühine kohustus on tagada, et see muutuks palju sotsiaalsemaks Euroopaks. Fraktsioon S&D toetab seda komisjoni.
<P>
(Aplaus)
<SPEAKER ID="093" NAME="Guy Verhofstadt">
fraktsiooni ALDE nimel. - Austatud president! Minu fraktsioon pakub oma toetust Euroopa komisjonile. Euroopa Demokraatide ja Liberaalide Liidu fraktsioon on vastutustundlik ja me usume kindlalt, et järgmised viis aastat on väga olulised Euroopa Liidule ja Euroopa kodanikele, et meil läheb vaja komisjoni, kellele kuulub selle parlamendi Euroopa-meelsete jõudude enamuse toetus.
<P>
Kuid lubage mul olla otsekohene. Meie toetus sõltub teatud tingimustest, isegi rohkem, kui eelmise viie aasta jooksul. Meie ootame, et Euroopa komisjon oleks Euroopa liikumapanev jõud. Me soovime, et komisjonil oleks julgem, auahnem ja enam integreeritud lähenemine majandusele ja sotsiaalsfäärile, et komisjon oleks sellise strateegia esirinnas, mis saab liikmesriike panna tegema just seda, mida nad peavad tegema.
<P>
Arvan, et eurotsoonis on kindlasti vaja mõista, et lisaks rahandussambale on meil suur vajadus ka tõelise majandus- ja sotsiaalsamba järele. Tänased probleemid eurotsoonis on selge tõend selle kohta, et jõuetu lähenemine, mida viimase kümne aasta jooksul on järgitud niinimetatud avatud koordinatsiooni meetodil, kukkus läbi. Sama kehtib ka teistes valdkondades - kliimamuutuste, välispoliitika ja kaitsepoliitika kohta.
<P>
Uuele lähenemise põhieelduseks on tunnistada, et homses multipolaarses maailmas ei saa Euroopa mängida olulist rolli ilma, et see oleks tõhusam ja süvendaks lähitulevikus iseenda integratsiooni. Loodame, et te võtate selle eelduse omaks ja tulete välja selgete, kindlate ja ambitsioonikate ettepanekute ja reformidega kõigis nimetatud valdkondades. Loodame, et selle saavutamiseks kasutab komisjon täiel määral ära oma algatusõiguse potentsiaali. Ma kõnelen selgelt komisjonist kui tervikust, mis töötab kui kolleegium, kui sidus poliitiline organ, mis viib edasi Euroopa poliitilist integratsiooni. Tugev komisjon võib tulla kasuks, aga siinkohal on tugev komisjon asendamatu.
<P>
Lissaboni leping pakub meile uusi vahendeid ja on tõstnud meie tegutsemisvõimet. Kõrge esindaja Ashton, me palume, et te neid uusi vahendeid kasutaksite. Me loodame kõrgelt esindajalt rohkem, kui siiani oleme näinud. Teie roll tingib seda ja Euroopa Liidul on seda vaja. Kasutage võimalusi! Õppetund, mis me Haitilt saime, on üks näide. Pange raport Euroopa tsiviilkaitse jõudude loomiseks otsekohe nõukogu lauale! Kokkuvõttes eelnevat toetab minu fraktsioon komisjoni, kus on tugevalt esindatud liberaalsed jõud, ja me oleme valmis näitama üles oma pühendumust, et viia koos Euroopat edasi.
<P>
(Aplaus)
<SPEAKER ID="094" NAME="Daniel Cohn-Bendit">
fraktsiooni Verts/ALE nimel. - (FR) Austatud president! Te teate väga hästi, et Roheliste / Euroopa Vabaliidu fraktsioon ei hääleta selle komisjoni poolt ja samas pakume me teile oma ideid, kujutlusvõimet ja oma euroopalikku järjekindlust.
<P>
President Barroso! Ärge mängige mängu, et need, kes komisjoni poolt ei hääleta, on Euroopa vastu! Mitte meiega, Euroopa rohelistega. Te võite seda mängu mängida teistega, aga mitte meiega! Meie pakume teile tingimusteta koostööd, kui te soovite edasi minna Euroopa maksusüsteemiga. Kui teie soov on, et Euroopal oleksid omavahendid, siis toetame teid, seistes vastu liikmesriikidele, kes soovivad oma majanduslikku sõltumatust kaitsta. Nimetan neid: olgu see siis kas Saksamaa või Prantsusmaa, meie toetame teid!
<P>
Kui soovite olla lepingute hoidja, siis näiteks täna toimuvad nõukogus läbirääkimised põgenike tagasisaatmise üle. Meie sooviksime nõukogult teada, mis on nende läbirääkimiste juriidiline alus. Kas parlament on osaline õigusloome tavamenetluses? Nõukogu ütleb meile: "Teid teavitatakse läbirääkimiste lõpus”. See on võimatu! Komisjoni kohus on sekkuda ja tagada, et Euroopa institutsioone teavitatakse nende läbirääkimiste juriidilise aluse kohta.
<P>
Ma võin teile mitmeid näiteid tuua. Kui te soovite kliimamuutustega edasi liikuda, kui te soovite, et Euroopa läheks kaugemale kui kolm korda kakskümmend, kui te soovite jõuda lähemale 30%le, siis toetab teid kogu Roheliste / Euroopa Vabaliidu fraktsioon. Kui te soovite finantsmääruse vallas pärast finantskriisi edasi minna, siis toetame teid täielikult. Kui teie ja teie komisjon soovite kaugemale minna Euroopa kaitseküsimustes, saate meie toetuse. Kui te soovite Küprose probleemi lahendada, saate meie toetuse. Kui te soovite näha, et selline hullumeelne olukord nagu Kreekas, kus kulutatakse 4,3% SKTst riigikaitsele (nagu ma varem juba ütlesin), lõppeks, saate te meie toetuse.
<P>
Sel põhjusel, José Manuel Barroso, ütlen, et me hääletame seekord vastu, aga võib-olla teeme vea. Me teame, et eelmine kord tegime vea seoses Stavros Dimasega. Me tegime vea ja me tunnistame seda. Seega, kui te suudate meie unistustele vastata ja mitte nendele ootustele, mis meil täna veel seoses teiega on, siis ütleme me ausalt, et eksisime ja anname teile oma toetuse.
<P>
(Aplaus)
<SPEAKER ID="095" NAME="Timothy Kirkhope">
fraktsiooni ECR nimel. - Austatud president! Mõned liikmesriigid arvavad, et voliniku määramine on hea võimalus lahendada mõni riigisisene probleem või tasuda poliitiline võlg. Euroopa komisjon peaks kokku tooma kõige andekamad ja asjalikumad poliitilised juhid kogu Euroopast, inimesed, kellel on pädevust ja kogemusi aidata komisjonil lahendada meie ees seisvad suurimad väljakutsed.
<P>
Pärast aastatepikkust institutsioonidevahelist jõukatsumist peab Euroopa koondama oma jõupingutused tulemuste saavutamisele valdkondades, kus see saab luua lisaväärtuse liikmesriikides tehtavale tööle ja kus Euroopa kodanikud ootavad Euroopa rahvastelt koostööd. Euroopa peab toetama jõupingutusi, et aidata hapral majanduskasvul jalad alla saada ning luua uut kasvu ja töökohti, samuti peab see mängima juhtrolli energia tarnekindluse ja kliimamuutustega tegelemisel. See peab tegema ettepanekuid kesksete reformide tegemiseks Euroopa eelarves ja mitmetes kuluprogrammides.
<P>
President Barrosona on meil tegemist õige liidriga, kes viib komisjoni edasi. Ta visandas oma poliitilistes suunistes ambitsioonika kava, mis keskendub kõige olulisematele küsimustele, mida me üldjoontes toetame. Iga liikmesriik oleks pidanud tema jõupingutusi toetama, saates komisjonile oma tugevaimad volinikukandidaadid, aga mitmel puhul on riigid ta hätta jätnud. Loomulikult peab tema kõiki oma meeskonna liikmeid toetama. Midagi vähemat ei saagi tema positsioonil olevalt juhilt oodata, ning oma meeskonda kujundades on ta ilmselt andnud oma parima, kuigi meie seaksime mõned portfellid küsimärgi alla.
<P>
Kui mõned kandidaadid esinesid hästi ja on suurepärased, siis teised on keskpärased ja jätsid väga kehva mulje. Mõned distantseerusid isegi tema enda poliitilistest suunistest. Austatud president! Kui hääletustulemused on positiivsed, siis hakkame me loomulikult konstruktiivset koostööd tegema kõigi volinikega ja samas loodame ikka veel positiivseid üllatusi. Lubage parlamendil vähemalt igal aastal komisjoni hindamine teostada!
<P>
Praegune menetlus on põhimõtteliselt ebakorrektne ja me ei saa seda täielikult heaks kiita. Just nendel põhjustel jäävad Euroopa Konservatiivid ja Reformistid täna erapooletuks. Mõnedes fraktsioonides pole üksmeelt, aga selles küsimuses oleme meie küll ühel meelel.
<SPEAKER ID="096" NAME="Lothar Bisky">
fraktsiooni GUE/NGL nimel. - (DE) Austatud president, José Manuel Barroso, head kolleegid! Minu fraktsioon osales samuti aktiivselt kandidaatide kuulamistel. Mõned jätsid meile väga hea mulje. Samas oleme vähem innustunud paljude portfellide uuest sisust. Nende hulka kuulub ka üsna müstiline valdkond - kuigi see salapära võib varsti kaduda, mis jääb välisasjade ja julgeolekupoliitika kõrge esindaja ja samaaegselt ka komisjoni asepresidendi vastutusalasse.
<P>
Kahjuks valmistasid mitmed kandidaadid meile oma erialaste teadmistega pettumuse. Selles suhtes olid meie küsimused seotud eelkõige poliitiliste projektidega. Millises suunas peaks Euroopa integratsioon liikuma? Millised meetmed on volinikukandidaadile kõige olulisemad? Neile küsimustele anti liiga palju ebamääraseid vastuseid ja ka selliseid vastuseid, mida me poliitilisest seisukohast toetada ei saa. Vaatamata vajadusele sotsiaalsema Euroopa järele kõnelesid kandidaadid järjekindlalt suunast reguleerimise vähendamisele, erastamisest või kaitstud paindlikkuse kontseptsioonist. Tähtsaim prioriteet oli töötajate paindlikkus ja sotsiaalne turvalisus oli kusagil päris viimases järjekorras.
<P>
Kliima kaitsmine on küll päevakorras, kuid me ei näe, et loobutaks söel töötavaist elektrijaamadest või tuumaenergiast. Mina ei näe, et Euroopa võtaks endale kliima kaitsmisel või arenguabis juhtrolli. Midagi ei ole öeldud järjekindla desarmeerimise kohta, iseäranis Euroopas paiknevate tuumarelvade puhul. José Manuel Barroso, president! Kuigi ma hindan seda, et kandidaadid on kuulamistele esinema tulnud, ei saa ma teie kolleegiumi poolt hääletada.
<SPEAKER ID="097" NAME="Nigel Farage">
fraktsiooni EFD nimel. - Austatud president! Tulevaste põlvede lastele hakatakse rääkima üht lugu. Neile räägitakse, et kunagi väga ammu oli Euroopa lõhestatud. Keskel oli kõrge müür ja ida pool elavad inimesed olid väga vaesed, neil polnud demokraatiat ja nad elasid kurjuseriigis. Sellist režiimi nimetati kommunismiks ja see hävitas miljoneid oma kodanikke. Aga oh rõõmu! See müür langes ja meid sai kokku 27 riiki, kus rahvad elasid demokraatias ja 500 miljonit inimest elasid rahus ...
<P>
(Aplaus)
<P>
See ei ole veel kõik. Ma luban, et lugu jätkub!
<P>
(Aplaus)
<P>
Hea küll! Pean ütlema, et esimest korda sain sellise aplausi osaliseks ja, Guy Verhofstadt, mul on kiusatus maha istuda, aga teie loal ma jätkaksin, sest lugu läheb kahjuks edasi.
<P>
Vastutavad poliitikud muutusid väga ahneks; nad tahtsid iseendale raha ja võimu. Niisiis läksid nad vale ja pettuse teed ning lavastasid kõige suurejoonelisema riigipöörde, mida maailm on eales näinud. Samas ei kulunud neil selleks ühtki kuuli. Nad olid palju kavalamad ja palju nutikamad. Nad võtsid vastu uue lepingu, mis nimetati Lissaboni lepinguks. Siis andsid nad 27 rahvale piiramatu võimu. Need inimesed oleksid siis kõik seadused välja töötanud. Loomulikult oli neil juba lipp ja ka hümn, aga nad hakkasid uut riiki ehitama. Ja nad eirasid oma rahvast. Kas teadlikult või mitte, kuid nad lõid uuesti just sellise kurjusereriigi, milles Ida-Euroopa rahvad olid varem elanud. Uskumatu oli aga see, et paljud uutest juhtidest olid enne töötanud samasuguse kurjuseriigi heaks. Loomulikult oli nende plaan ebakorrektne ja nende uhke rahaliidu kava kukkus kokku. Kuid uued ülemused ei kuulanud ikka oma rahvast. Ei, nad muutsid elu raskemaks ja raskemaks: nad saatsid kümneid miljoneid inimesi vaesusesse; nad ei andnud inimestele sõnaõigust ja lõpuks pidid need inimesed kasutama ise vägivalda, selleks et oma rahvusriigid ja demokraatia tagasi saada.
<P>
Loo moraal on see, et nad ei olnud õppinud ajaloost mitte midagi! Euroopa Parlamendi liikmed, enne kui te sellele komisjonile volitused annate, tuletage meelde, et 60 aastat tagasi langes Euroopale raudne eesriie, kuid nüüd on Euroopa kohal komisjoni raudne majandusrusikas ja seda on juba Kreekas täna tunda!
<P>
(President katkestas kõneleja)
<SPEAKER ID="098" NAME="Hans-Peter Martin" AFFILIATION="NI">
(DE) Austatud president! Pärast seda muinasjuttu, mida äsja kuulsite, tahaksin pöörduda tagasi reaalsusesse. Minu poeg on seitsmeteistaastane ja õpib väga usinasti inglise keelt, sest ta teab, et inglise keel on töökeel ja ta loodab, et see aitab tal töökoha leida. Ta on entusiastlik eurooplane, kuid ta ei ole rahul Euroopa poliitikaga - ja õigusega. Saksamaal juba kirjutatakse ajakirjas Der Spiegel laialtlevinud poliitilisest põlgusest - ja õigusega. Vaatamata sellele soovivad miljonid noored eurooplased toimivat, pädevat ja julget 21. sajandi demokraatiat. Aga mida komisjon meile täna pakub? Kas need on pädevad inimesed, ja parimad, keda me vajame?
<P>
Meie siin tagareas üleval oleme sõltumatute kodanike rühm, kes on mänginud võtmerolli selles, et paremradikaalid ei saaks taas kord siin täiskogul fraktsiooni moodustada. Me oleme kirglikud Euroopa pooldajad ja just sel põhjusel oleme pettunud neis inimestes, keda te meile täna esitlesite. Nende kvaliteet on meile pettumuse valmistanud. Kas me võtaksime tööle sellise assistendi, kellest saaks naerualune nagu Günther Oettingerist You Tube'i videos "Oettinger tries to speak English” (ee Oettinger proovib ingliskeelt rääkidat”. Ilmselt mitte. Pädevusest rääkides, kas me sooviksime asju ajada Austria volinikuga, kes ei ole end oma vastutusalas üldse näidanud.
<P>
José Manuel Barroso! Te saaksite end väärikalt paista lasta nii paljude selle parlamendi kogenud liikmetega. Tõsi, üks selline rootslane teil juba on. Aga miks te ei soovi Ottmar Karast? Miks ei ole te võtnud mõnda sakslast siit nende asemele, kes teil on? Sest teil ei lubata seda teha! Sest vaatamata Lissaboni lepingule oleme me ikka veel kammitsetud, sest me ei ole ikka veel nii sõltumatud, et teha iseseisvalt otsuseid - teie ei saa ja meie parlamendina ka ei saa.
<P>
Kahjuks ei ole meil ikka veel lubatud volinikke ühekaupa valida. Seda tüüpi demokraatia oli meil Austrias juba 19. sajandil. See ei ole kohane Euroopale, millest me unistasime, mida me vajame. Palun pange tähele, et kui te niimoodi jätkate, mängite te Euroopa natsionalistide ja Euroopa Liidu vastaste kätesse! Selle asemel on meil vaja enam demokraatiat.
<SPEAKER ID="099" NAME="Bruno Gollnisch" AFFILIATION="NI">
(FR) Austatud president! Tunnen täpselt sama. Teen lühidalt. Austatud president, head kolleegid! Martin Schulz viitas minule, küll nime nimetamata, kuid piisavalt selgelt, justkui Prantsuse kohus oleks mind revisionismis süüdi mõistnud.
<P>
Tahaksin öelda Martin Schulzile, et ta eksib ja mul on talle ja ka kogu Euroopa Parlamendi liikmepuutumatuse komisjonile esitamiseks vastav Prantsuse ülemkohtu, kassatsioonikohtu, otsus, mis lükkas ümber kõik mulle esitatud süüdistused ja teatas oma erakorralises otsuses, et minu üle mõisteti kohut minu poliitiliste vastaste kunstlikult kokkupandud lausetest moodustatud avalduse põhjal, mis ei vastanud seaduse sätetele. See oli harukordne juhtum, kuna nimetatud kohus lükkas ümber I astme kohtu otsuse ja lahendas kohtuasja ise. Prantsuse kassatsioonikohtus juhtub seda väga harva. Esimest korda pärast Dreyfusi afääri lükkas kassatsioonikohus kohtuotsuse tagasi ja lahendas ise kohtuasja, mis nüüdsest on saanud osaks meie õigusajaloost. Seetõttu on Gollnisch sama süütu kui Dreyfus.
<P>
(President katkestas kõneleja)
<P>
Sooviksin veel midagi lisada. Ma ei nimetanud paruness Ashtonit kommunistiks. Ütlesin, et ta oli üks neist patsifistidest, keda Lenin oleks nimetanud aatekaaslaseks.
<P>
(President katkestas kõneleja)
<SPEAKER ID="100" NAME="President">
Suur tänu! See sai ainult isikliku seisukoha väljendamine olla.
