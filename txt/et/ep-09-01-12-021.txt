<CHAPTER ID="021">
Ettepanek võtta üle, rakendada ja jõustada direktiiv 2005/29/EÜ, mis käsitleb ettevõtja ja tarbija vaheliste tehingutega seotud ebaausaid kaubandustavasid siseturul, ja direktiiv 2006/114/EÜ eksitava ja võrdleva reklaami kohta (lühiettekanne)
<SPEAKER ID="200" NAME="Juhataja">
Järgmine päevakorrapunkt on siseturu- ja tarbijakaitsekomisjoni nimel proua Weileri esitatud raport ettepaneku kohta võtta üle, rakendada ja jõustada direktiiv 2005/29/EÜ, mis käsitleb ettevõtja ja tarbija vaheliste tehingutega seotud ebaausaid kaubandustavasid siseturul, ja direktiiv 2006/114/EÜ eksitava ja võrdleva reklaami kohta.
<SPEAKER ID="201" NAME="Barbara Weiler">
raportöör. - (DE) Härra juhataja, volinik, daamid ja härrad, enne kui ma lähen oma raporti juurde, sooviksin veel kord öelda, et otsustades arutleda oma omaalgatuslike raportite üle, ei ole me toiminud õigesti. Kui ma näen, kuidas need arutelud toimuvad - ilma dialoogi, lahkarvamuste ja konfliktideta - tunnen, et see ei ole õige Euroopa Parlamendis toimuv arutelu ning ma loodan, et parandame selle vea kiiresti pärast Euroopa Parlamendi valimisi.
<P>
Sellele vaatamata sooviksin väljendada oma tänu nendele kolleegidest parlamendiliikmetele, keda siin ei ole. Me oleme raporti koostamisel väga head koostööd teinud. Ma sooviksin samuti tänada komisjoni ning siseturu- ja tarbijakaitsekomisjoni sekretariaati.
<P>
Me oleme siseturu- ja tarbijakaitsekomisjonis toimunud aruteludel teinud mitmeid uusi ühiseid avastusi. Samuti on siseturu- ja tarbijakaitsekomisjon teadlikult pannud rakendamist käsitleva arutelu päevakorda suhteliselt vara, kuna rakendamise tähtaeg liikmesriikide jaoks oli 2007. aasta keskpaigast kuni aasta lõpuni, mis ei ole palju direktiivi puhul, mis hõlmab suurel ja märkimisväärsel määral ühtlustamist. Mõned liikmesriigid ei ole ülevõtmist siiski veel ette võtnud. See on kindlasti seotud menetluse keerukusega, kuid huvitaval kombel kuuluvad kolm liikmesriiki, kes ei ole seda teha suutnud, Euroopa Liidu asutajaliikmesriikide hulka. Seetõttu ei saa me eeldada, et neil puuduvad teadmised Euroopa õigusest. Kolm liikmesriiki ei ole direktiivi veel üle võtnud, neli on seda teinud puudulikult ja ebapiisavalt ning kolm liikmesriiki on saanud komisjonilt teatised, millele võib järgneda menetlus Euroopa Kohtus. Paljudel juhtudel on ülevõtmine olnud puudulik. Siseturu- ja tarbijakaitsekomisjoni kuulamisel tuvastasime, et kaks riiki on direktiivi üle võtnud suure pühendumusega ja väga loovalt - nimelt Ühendkuningriik ja Austria. Seega on see võimalik.
<P>
Siseturu kasutegurid peaksid olema liikmesriikide huvides. Kõnealuse direktiivi eesmärk peaks olema tarbijaõiguste selgitamine ja piiriülese kaubanduse lihtsustamine, usaldusväärsete ja õiglaste eeskirjade kehtestamine, ja loomulikult õiguskindluste suurendamine.
<P>
Väga oluline aspekt meie kui parlamendisaadikute jaoks oli kodanike ja tarbijate kaitsmine pettuse eest. See ei kehti mitte üksnes tarbijate puhul, vaid ka väikeettevõtjate ja kaupmeeste puhul. Meie eesmärk, lugupeetud volinik, peaks võib-olla olema nende kahe direktiivi koondamine keskpikas perspektiivis, kuna paljud väikeettevõtjad kogevad siseturul tarbijatena sarnast probleemi. Me oleme teadlikud paljudest näidetest, näiteks ärritavad reklaamid ning eksitavad ja agressiivsed kaubandustavad Meile kõigile on teada aadressiraamatute pettused, mis on laialt levinud probleem terves Euroopas. Meile on teada loteriidega seotud pettused ja palju enamgi.
<P>
Ma sooviksin samuti tänada komisjoni, kes on lennuettevõtjate ja mobiilihelinate pakkujate reklaamide suhtes rangelt kehtestanud lauskontrolli- ja otsingusüsteemi. Me loodame, et komisjon jätkab seda tööd. Me loodame, et komisjon rakendab riiklike ametite kaudu tõhusamaid koostöövõrgustikke ja tagab, et musti nimekirju ei õõnestataks ning et sanktsioonid oleksid reaalseks hirmutusvahendiks - see on meie kui parlamendisaadikute jaoks üsna märkimisväärne aspekt.
<P>
Lõpetuseks soovin öelda, et eduka ülevõtmise jaoks on vaja liikmesriikide vahelist ja liikmesriikide parlamentide ning Euroopa Parlamendi liikmete vahelist koostööd, ning täielikult kooskõlas Lissaboni lepinguga, mida siinkohal on juba mainitud, soovin väljendada oma poolehoidu sellele, et liikmesriikide parlamentide liikmed teostaksid suuremat kontrolli oma riikide valitsuste üle. Need kaks sammu oleksid heaks alguseks.
<SPEAKER ID="202" NAME="Androulla Vassiliou">
komisjoni liige. - Härra juhataja, kõigepealt tahaksin tänada raportööri, proua Weilerit, tema raporti eest, mille sisu komisjon loomulikult põhjalikult läbi vaatab, kuid samuti tänada teda märkuste eest, mis ta selle menetluse kohta tegi.
<P>
Komisjon nõustub täielikult sellega, et nüüd on väga oluline, et liikmesriigid võtaksid ebaausaid kaubandustavasid käsitleva direktiiviga kehtestatud uued mõisted adekvaatselt üle ja et riigisisesed asutused annaksid samuti oma panuse direktiivi ühtsesse rakendamisse kõikjal Euroopa Liidus.
<P>
Mis puutub ülevõtmistesse, siis kaks liikmesriiki on ikka veel hiljaks jäänud: Luksemburg ja Hispaania; komisjon suunas need juhtumid eelmisel aasta juunis edasi Euroopa Kohtule.
<P>
Samuti koordineeris komisjon ebakorrektse ülevõtmise vältimiseks selles vallas tehtavat koostööd. Mõningates riikides on siiski veel probleeme, peamiselt nende vastumeelsuse tõttu järgida täieliku ühtlustamise nõuet. Nende juhtumite puhul ei kõhkle komisjon rikkumismenetluste algatamisel.
<P>
Raportis märgitakse ära vajadus kaitsta ebaausate kaubandustavade eest mitte üksnes tarbijaid, vaid ka väikese ja keskmise suurusega ettevõtjaid. Seoses sellega tuletab komisjon Euroopa Parlamendile meelde, et ettevõtja ja tarbija vahelisi ebaausaid tehinguid käsitlev ja seda valdkonda täielikult ühtlustav direktiiv oli juba iseenesest väga ambitsioonikas ettepanek, mis oleks läbi kukkunud juhul, kui selle reguleerimisala oleks laiendatud ka ettevõtjate vahelisele konkurentsile.
<P>
Ettepanekule eelnenud konsultatsioonide ja nõukogu arutelude põhjal järeldati, et direktiivi reguleerimisala laiendamist ettevõtjate vahelistele ebaausatele kaubandustavadele toetati vähe.
<P>
Mis puutub agressiivsetesse kaubandustavadesse, mida ebaausaid kaubandustavasid käsitleva direktiiviga Euroopa Liidu tasandil esimest korda reguleeriti, siis leiti, et selliseid kaubandustavasid esineb peaaegu eranditult ettevõtjate vahelistes suhetes. Ettevõtjate vaheline eksitav tegevus on juba hõlmatud direktiiviga eksitava ja võrdleva reklaami kohta. Sellist tegevust tuleks jätkuvalt reguleerida üksnes selle direktiiviga.
<P>
Mis puutub tarbijakaitsealaste õigusaktide jõustamisse, jätkab komisjon jõustamismeetmete koordineerimist tarbijakaitse koostöövõrgustike kaudu.
<P>
Selles kontekstis märgib komisjon jõustamisvahendina ära Euroopa Parlamendi toetuse lauskontrollidele. Komisjon kavatseb seda mehhanismi edasi arendada ning on kavandanud täiendava lauskontrolli käesoleva aasta lõppu. Vastavalt Euroopa Parlamendi palvele on komisjonil samuti heameel lisada, et peagi ilmuv tarbijaturu tulemustabelite teine versioon sisaldab seni läbiviidud lauskontrollide käigus kogutud teavet.
<P>
Kuna raportis märgitakse vajadust teavituskampaaniate järele, et suurendada tarbijate teadlikkust nende õigustest, sooviks komisjon teavitada parlamendiliikmeid oma hiljutisest veebilehest "On see aus?”, kus on näiteks ära toodud teavitusmaterjalid keelatud tegevuste musta nimekirja kohta.
<P>
Lõpetuseks sooviks komisjon Euroopa Parlamendile kinnitada, et teeb jätkuvalt tihedat koostööd liikmesriikidega, tagamaks ebaausaid kaubandustavasid ning eksitavat ja võrdlevat reklaami käsitlevate direktiivide piisav ja tulemuslik jõustamine.
<P>
Liikmesriikide ülevõtmismeetmeid ja kohtupraktikat sisaldav andmebaas luuakse käesoleval aastal ning see on koostöö tegemiseks kasulik vahend.
<SPEAKER ID="203" NAME="Juhataja">
Arutelu on lõppenud.
<P>
Hääletamine toimub teisipäeval kell 12.00.
<P>
(Pärast proua Weileri märkusi luges juhataja ette kodukorra artikli 45 lõike 2 sätted.)
<P>
Kirjalikud avaldused (kodukorra artikkel 142)
<SPEAKER ID="204" NAME="Zita Pleštinská  " AFFILIATION="PPE-DE">
kirjalikult. - (SK) Euroopa tarbijad puutuvad sageli kokku ebaausate kaubandustavade ning petliku ja eksitava reklaamiga. Sellise pettuseohu ees on kõige kaitsetumad haavatavad tarbijad, kelle hulka kuuluvad eelkõige lapsed ja eakad inimesed.
<P>
Ma tunnen heameelt komisjoni jõupingutuse üle aidata liikmesriikidel võtta üle direktiiv, mis aitab tõsta nii tarbijate kui ka ettevõtjate enesekindlust piiriülestes tehingutes. See tagab suurema õiguskindluse tarbijate jaoks ja kaitseb samas väikese ja keskmise suurusega ettevõtjaid agressiivsete ja ebaausate kaubandustavade eest.
<P>
See direktiiv on väga oluline tarbijaõiguste edasise arengu jaoks Euroopa Liidus ja siseturu potentsiaali täielikuks väljakujundamiseks. Kuna mõned asjad on direktiivi ülevõtmise osas siiski veel ebaselged, tunnen heameelt proua Weileri raporti üle, milles juhitakse tähelepanu probleemidele, mida esineb selle direktiivi sisemaistesse õigusaktidesse ülevõtmisel.
<P>
Selleks, et meid saadaks edu, peavad õigusasutused tugevdama piiriülest koostööd eksitavate andmebaasiteenuste osas. Minu arvates on tarbijate teadlikkuse suurendamiseks nende õigustest väga olulised teavituskampaaniad, kuna just need kampaaniad on kõige olulisemaks vahendiks nende paremal kaitsmisel. Vaid hästi informeeritud tarbija suudab ära tunda eksitava reklaami ja vältida pettumust, mida selline reklaam võib tekitada.
<P>
Ma usun, et mustad nimekirjad aitavad meil ebaausaid kaubandustavasid avalikustada ja eksitavad reklaamid täielikult keelustada.
