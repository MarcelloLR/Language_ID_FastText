<CHAPTER ID="004">
Bussireisijate õigused (arutelu)
<SPEAKER ID="053" NAME="Juhataja">
Järgmine päevakorrapunkt Euroopa Parlamendi delegatsiooni lepituskomitee nimel Antonio Canciani koostatud raport lepituskomitees heaks kiidetud ühise teksti kohta eesmärgiga võtta vastu Euroopa Parlamendi ja nõukogu määrus, mis käsitleb bussireisijate õigusi ning millega muudetakse määrust (EÜ) nr 2006/2004 (00063/2010 - -.
<SPEAKER ID="054" NAME="Antonio Cancian" LANGUAGE="IT">
Austatud juhataja, lugupeetud volinik, kallid kolleegid! Läbirääkimised, mida ma juhtisin esimest aastat ning seejärel lepitusmenetluse ajal - kusjuures see on esimene lepitusmenetlus pärast Lissaboni lepingut Rodi Kratsa-Tsagaropoulou juhtimisel ning transpordi- ja turismikomisjoni esimehe Brian Simpsoni toetusel, on olnud oodatust vaevalisemad ja keerulisemad.
<P>
Selle määruse kaudu saab ka 70 miljonit Euroopa bussireisijat kasutada õigusi, mis olid siiani palju väiksemad või peaaegu olematud võrreldes teiste transpordivahenditega.
<P>
Kolme eesistujariigiga sel olulisel teemal peetud läbirääkimistel soovisime saavutada järgmisi eesmärke:
<P>
määrus, mis kaitseks võrdset juurdepääsu bussitranspordile;
<P>
määrus, mis võtaks arvesse selle sektori erijooni, kuhu kuuluvad väikesed ja keskmise suurusega ettevõtted, millele ei või tekitada täiendavat või ülemäärast majanduslikku koormat;
<P>
määrus, mis täidaks õigusliku vaakumi, mis on jätnud bussitranspordi sektori ebaharilikku olukorda võrreldes teiste transpordivahenditega ning annaks seega kõikidele reisijatele miinimumtagatised;
<P>
määrus, mis kaitseks piiratud liikumisvõimega isikute õigusi võimalikult suures ulatuses, arvestades kompromissituid seisukohti nõukogus;
<P>
määrus, milles peetaks silmas vananeva elanikkonna vajadusi, kelle jaoks ühistransport on eelolevatel aastakümnetel hädavajalik vahend.
<P>
Täna hääletatud tekst on väga raskelt saavutatud kompromissi tulemus, aga teeb meile rõõmu, arvestades arutelu ja läbirääkimiste vältel võetud suunda.
<P>
Põhiliste probleemidega puutusime kokku reguleerimisala määratlemisel. Nimelt kohaldatakse määrust kõigi regulaarveo teenuste (nii riigisiseste kui ka rahvusvaheliste) suhtes, kui vahemaa on pikem kui 250 km. Igal juhul oleme koostanud põhiõiguste loetelu, mida peab järgima vahemaast hoolimata. Need õigused keskenduvad peamiselt õigusele transporti kasutada, samuti koolitusele, teabele ja vastutusele.
<P>
Üle 250 km pikkuste vahemaade puhul nähakse määruses peamiselt ette hüvitamine ja abi õnnetuse korral, reisijate õigused reisi tühistamise või hilinemise korral ning puudega ja piiratud liikumisvõimega isikute õigused. Lisaks peavad vedajad seoses kaebustega looma ja käivitama kaebuste lahendamise süsteemi, mis on kooskõlas määruses osutatud õiguste ja kohustustega. Lõpliku vastuse andmiseks vajaminev aeg ei või ületada kolme kuud alates kaebuse kättesaamisest.
<P>
Lisaks peab iga liikmesriik nimetama uue organi või, veel parem, olemasoleva organi, kes vastutab määruse jõustamise eest. Liikmesriigid saavad lükata määruse rakendamist edasi neli aastat, mida saab pikendada üks kord, teatades komisjonile eelnevalt selle põhjused.
<P>
Liikmesriikidel palutakse edaspidi töötada välja ühtne pilet kõikide transpordiliikide jaoks ning luua üks riiklik organ, kes vastutab reisijate õiguste eest kõikides transpordivahendites. Lõppteksti võib pidada meelepäraseks ja tasakaalustatud kompromissiks. Lepitusmenetluse tulemuses tuleb näha Euroopa Parlamendi võitu.
<SPEAKER ID="055" NAME="Enikő Győri">
nõukogu eesistuja. - Austatud juhataja! Mul on hea meel osaleda selles arutelus bussireisijate õiguste teemalise määruse ettepaneku üle. See on väga tähtis hetk, sest meie kaks aastat väldanud arutelu selle õigusakti teemal hakkab lõpule jõudma.
<P>
Kõigepealt tahaksin nõukogu nimel avaldada tänu ja tunnustust Euroopa Parlamendile koostöö ja kompromissivalmiduse eest, mis võimaldas meil jõuda lepituskomitees kokkuleppele ELi bussireisijate ning eelkõige puudega ja piiratud liikumisvõimega isikute hüvanguks.
<P>
Kolme institutsiooni vaheline arutelu pole olnud lihtne, aga see on olnud alati konstruktiivne ja kompromissialdis. Ühine tekst, mille suhtes saavutati lepituskomitee koosolekul kokkulepe ning mis täna loodetavasti vastu võetakse, on kõikide fraktsioonide vaheline kompromiss. Seepärast tahaksin kiita kõiki, kes osalesid selle seadusandliku ettepaneku kallal tehtud töös ning eelkõige asepresident Rodi Kratsa-Tsagaropoulout, transpordi- ja turismikomisjoni esimeest Brian Simpsonit ning raportöör Antionio Canciani ja variraportööre nende töö eest. Nad on koos pidanud viima seadusandliku protsessi eduka tulemuseni.
<P>
Tänan ka volinik Kallast ja tema meeskonda ning nende kolleege Euroopa Parlamendi ja nõukogu sekretariaatidest. Nad tegid väsimatut koostööd, aidates asju edasi arendada. Lõpetuseks tahaksin avaldada tänu eesistujariigile Belgiale suurepärase töö eest lepituskomitees saavutatud kompromissile nõukogus vajaliku toetuse tagamisel.
<P>
Olen veendunud, et lepituskomitee koosolekul saavutatud ühine tekst loob õige tasakaalu bussireisijate õiguste ja vedajate huvide vahel, kellest enamik on väikesed või keskmise suurusega ettevõtted.
<P>
Nõukogu arvates on määruse põhieesmärk tagada regulaarveo teenuseid kasutavate reisijate õigused, kui kavandatud vahemaa on võrdne või pikem kui 250 kilomeetrit. Lisaks kohaldatakse teatavaid õigusi ka sõltumata läbitavast vahemaast. Uued eeskirjad keskenduvad eelkõige puudega ja piiratud liikumisvõimega isikute abistamisele.
<P>
Kolme institutsiooni vahelistel aruteludel suutsime leida vastastikku vastuvõetavad lahendused mitmel keerulisel teemal, nimelt reguleerimisala, reisijate õigused reisi tühistamise või hilinemise korral, hüvitamine ja abi õnnetuste korral, uutele eeskirjadele üleminekut hõlbustavad sätted ning puudega ja piiratud liikumisvõimega isikute õigused.
<P>
Nagu te juba teate, kiitis nõukogu ühise teksti heaks oma 31. jaanuari 2011. aasta istungil. Seega õigusakt allkirjastatakse homme. Selle avaldamist Euroopa Liidu Teatajas võib oodata märtsis.
<P>
nõukogu eesistuja. - (IT) Austatud juhataja! Lisaks sooviksin tunnustada Antionio Canciani tema suurepärase töö eest.
<P>
nõukogu eesistuja. - Lubage mul kiita teid hea töö eest.
<SPEAKER ID="058" NAME="Siim Kallas">
komisjoni asepresident. - Austatud juhataja! Bussireisijate õigusi puudutav seadusandlik ettepanek, mida me täna arutame, on väga keerulise protsessi, sealhulgas lepitusmenetluse tulemus. Pikad läbirääkimised 2010. aasta 30. novembri õhtul lepituskomitees tõid kaasa läbimurde ja kompromissi pärast rohkem kui kaks aastat kestnud läbirääkimisi.
<P>
Lubage mul väljendada siirast tänu, et te selle võimalikuks muutsite. Esiteks tänan asepresident Kratsa-Tsagaropoulout tema oskusliku juhtimise eest, transpordi- ja turismikomisjoni esimeest Brian Simpsonit ning raportöör Antionio Canciani ning loomulikult peaksime nimetama ka eesistujariiki Belgiat.
<P>
Olen tänulik Euroopa Parlamendile, et ta on alati võidelnud reisijate tõhusa kaitse eest. Pärast kinnitamist nõukogus 31. jaanuaril kutsun teid üles määrust ka vastu võtma ning menetlust ametlikult lõpule viima.
<P>
Bussireisijate õigusi käsitlev ettepanek paneb nüüd punkti reale reisijate õigusi käsitlevatele õigusnormidele ning tagab, et reisijad saavad kasu samadest teenuste kvaliteedi põhistandarditest alati, kui nad Euroopa Liidus reisivad.
<P>
Kompromisstekst sisaldab olulisi saavutusi: selles kehtestatakse kõikide bussireisijate põhiõigused. Nagu Antionio Cancian juba ütles, olid keerulised punktid kuni läbirääkimiste viimase hetkeni lahtised. Võidakse öelda, et bussiteenuste määruse reguleerimisalana on 250 km liiga piiratud ning et nad oleks soovitud kaitsta ka kohaliku transpordi reisijaid. Teised võivad väita, et tekstis on sätteid, mille rakendamine on kulukas, eriti väikeettevõtjate jaoks. Olen arvamusel, et tekst pakub väga tasakaalustatud kompromissi.
<P>
Me ei tohiks unustada, et mitmeid põhiõigusi kohaldatakse igat liiki teenuste suhtes ning need pakuvad erikaitset kõige haavatavamatele reisijatele. Teisest küljest on võimalikud kuludega seotud mõjud tööstusharu jaoks viidud miinimumini. Kokkuvõttes on kompromisstekst tõeline edusamm reisijate ja tööstusharu kuvandi jaoks.
<SPEAKER ID="059" NAME="Mathieu Grosch" LANGUAGE="DE">
Austatud juhataja, lugupeetud proua Győri ja härra Kallas, kallid kolleegid! Tahaksin tänada eelkõige Antionio Canciani tema suure töö eest, sest see pole olnud lihtne toimik, aga me oleme jõudnud hea tulemuseni.
<P>
Kompromissidel on alati muidugi omad eelised ja puudused. Mõned arvavad, et me oleme läinud liiga kaugele, ning teised leiavad, et me just pole läinud piisavalt kaugele. Protsess nõukogus polnud lihtne ning seepärast tahaksin avaldada siirast tänu nõukogule, et ta võimaldas meil viimasel hetkel kompromissini jõuda. Arvan, et raporti kohaldamisala on õige. Oleme öelnud, et kolme riiki see otseselt ei puuduta. Ent kuna Luksemburg on seotud piiriüleses kontekstis, siis on tegelikult ainult kaks riiki, keda määrus otse ei mõjuta. Kohaliku ühistranspordi puhul on lihtne hõlmata hanketingimustesse sätteid, milles märgitakse, et reisijate õigusi tuleb austada ja tugevdada. Seepärast ei ole õige kritiseerida meid kohaliku transpordi väljajätmise eest. Sellega võib tegeleda piirkondlikul tasandil.
<P>
Euroopa Rahvapartei (kristlike demokraatide) fraktsioon toetab üldiselt seda kompromissi. Me käsitleme reisijate õigusi täispaketina ning loodame, et lähitulevikus on võimalik saavutada konsolideeritud versioon, mis hõlmab kogu valdkonda, nii et me saaksime peagi kehtestada õigused, mis toovad kasu kodanikele ja mitte juristidele. Minu arvates on endiselt mitu probleemi, eriti seoses rakendamisega, mille puhul määrused ei ole kodanikele kasulikud ega piisavalt selged, et kehtestada reisijate õigused. Seda arvestades tahaksin tänada kõiki osalenuid nende raske töö eest. Loodan, et me suudame saavutada täiskogus suure enamuse selle tervikliku kompromissi toetuseks.
<SPEAKER ID="060" NAME="Brian Simpson">
fraktsiooni S&D nimel. - Austatud juhataja! Tahaksin kõigepealt väljendada enda ja fraktsiooni S&D tänu Antionio Cancianile tema suure töö eest tõesti väga keerulise ja raske toimiku kallal.
<P>
Seda kokkulepet vaadates tuleb pähe kaks asja. Esiteks, kas see on ideaalne? Teiseks, kas see viib meid edasi? Arvan, et esimesele küsimusele peame parlamendi seisukohast vastama, et see ei ole ideaalne. Kuna tegemist on ju kompromissiga, siis on asju, millest Euroopa Parlament pidi loobuma, eelkõige reguleerimisala puhul, kus me oleksime soovinud näha väiksemat vahemaad, millest reguleerimine algab.
<P>
Aga kas see viib meid edasi? Jah, viib, sest busside puhul on meil nüüd olemas samasugused õigused nagu teiste transpordiliikide puhul. See viib meid edasi ka seoses meie kohustusega parandada bussireiside kättesaadavust piiratud liikumisvõimega isikute ning puudega isikute jaoks kogu Euroopa Liidus.
<P>
Ma peatuksin vaid ühel teemal, mis puudutab seda, et nõutakse töötajate koolitamist, et nad oskaksid aidata piiratud liikumisvõime ja puudega isikuid, et viimastel oleks samasugune juurdepääs ühistranspordile nagu kõigil meil, kes me oleme terved. Ma tean, et kehtib erand liikmesriikidele, et seda viis aastat selles valdkonnas edasi lükata, ning loodan, et nad ei kasuta seda.
<P>
Lisaks pean oluliseks lõplikku kokkulepet toetada, et reisijate õigused oleksid tagatud kõikide transpordiliikide puhul. Ma tean, et edaspidi liigume kaugemale, et need veelkord läbi vaadata, aga arvan, et oleme teinud astunud selles valdkonnas sammu edasi ning Euroopa Parlament peaks toetama kokkulepet, millele Antionio Cancian nõukoguga lepitusmenetlusel jõudis.
<SPEAKER ID="061" NAME="Gesine Meissner" LANGUAGE="DE">
Austatud juhataja! Pikk menetlus on nüüd läbi saanud, mis on hea uudis. Sellel kõigel on mõned positiivsed tahud. Üks neist on see, et puudega isikute põhiõigused hõlmavad õigust saada teavet ja juurdepääsuõigust. Teine positiivne tahk on see, et väikeste ja keskmise suurusega ettevõtete makstavad kahjutasud on jäetud mõistlikule tasemele, mis ei olnud esialgu nii. Samuti on hea, et oleme saavutanud kokkuleppe, sest vastasel korral oleksime takerdunud lepitusmenetlusse ning üks transpordiharu oleks määrusega reguleerimata.
<P>
Ent tahaksin peatuda ka mõnel negatiivsel punktil, sest me pole suutnud saavutada tõelist Euroopa lahendust. Ehkki me ütleme, et inimeste, kaupade ja teenuste vaba liikumine on Euroopa põhimõte, ei ole me selles valdkonnas Euroopale sobivat lahendust saavutanud, kui kolme riiki ei hõlmata ja teistes riikides ei ole sellise pikkusega marsruute. Puudega isikute õigus reisida saatjaga - see on sageli vajalik, et neil oleks üldse võimalik reisida - on tagatud üksnes pikkade vahemaade puhul. Lisaks on busside suhtes kohaldatud suuri loodusõnnetusi käsitlev säte, mida ei kohaldata lennutranspordi puhul, sest tuhapilve korral tuli maksta kahjutasusid. See tähendab, et just vaesemad reisijad, kes teevad lühikesi reise, ei saa hüvitist ja neil pole õigusi. See ei ole muidugi hea.
<P>
Seega jäime nimetatud positiivsete ja negatiivsete tahkude kombinatsiooni tulemusel lepitusmenetluse kesköisel istungjärgul erapooletuks ning teeme seda ka täna.
<SPEAKER ID="062" NAME="Eva Lichtenberger" LANGUAGE="DE">
Austatud juhataja! Hoolimata sellest, et EL on vastava konventsiooni osaline, ei võeta selles toimikus arvesse piiratud liikumisvõimega inimeste õigusi.
<P>
Mainisin seda oma märkuste alguses raporti kohta, sest arvan, et suurim puudujääk on asjaolu, et me oleme alati lisanud piirangu "kui võimalik”. Kahjuks olen piisavalt palju puutunud kokku selliste olukordadega, et öelda, et see "kui võimalik” toob enamasti kaasa selle, et ei ole võimalik pakkuda tõhusat lahendust piiratud liikumisvõimega inimestele.
<P>
Olin eriti pettunud, kui kehtestati piirang bussireiside kohta antava teabe vormi suhtes. Ka siin on tagasi tõmbutud, mille tulemuse ei saa piiratud liikumisvõimega inimesed isegi seda teada, kust abi otsida jne.
<P>
On veel probleeme, mis tulenevad läbirääkimiste viimasest voorust, millesse Antionio Cancian pani tõesti kogu oma südame, ning tahan teda selle eest tänada. Ta on igati püüdnud head tulemust saavutada, aga tema katseid on takistanud nõukogu tundetu lähenemisviis. Veel üks tahk on 250 kilomeetri pikkune vahemaa, mida juba nimetati. Kardan, et pikemad marsruudid jaotatakse osadeks ning 500 kilomeetrit pikad liinid jagatakse kaheks, seega pole ohtu, et tuleb tagada reisijatele nende õigused. Seda tuleb rakendusprotsessi jooksul arvesse võtta.
<P>
Üks hea omadus on vahekohtuorgani loomine, mis abistab tarbijaid. Teised positiivsed aspektid hõlmavad asjaolu, et rakendatakse pideva arendamise põhimõtet ning personalile pakutakse koolitust. Ent teistes punktides, kallid kolleegid, ei ole see mingil juhul Euroopa õigusloome meistriteos.
<SPEAKER ID="063" NAME="Roberts Zīle" LANGUAGE="LV">
Austatud juhataja! Ka mina tahaksin öelda aitäh kõikidele selle kompromissi saavutamisel osalenud pooltele, aga eriti tahaksin tänada Antonio Canciani, kes leidis minu arvates täiesti õiged võimalused kompromissiks Euroopa Parlamendi nimel. Bussireisijate õiguste hõlmamisega oleme põhimõtteliselt kehtestanud reisijate õigused kõikide transpordiviiside puhul. Muidugi võib öelda, et need õigused erinevad eri transpordiliikide vahel suurel määral, kui on tegemist hüvitise tasemetega, sõltuvalt viivituse kestusest või transpordiliigi teenindatava liini sulgemisest. Ent isegi kui meie reisijad Euroopa Liidus võivad esimestel aastatel segadusse sattuda, on see siiski edasiminek reisijate õiguste tagamisel, ning asjaolu, et bussireisijate õigused on viimased, mis kehtestatakse, näitab, et see oli ehk kõige keerulisem samm üldse.
<P>
Olen eriti rahul puudega ja erivajadustega isikute põhiõiguste üle ning ka sellega, et neid õigusi kohaldatakse nende suhtes ka alla 250 km pikkuste bussireiside korral ühe erandiga, millele osutas Brian Simpson, nimelt võivad neid teenuseid pakkuvad ettevõtjad personali koolitamise edasi lükata. Loodan väga, et seda ei tehta pahatahtlikult, nii nagu liikmesriigid ei või selle direktiivi rakendamist kaks korda neli aastat kuni hiliseima võimaliku kuupäevani edasi lükata. Tänan.
<SPEAKER ID="064" NAME="Jaromír Kohlíček" LANGUAGE="CS">
Austatud juhataja! Reisijate õigused kõikide transpordiliikide puhul on viimastel aastatel muutunud aina olulisemaks arutelu teemaks Euroopa Parlamendis. Pean ütlema, et mitmel juhul näen ma probleeme, mis võivad reisijate õiguste kohaldamisel tekkida, ning nende probleemide eest kindlustamine on paljude finantsasutuste jaoks kindlasti väga tulutoov valdkond.
<P>
Teisest küljest on loogiline, et piletihinnad tõusevad seoses nende uute kuludega. Selles pole midagi uut, et nõukogu on üritanud määruse eelnõu põhielemente olulisel määral seoses bussireisijate õigustega muuta. Oleme tuttavad selle nõukogu seisukohaga varasematest lepitusmenetlustest. Seoses sellega tahaksin tänada delegatsiooni asepresident Rodi Kratsa-Tsagaropoulout, transpordi- ja turismikomisjoni esimeest Brian Simpsonit ning raportöör Antonio Cancian hea töö eest. Nad on saavutanud tõepoolest väga mõistliku kompromissi.
<P>
Pean eriti positiivseks järgmisi tahke.
<P>
1. Kaugtranspordi määratlus transpordina, mille puhul kogu marsruudi pikkus ületab 250 km, eeldusel, et määrust kohaldatakse ka isikute suhtes, kelle jaoks kaugliin on ainult üks reisi osa.
<P>
2. Puudega ja piiratud liikumisvõimega isikute olukorra - ehkki mitte ideaalsel viisil - parandamine - selle transpordiliigi puhul.
<P>
3. Hüvitised ja abi õnnetuse korral. Tahaksin siinkohal märkida, et selliste abivahendite nagu ratastoolid kahjustumise korral on ette nähtud täielik hüvitamine, millega kaasneb teatav ebakindlus, ning kindlasti on vaja sõnastada see selgemini kindlustuse eesmärgil, näiteks ülempiiri abil.
<P>
4. Reisijate õigused reisi katkemise või hilinemise korral on suhteliselt selgelt sätestatud. Samuti pean positiivseks reisijate paremat teavitamist.
<P>
5. Nagu enamik minu kolleege, avaldan heameelt asjaolu üle, et selle määruse rakendamise üleminekuperioodi tuleks vähendada maksimaalselt nelja aastani. Teisest küljest ei ole ma sugugi rahul võimalusega pikendada perioodi veel nelja aasta võrra.
<P>
Minu arvates ei teki olulisi probleeme, isegi kui sätestame lähitulevikus reisijate õiguste kohaldamise marsruutidel, mis on paralleelsed kaugliinide lõikudega. Muidugi jääb lahtiseks küsimus seoses finantspiirangute kehtestamisega, sest puudub inflatsiooniga seotud lisakomponent finantspiirangute kohandamiseks euro vahetuskursiga nii, et piirangud jäävad reaalsummana samaks.
<P>
Leian, et kokkulepe on hea kompromiss. Lõppeesmärk on veelgi laiendada reisijate õigusi kõikide transpordiliikide puhul ning see täiendav samm bussitranspordis on kindlasti lepitusmenetluse edukas tulemus. Euroopa Ühendatud Vasakpoolsete / Põhjamaade Roheliste Vasakpoolsete liitfraktsioon toetab seda tulemust.
<SPEAKER ID="065" NAME="Juozas Imbrasas" LANGUAGE="LT">
Austatud juhataja! See on hea, et pärast arutelu ja seisukohtade kooskõlastamist võib lõplikku teksti pidada väga rahuldavaks ja hästi tasakaalustatud kompromissiks. Sellega suudetakse tagada reisijate õigused, tekitamata samal ajal rasket koormat vedajatele, kellest enamik on väikesed ja keskmise suurusega ettevõtted. Eelkõige võib lepitusmenetluse tulemust pidada Euroopa Parlamendi jaoks edukaks ning ma tunnustan seda.
<P>
Arvestades selle transpordiharu püsivat kasvu, on ettepaneku eesmärk kehtestada kogu ELi hõlmavad õigused reisijate kaitseks, mis on võrreldavad teiste transpordiliikide puhul kehtivatega, ning tagada ühtne tegutsemisruumi eri liikmesriikide vedajatele, samuti eri transpordiliikide puhul.
<P>
Määrusega suurendatakse reisijate õigust hüvitisele surma (sealhulgas mõistlikud matusekulud) või kehavigastuse korral, samuti pagasi kaotsimineku või kahjustumise korral õnnetuse tagajärjel. Lisaks on reisijatel õnnetuse korral õigus saada abi seoses vahetute praktiliste vajaduste täitmiseks, sealhulgas vajadusel õigus toidu, rõivaste, transpordi ja esmaabi tagamisele ning majutusele. Reisi tühistamise või hilinemise korral rohkem kui 120 minutit on reisijatel õigus hüvitisele kuni 50% ulatuses pileti hinnast, mis tuleb maksta lisaks piletihinna hüvitamisele.
<P>
Määrusega kindlustatakse ka puudega ja piiratud liikumisvõimega isikutele abi andmist, mis on väga oluline. Reisijad peavad saama reaalajas elektroonilisel kujul ajakohast teavet.
<P>
See on hea otsus, õnnitlen!
<SPEAKER ID="067" NAME="Franz Obermayr" AFFILIATION="NI">
(DE) Lugupeetud juhataja! Soovitud eesmärk on liinibussireisijate õiguste tugevdamine. Mõne ettepaneku punktiga minnakse siiski liiga kaugele. Näiteks on reisijatel õigus kuni kahele ööbimisele hotellis, kui liinibussi väljumine hilineb enam kui 90 minutit. Ent maanteetransporti mõjutavad sageli tegurid, mille üle bussiettevõtjatel puudub kontroll, näiteks õnnetuste põhjustatud liiklusummikud, halvad ilmastikutingimused ja ebapiisav lumekoristus. Tagajärjeks on kulukad vastutusjuhtumid, mille puhul ei ole võimalik kohaldada põhimõtet, et kahjud kannab vastutav pool.
<P>
Kõige viimase rongireisijad käsitleva ELi õigusaktiga on lood samad. Ettevõtted peavad maksma hilinemiste eest, mida nad ei ole ise põhjustanud. Näiteks vastutab Austria riiklik raudteeettevõte viivituste eest seoses Saksamaalt väga hilja saabuvate rongidega eelmisel aastal hilinesid need rongid kokku 2800 tundi. Tulevikus peame selliseid asjakohatuid meetmeid vältima.
<SPEAKER ID="068" NAME="Dieter-Lebrecht Koch" AFFILIATION="PPE">
- (DE) Austatud juhataja, lugupeetud volinik, head kolleegid! Mul on väga hea meel lepitusmenetluse tulemuse üle. Selle määruse vastuvõtmise korral on bussireisijad, sealhulgas piiratud liikumisvõimega inimesed, sama hästi kaitstud kui teiste transpordiliikide kasutajad. Lisaks tagatakse määrusega tarbijakaitse üleüldine kõrge tase ja võetakse arvesse asjaolu, et transpordisektor koosneb peamiselt väikestest ja keskmise suurusega ettevõtetest. Äärmuslikud nõuded, mis oleksid muutnud bussiliikluse peaaegu võimatuks, on kõrvaldatud koos nõudmistega, millega oleks enamik liikmesriike jäetud väljapoole selle määruse reguleerimisala.
<P>
Bussiteenuste puhul, mis toovad kasu suuremale osale kodanikest, tuleb pakkuda kvaliteetset teenust ka puudega ja piiratud liikumisvõimega inimestele. Neil peaks olema õigus saada abi ja seda tuleb pakkuda sotsiaalse lõimumise huvides tasuta.
<SPEAKER ID="069" NAME="Debora Serracchiani" AFFILIATION="S&amp;D">
(IT) Lugupeetud juhataja, kallid kolleegid! Minagi soovin tänada Antonio Canciani jõupingutuste eest selle keerulise kompromissi saavutamisel. Tänu määrusele saavad bussireisijad endale sarnased õigused, mis on teisi transpordiliike näiteks ronge ja laevu kasutavatel reisijatel.
<P>
Selle määrusega, mida kohaldatakse kõikide riiklike ja rahvusvaheliste teenuste suhtes, kui läbitav vahemaa on vähemalt 250 km, kaitstakse ka neid reisijaid, kes kasutavad regulaarveo teenuseid lühematel vahemaadel. Viitan eelkõige puudega ja piiratud liikumisvõimega inimestele, kellele on tagatud võrdne juurdepääs transpordile ja õigus saada hüvitist ratastooli kaotsimineku või kahjustumise korral, ning samuti viitan bussitöötajate koolitamisele seoses puudega inimestega.
<P>
Ühtlasi tunnen heameelt selle üle, et on saavutatud kokkulepe seoses hüvitisega, mida makstakse õnnetusest tingitud surma (sealhulgas mõistlike matusekulude katmiseks) või kehavigastuse ning pagasi kaotsimineku või kahjustumise korral. Minu meelest on rõõmustav ka see, et bussireisi tühistamisel, hilinemisel rohkem kui kaks tundi või ülebroneerimisel on reisijatel võimalus kas reisi lisakuludeta jätkata või piletiraha tagasi saada.
<P>
Mis puudutab reisijatele antavat teavet, siis minu arvates oleks olnud kasulik pakkuda neile teavet muude transpordivahendite kasutamise võimaluste kohta ja tagada sellega ka suhtlus reisijatele bussi- ja raudteeveo teenuste pakkujate vahel. Lõpetuseks soovin väljendada rõõmu selle üle, et meil õnnestus leida ja tagada läbirääkimiste käigus võimalikult kõrgetasemeline abi puudega ja piiratud liikumisvõimega inimestele ning anda neile võimalus võtta reisile lisatasuta abiks kaaslane.
<SPEAKER ID="070" NAME="Izaskun Bilbao Barandica" AFFILIATION="ALDE">
- (ES) Austatud juhataja! Tahaksin tänada Antonio Canciani, kes on teinud selle kokkuleppe saavutamiseks kõvasti tööd. Pärast keerulisi läbirääkimisi on selle dokumendi puhul üksmeelele jõutud.
<P>
Reisijate õiguste vallas on toimunud edasiminek seoses hüvitamise ja abiga õnnetuse, tühistamise ja hilinemise korral ning reisijate põhiõigustega, mis ei sõltu läbitavast vahemaast. Kokkulepe hõlmab ka puudega ja piiratud liikumisvõimega inimeste õigusi.
<P>
Kohaldamisala määratlusega reis peab olema pikem kui 250 km - jäetakse aga kolm riiki Euroopa õigusakti reguleerimisalast välja. Meie arvates sellest õigusaktist ei piisa, kuigi me teadvustame endale võrreldes esialgse olukorraga tehtud edusamme. Seetõttu jääb meie fraktsioon erapooletuks.
<SPEAKER ID="071" NAME="Ryszard Czarnecki" AFFILIATION="ECR">
(PL) Austatud juhataja! Euroopa Parlament edastab täna väga rõõmustava sõnumi Euroopa reisijatele, maksumaksjatele ja valijatele, kes kasutavad busse, sealhulgas puudega inimestele. Inimesed, kes meie poolt hääletavad ja maksavad kinni meie palgad, ootavad meilt just selliseid konkreetseid otsuseid. Istungisaalis on loomulikult kõlanud kommentaare, et laiemas plaanis ei ole see vast kõige olulisem teema, ja kahtlemata on see tõsi. Ent leian siiski, et see on märkimisväärne edusamm, mis muudab Euroopa ja Euroopa Liidu inimlikumaks ja avatumaks mitte poliitikute, vaid tarbijate vajadustele ehk teisisõnu nende vajadustele, kes kasutavad mitmeid eri transpordivahendeid. Tahaksin tänada oma pinginaabrit Antonio Canciani usina töö eest raportöörina.
<SPEAKER ID="072" NAME="Anna Rosbach" AFFILIATION="EFD">
(DA) Lugupeetud juhataja! Kaugliinibusside reisijatel on seoses hilinemiste, tühistamiste ja kaotsi läinud pagasiga ning ka mitmes teises valdkonnas enam-vähem samad õigused kui lennu-, rongi- ja laevareisijatel. See on hea põhimõte. Sellegipoolest tahaksin teha veidi kriitikat. Selle määrusega on antud rohkem õigusi piiratud liikumisvõimega inimestele. Ometi ei saa kõik bussid võtta samal ajal peale puudega reisijaid ja tavareisijaid ning kõiki busse ei ole võimalik puudega inimeste veoks ümber seada. Kui me soovime saavutada võimalikult suure võrdsuse, on meil selles valdkonnas seega veel pikk tee käia. Pikemate reiside piletihinnad hoitakse tavaliselt võimalikult madalad, et oleks võimalik pakkuda konkurentsi lennuliiklusele. Seetõttu on minu arvates väikestel bussiettevõtetel võimatu maksta kõikide siin loetletud hüvitisnõuete ja õiguste rikkumiste eest. Nende konkurentsivõime väheneks järsult ja neid ähvardaks peagi sulgemine. See poleks kaugeltki liidu huvides, sest Euroopa Liit tahab väga toetada väikeseid ja keskmise suurusega ettevõtteid.
<SPEAKER ID="073" NAME="Georges Bach" AFFILIATION="PPE">
(DE) Lugupeetud juhataja! Tahaksin avaldada tunnustust kõigile asjaosalistele, kuid eelkõige Antonio Cancianile kõigi tema püüdluste eest saavutada selle raske ja pikaleveninud protsessi käigus sel keerulisel teemal kokkulepe.
<P>
Mõnda edusammu on juba mainitud, kuid oli ka pettumusi, eriti seoses määruse reguleerimisalaga ja ka teiste väikeste nüanssidega, millele on juba viidatud. Selle bussiliiklust käsitleva kompromissiga oleme kehtestanud reisijate õigused kõigi transpordiliikide puhul. Järgmise sammuna peame looma kõikide reisijate õiguste jaoks ühise, sidusa ja tõhusa raamprogrammi.
<P>
Õiglaste ja selgelt määratletud õiguste kehtestamine on eriti tähtis selleks, et säilitada Euroopa kodanike seas ELi usaldusväärsus. Et olla usaldusväärne, peame tagama kõigi transpordiliikidega seotud õiguste sidususe. Näiteks ei tohi lennureisijate õigusi puudutavad kriteeriumid erineda oluliselt rongireisijate omadest.
<P>
Seepärast on iseäranis tähtis, et me ei looks oma raamprogrammi kõige madalamate ja nõrgemate standardite põhjal. Vastupidi - peame seadma endale Euroopa kodanike huvides kõrgelennulised sihid.
<SPEAKER ID="074" NAME="Saïd El Khadraoui" AFFILIATION="S&amp;D">
(NL) Austatud juhataja! Soovin loomulikult tänada kõigepealt jõupingutuste eest raportööri ja samuti variraportööre, Brian Simpsonit ja kõiki, kes on selle tulemuse saavutamisele kaasa aidanud. Mainimata ei tohiks jätta ka eesistujariiki Belgiat.
<P>
Ent lubage mul siiski alustada väikese kriitikaga, mis on suunatud eelkõige nõukogu pihta. Mul on kahju sellest, et reguleerimisalaga hõlmatakse vaid 250 km pikkused reisid. Euroopa vaatenurgast oleks mõistlik, kui selle direktiivi sätetega reguleeritaks kõik piiriülesed bussiliinid. Isegi piirdumise korral vaid 250 km pikkuste reisidega, leidis see direktiiv liikmesriikidelt vastuvõtmiseks vaevu piisavalt toetust.
<P>
Mitte üksnes selle dokumendi, vaid ka mitme teise dokumendi põhjal ilmneb, et üha raskem on saada liikmesriike lähtuma tarbijate huvidest ja Euroopa vaatenurgast. Minu arvates on see vägagi murettekitav.
<P>
Ent selle määrusega tehakse sellisele nähtusele lõpp. Meil on nüüd kõigi transpordiliikide puhul Euroopa eeskirjad reisijate õiguste kohta. Järgmise sammuna - volinik on teatanud, et ta võtab vastavaid meetmeid - tuleb eri sektorites saadud kogemustest õppust võtta ja saavutada reisijate õiguste vallas ühtsem käsitlusviis. See peaks toimuma eelkõige kohapeal.
<P>
See määrus on samm edasi eeskätt piiratud liikumisvõimega inimeste jaoks. Neile ei keelata enam juurdepääsu ja nad saavad arvestada vajaduse korral abiga. Minu arvates on see tähtis. Nagu teistegi transpordiliikide puhul, on mitmel juhul ette nähtud hüvitis ja samuti majutus suurte hilinemiste tõttu abitusse olukorda jäänud reisijatele.
<P>
Neil põhjustel tahame seda kompromissi toetada. Me ei tee seda eriti entusiastlikult, sest see määrus jõustub alles kahe aasta pärast. Ometi on see samm õiges suunas ning kompromiss ühelt poolt nõukogu äärmusliku seisukoha ja teiselt poolt meie edasipüüdlikumate eesmärkide vahel.
<SPEAKER ID="075" NAME="Vilja Savisaar-Toomast" AFFILIATION="ALDE">
() Hea raportöör! Eestlastel on vanasõna: "Kaua tehtud kaunikene”. Kahjuks ei saa seda siiski öelda bussireisijate õiguste direktiivi kohta, mis lõppkokkuvõttes pika lepitusmenetluse lõpuks kaugunes nendest põhimõtetest, mida Euroopa Parlament on taotlenud. Hea muidugi on see, et meil on nüüd olemas minimaalsed põhiõigused, küll aga ei saa leppida sellega, et kokkulepitud 250-kilomeetrine marsruut jätab nendest õigustest ilma kolm riiki ja veel kolmel-neljal riigil on need õigused minimaalsed, kuna nendes riikides on võib-olla ainult üks kuni kaks nii pikka bussiliini.
<P>
Samuti ei saa aktsepteerida seda, et välja jäid ka piiriülesed bussiliinid sõltumata pikkusest, ja ei saa toetada ka kaheksa-aastast perioodi, mis antakse liikmesriikidele võimaluseks, et seda direktiivi ei rakendata. Kahjuks toetas Eesti valitsus just nimelt neid tingimusi ja veel enam - nõudis pikemat marsruuti. Nüüd peamegi endalt küsima, kas me siis toetame bussireisijate õigusi või me toetame bussifirmade õigusi ja nende kasumit. Mina toetan igatahes Euroopa Liidu kodanikke ning ma ei saa aru, miks osa Euroopast jäetakse selle direktiivi alt välja. Seetõttu ei saa ma hääletada selle direktiivi ja raporti poolt.
<SPEAKER ID="076" NAME="Philip Bradbourn" AFFILIATION="ECR">
Austatud juhataja! Toetan igati reisijate õiguste põhimõtet. Tarbijad ootavad õigustatult kõrgetasemelist teenust.
<P>
Ent meil peab olema siiski proportsioonitaju - peame vaatlema, mis mõju sel tegelikult on. Peame võrdlema tegelikku kasu tarbijatele ja tegelikke kulusid selle sektori ettevõtetele.
<P>
Euroopa Parlament ja komisjon mõõdavad sageli kõike ühe mõõdupuuga, ent peame teadvustama, et reisijate õigused on eri transpordiliikide puhul erinevad. Lennureis ei ole sama mis bussireis. Erinevus on siinkohal peamiselt selle sektori väikeste ja keskmise suurusega ettevõtete arvus. Usutavasti teab iga Euroopa Parlamendi liige, kui tähtsad on meie riikide majandusele usaldusväärsed ja kasumlikud bussiteenused - just see on põhjus, miks ma toetan kindlalt 250 km eeskirja kehtestamist. Ei ole lihtsalt õige, et väikesed kohalikud ettevõtted, kes pakuvad kohalikke või piirkondlikke teenuseid, peaksid võtma oma õlule sellise koorma.
<P>
Võttes arvesse selle kaitse sisseseadmist ja selle õigusakti aluspõhimõtte väärtust, toetan veendunult seda kompromissi.
<SPEAKER ID="077" NAME="Jim Higgins" AFFILIATION="PPE">
Lugupeetud juhataja! Ettepanekut on hautud juba kolm aastat ja sel korral leidsin end mitte Euroopa Parlamendi, vaid nõukogu poolelt.
<P>
Reisijate ja eeskätt puudega reisijate õigusi tuleb loomulikult kaitsta, ent esialgsel ettepanekul oleks - nagu ütles ka Philip Bradbourn - vastuvõtmise korral tõsised tagajärjed väikestele transporditeenuste osutajatele. See jätaks ilmselgelt paljud neist tööta. Seepärast oli lepitusmenetlus ülioluline. Saavutatud kompromissiga luuakse õiglane tasakaal ühelt poolt reisijate õiguste ja teiselt poolt teenuseosutajate õiguste vahel. Nõustun täielikult Philip Bradbourniga, et ei ole võimalik panna laeva-, lennu-, rongi- ja bussireisijate õigusi võrdsetena ühte paketti. Seetõttu ei ole ühtne pakett lihtsalt ei mõeldav ega teostatav.
<P>
Tahaksin kiita suurepärase töö eest transpordi- ja turismikomisjoni esimeest Brian Simpsonit, raportööri Antonio Canciani ja meie koordinaatorit Mathieu Groschi. Lõpuks ometi on meil õiglane ja tasakaalustatud pakett, mis toob ühist kasu kõigile asjaosalistele.
<SPEAKER ID="078" NAME="Oldřich Vlasák" AFFILIATION="ECR">
(CS) Austatud juhataja! Viimastel aastatel on Euroopa Parlament koos nõukoguga võtnud vastu õigusakte, mis on seotud reisijate õigustega lennu- ja raudteeliikluses. Seepärast on loogiline võtta praegu vastu sarnased meetmed bussiliikluse jaoks, hoolimata sellest, et Euroopa reisijad eelistavad ikka veel isiklikke sõiduvahendeid ja et ka bussiliikluse standardid tõusevad kiiresti.
<P>
Meie reguleerimispüüdlustel ja -entusiasmil peaksid olema siiski selged piirid. On mõistlik määratleda Euroopa Liidus piiriüleste reiside põhistandardid, et kaitsta haavatavaid reisijaterühmi ja tagada nende õigused. Teiselt poolt on püüd laiendada neid õigusi kohalikule transpordile ja katsed tagada võimalikult suur hüvitis või reguleerida iga viimanegi üksikasi sobimatu sekkumine siseturgu. On selge, et kõik liigsed kohustused tähendavad suuremaid kulusid vedajatele, mis kajastub lõppkokkuvõttes piletihinnas.
<P>
Endise linnapeana jälgisin seepärast murelikult ettepanekut lisada selle direktiivi reguleerimisalasse linna- ja linnalähitransport. Mul on hea meel, et võidule pääses kaine mõistus ning et linna- ja linnalähitransporti kaitstakse liigse reguleerimise eest.
<SPEAKER ID="079" NAME="Ville Itälä" AFFILIATION="PPE">
(FI) Lugupeetud juhataja! Soovin tänada kõiki, kes on osalenud kompromissi sõnastamisel, eeskätt aga asjaomase parlamendikomisjoni esimeest, raportööri Brian Simpsonit. Ehkki tegemist on kompromissiga, on see avalikkuse seisukohast ka tähtis samm edasi. Mis puudutab hilinemisi ja pagasi kaotsiminekut, siis on inimestele väga oluline teada, et oleme kehtestanud nende õiguste kaitsmiseks õigusakti.
<P>
See 250 km piirang ei ole parim võimalik lahendus ja see ei ole osutunud ka nii õnnestunuks kui paljud siinviibijatest on öelnud. Minu arvates on see õigusakti nõrgim koht ja me peame tulevikus selle juurde kindlasti tagasi tulema. Samas on õigusakt suur samm selle poole, et parandada märkimisväärselt puudega ja piiratud liikumisvõimega inimeste õigusi. Avalikkuse seisukohalt on see just selline õigusakt, mille me peaksime kehtestama.
<SPEAKER ID="080" NAME="Seán Kelly" AFFILIATION="PPE">
Austatud juhataja! Õigusakt on osaliselt rõõmustav, osaliselt mitte. Mõni koht selles on hea. Ma pooldan eriti sätteid puudega või piiratud liikumisvõimega inimeste kohta, kuid mulle valmistab sarnaselt eelkõnelejatega muret 250 km piirang. Kõiki ei saa ühe mõõdupuuga mõõta. Euroopa Liidus, mis koosneb 27 eri suurusega riigist, oleks pidanud olema veidi paindlikkust, et hõlmata nende sätetega kõik liikmesriigid.
<P>
Mina elan oma riigi pealinnast kolmesaja kilomeetri kaugusel. Minu valimisringkonna maapiirkondade ja pealinna Dublini vahelise bussiliikluse eest vastutab üks tore väike ettevõte. See ettevõte satub nüüd kõnealuse ettepaneku sätete ja eelkõige suurenevate kindlustuskulude tõttu ränga surve alla, mis võib sundida neid oma tegevust lõpetama. Kui nad lõpetavad oma tegevuse, kaovad töökohad ja reisijatele samuti võimalus reisida. Peame sellel edasi liikudes silma peal hoidma.
<SPEAKER ID="081" NAME="Ádám Kósa" AFFILIATION="PPE">
(HU) Austatud juhataja! Tunnen bussireisijate õigusi käsitleva raporti üle heameelt. Euroopa Liidu kodanikel, sealhulgas puudega inimestel on nüüd lihtsam seda liiki teenust kasutada. Kompromissile eelnesid pikad konsultatsioonid. Nende konsultatsioonide käigus olid Euroopa Parlament ja Antonio Cancian puudega inimeste eest lõpuni väljas. Ent ülemkogu osutus selles küsimuses kahjuks lühinägelikumaks ja jäigemaks. Mul on väga kahju nõukogu suutmatuse üle mõista, et me elame kiirelt vananevas ühiskonnas. Puudega inimeste arv suureneb plahvatuslikult üleöö. Peame aru saama, et ELi kodanikke tabab see probleem ja varem või hiljem hakkavad kõik abi vajama. Lõpetuseks soovin toonitada, et meie töö ei ole veel tehtud. Meil on saavutatud juba kompromiss nelja transpordiliigi puhul, nüüd on aeg luua ühtne reisijate õiguste harta, mis hõlbustaks hiljem reisijate õiguste jõustamist.
<SPEAKER ID="082" NAME="Olga Sehnalová" AFFILIATION="S&amp;D">
(CS) Lugupeetud juhataja! Euroopa Parlament hakkab hääletama tähtsat kompromissi, millega suureneksid oluliselt bussireisijate õigused. Minu arvates on märkimisväärne see, et reisijatele pagasi kaotsimineku või kahjustumise korral hüvitise maksmise, busside hilinemisel piletiraha tagastamise ja muude meetmete kõrval hõlmab kompromiss ka puudega ja piiratud liikumisvõimega reisijate õiguste suurendamist. Toetan eriti puudega inimeste õigust saada teavet ja abi vähemalt selles ulatuses, milles lepiti lõpuks kokku lepitusmenetluses. Ühistransport mängib piiratud liikumisvõimega inimeste igapäevaelus olulist rolli. Kompromissini jõudmine ei olnud lihtne. Seepärast soovin minagi kiita tehtud töö eest raportööri ja läbirääkimismeeskonna kõiki liikmeid. Selle määruse heakskiitmisega aidataks elule ühine Euroopa tasandi kaitseraamistik kõikide transpordiliikide jaoks ja ehkki see õigusakt pole reisijate õiguste vallas kahtlemata ideaalne, on see väga tähtis samm edasi.
<SPEAKER ID="083" NAME="Frédérique Ries" AFFILIATION="ALDE">
(FR) Lugupeetud juhataja! Koos liberaalidega jään ma tänasel hääletusel bussireisijate õigusi käsitleva määruse üle erapooletuks. See on pärast lennu-, rongi- ja laevareisijate käsitlemist reisijate kaitsmise paketi viimane osa, kuid nagu öeldud, on see kahjuks märksa tagasihoidlikum. Just seda on öelnud teiste seas sotsiaaldemokraatide fraktsiooni nimel Brian Simpson ja Saïd El Khadraoui. Selle tagajärjel peavad inimesed reisima üle 250 km, et olla määruse alusel kaitstud. Kui reisida Brüsselist Amsterdami lennukiga, oled sa kaitstud, kuid reisides bussiga sa seda ei ole. See on eriti ebaõiglane seetõttu - võiksin lisada -, et need, kes kasutavad seda liiki transporti, on sageli kõige kehvemal elujärjel.
<P>
Jõustumisel pole erilist mõtet ka seepärast, et mitmete erandite tõttu võib see lükkuda edasi 2011. aastasse. Siis on meil seoses õnnetuste, hilinemiste või tühistamistega uued õigused ja hüvitised. Puudega inimestele ette nähtud abi on ülitähtis, ent tegelikult on nii, et seda abi ei hakata andma kohe ja mis veelgi olulisem, kõigil ei ole õigust seda saada.
<SPEAKER ID="084" NAME="Michael Cramer" AFFILIATION="Verts/ALE">
(DE) Austatud juhataja! On tore, et meil on nüüd kõigi transpordiliikide puhul reisijatel õigused, ent need õigused ei suuda varjata tõsiasja, et keskkonnasäästlik rongiliiklus on taas jäetud väga ebasoodsasse olukorda. Raudteeettevõtted maksavad iga läbitud kilomeetri eest raudtee kasutamise tasu, busside suhtes sama süsteemi ei kohaldata ja see on kasulik bussifirmadele. Raudteed on kaasatud heitkogustega kauplemise süsteemi, bussid seda ei ole, mis seab jällegi bussid paremasse ja rongid halvemasse olukorda. Kui rong hilineb üle tunni, makstakse 25% piletihinnast hüvitisena tagasi. Busside puhul on see aeg kaks tundi.
<P>
Kõik need eelised on vastuvõetamatud. Seepärast vajame ühtset käsitlusviisi. Reisijate õigused peavad olema kõigi eri transpordivahendite puhul küll tagatud, kuid vajame ka õiglaseid põhitingimusi. Ei tohi olla nii, et üks reisija saab hüvitist kolme või viie tunni pärast, teine aga vaid tunni möödudes. Meil tuleb siin veel palju ära teha - ses suhtes ei ole tegemist hea kompromissiga. Ma ei mõista, miks keskkonnasäästlik rongiliiklus pannakse pidevalt ebasoodsamasse olukorda.
<SPEAKER ID="085" NAME="Jaroslav Paška" AFFILIATION="EFD">
(SK) Austatud juhataja! Pärast lepitusmenetluse käigus toimunud keerulisi läbirääkimisi on jõutud keerulisele kokkuleppele, mis puudutab bussireisijate õigusi käsitleva määruse sõnastust. Kuigi määruse eelnõus käsitletakse vaid üle 250 km pikkustel marsruutidel pakutavaid regulaarveo teenuseid, kehtestatakse sellega ka uued eeskirjad ja parem kaitse bussireisijatele.
<P>
Reisijate jaoks on kõige kasulikum aspekt tõenäoliselt nende õiguste määratlemine tühistatud või hilinenud teenuse puhul, sest sellega karistatakse vedajaid korralduslike möödalaskmiste eest kohustusega maksta tagasi kuni 100% piletirahast või hüvitada muu kahju kuni poole piletihinna ulatuses. Ainus küsimus, mida oleks võinud minu arvates paremini lahendada, puudutab ajakavaga seotud erandeid, mis võimaldavad liikmesriikidel lükata selle direktiivi kohaldamine edasi kuni neljaks aastaks ja pärast seda pikendada seda aega erandkorras veel nelja aasta võrra. Kokku kaheksa aastat selle direktiivi rakendamiseks tundub mulle liiga pikk aeg.
<SPEAKER ID="086" NAME="Siim Kallas">
komisjoni liige. - Lugupeetud juhataja! Tahaksin tänada austatud parlamendiliikmeid peamiselt heatahtlike märkuste eest.
<P>
Nüüd ootab meid rakendamise raske ülesanne. See katsumus seisab meil ees kõikide reisijate õigusi käsitlevate õigusaktide puhul. Õigusakti viimistlemine on meie jaoks loomulikult pikk protsess, ent arvan siiski, et saavutatud kompromiss võetakse ilmselt vastu mõnes tulevases dokumendis ja see on suurpärane algus. Teatavate bussireisijate õigusi puudutavate printsiipide kehtestamine sellises ulatuslikus valdkonnas on ka põhimõtte küsimus. Vaja on tõenäoliselt mõõdukaid kompromisse. Kõike tuleb veel viimistleda ja rakendada, kuid see on väga oluline algus. Ma loodan, et te hääletate selle määruse poolt.
<SPEAKER ID="087" NAME="Enikő Győri" LANGUAGE="HU">
Austatud juhataja, lugupeetud volinik, lugupeetud Antonio Cancian, head kolleegid! Soovin lisada vaid kaks tähelepanekut ja kommenteerida tänast väga väärtuslikku arutelu. See arutelu tõi väga hästi välja raskused, mis tuli ületada Antonio Cancianil ning samuti meil nõukogus, volinikul ja ekspertidel. Ma ei usu, et see on bussireisijatele maailma parim lahendus, ent minu meelest on peamine küsimus, mille peame endale esitama, see, kas praegune olukord muutub pärast uue õigusakti jõustumist paremaks. Minu arvates saame vastata sellele küsimusele kindla jah-sõnaga - bussireisijad saavad kahtlemata endale tulevikus rohkem õigusi, isegi kui see ei ole täiuslik kompromiss.
<P>
Kompromiss tähendab keerulistes küsimustes kokkuleppele jõudmist. Seda oli märgata peaaegu kõigis sõnavõttudes. Küsimus oli selles, kus on see piir, mida ületades tagaksime reisijatele nii suured õigused, et need halvaksid suured majandussubjektid ning väikesed ja keskmise suurusega ettevõtted, kelle olukorral me püüame silma peal hoida. Samal ajal oli meil siiski väga suur tahtmine anda reisijatele täiendavaid õigusi. Mõistan väga hästi neid, kes käsitlevad seda küsimust puudega inimeste vaatenurgast. Usun, et astusime märkimisväärse sammu edasi ka ses suhtes. Mulle tundub, et see on üks eelnõu hästi läbi töötatud osa, ja ma loodan, et õigusakt toob nende inimeste, kahtlemata just nende inimeste jaoks kaasa edasimineku.
<P>
Tahaksin vaid lugupeetud parlamendiliikmetele meelde tuletada, et eesistujariigi Ungari mõtted seostuvad tugeva Euroopaga, Euroopa Liiduga, mis annab oma kodanikele täiendavaid õigusi ja seab nad alati oma tugeva poliitika keskmesse. Pealegi olen veendunud, et praeguse aruteluga selle õigusakti eelnõu üle saavad Euroopa Liidu kodanikud endale täiendavaid õigusi. Soovin tänada veel kord kõiki tehtud töö eest. Usun, et täna ei teki meil hääletamisel mingeid probleeme.
<SPEAKER ID="088" NAME="Antonio Cancian" LANGUAGE="IT">
Lugupeetud juhataja, kallid kolleegid! Tänades kõiki sõna võtnud parlamendiliikmeid, tahaksin ka mina väljendada oma veendumust, et tegemist ei ole kõige parema määrusega, kuid võttes arvesse nõukogu seisukohta, oli see ainus, mis oli võimalik saavutada.
<P>
See on tõesti tähtis küsimus, sest minu arvates oli nii transpordi- kui ka turismisektori jaoks - need on kaks valdkonda, mille eest vastutab turismi- ja transpordikomisjon - väga oluline leida ka selle transpordiliigi puhul tasakaal.
<P>
See on tasakaalustav õigusakt, milles arvestatakse ühelt poolt vajadusega kaitsta bussiliikluse sektoris tegutsevaid väikeseid ja keskmise suurusega ettevõtteid - teema, mida oleme arutanud paari viimase tunni jooksul pikalt - ja teiselt poolt vajadusega kaitsta piiratud liikumisvõimega ja puudega inimeste, eakate pensionäride, ajutiselt piiratud liikumisvõimega inimeste ja kaitsetute reisijate õigusi üldiselt, et oleks ka vähem vaidlusi. See on tasakaal, mida me otsisime, ja loodetavasti oleme selle kõigi abiga ka leidnud.
<P>
Siim Kallase välja kuulutatud uuestisõnastamise puhul lähtutakse usutavasti mõttest koostada kõigi transpordivahendite kohta ühtne määrus. Ühtse transpordituru loomisega ei ole tõepoolest veel kaasnenud reisijate õiguste kaitseks kavandatud sobivaid meetmeid. Lugupeetud volinik, selle ühtse määruse kõrval loodan tõesti, et suudame luua nende eri transpordiliikide jaoks ühtse kontrolliasutuse, ühtse piletimüügi ja ühtse pileti.
<P>
Soovin tänada veel kord kõiki sõna võtnud parlamendiliikmeid, neid, kes seda teemat jälgisid - eriti variraportööre -, ja neid, kes osalesid innukalt lõplikes läbirääkimistes. Minu tänusõnad lähevad ka transpordi- ja turismikomisjonile ning sekretariaadi töötajatele, nõukogule - eeskätt eesistujariigi Belgia esindajatele - alahindamata Enikő Győrit, kes on täna siin koos meiega.
<P>
Kui lubate, tänaksin lõpetuseks Euroopa Komisjoni, volinik Kallast ja tema assistente edasiviiva töö eest, milleks nad olid alati valmis, ning Euroopa Parlamendi lepituskomitee töötajaid, kes olid väga oskuslikud ja professionaalsed - meie kodanike huvides tähtsate otsuste langetamisel on need hädavajalikud omadused.
<P>
Kokkuvõttes oli see hea proovikivi ja sellega saavutati Euroopa Parlamendi jaoks suurepäraseid tulemusi.
<SPEAKER ID="089" NAME="Juhataja">
Arutelu on lõppenud.
<P>
Hääletamine toimub kell 12.00.
<P>
Kirjalikud avaldused (kodukorra artikkel 149)
<SPEAKER ID="091" NAME="Robert Dušek" LANGUAGE="CS">
Raportiga bussireisijate õiguste kohta püütakse kehtestada õigused, mida kohaldatakse kogu liidus kõikide eri transpordiliike kasutavate reisijate kaitseks. Nõukogu ei nõustunud Euroopa Parlamendi muudatusettepanekutega ja seetõttu tuli alustada niinimetatud lepitusmenetlust. Saavutatud kokkuleppe põhipunktid vastavad suures osas Euroopa Parlamendi esialgsetele ettepanekutele. Eriti tähtis on see, et määrust kohaldatakse kõikide kohalike ja piiriüleste regulaarvedude suhtes ja et liikmesriigid saavad kohaldada kuni kaheksa aasta jooksul regulaarveo teenuste ja mõne eriteenuse puhul erandeid. Õnnetuse korral on reisijatel õigus saada hüvitist, mis on inimese puhul kuni 220 000 eurot ja pagasi puhul kuni 1200 eurot. Peale selle peavad transporditeenuse osutajaid pakkuma õnnetuse korral elementaarset abi (toit, riided ja arstiabi) ja tagama kuni kaheks ööks peavarju. Hilinemise korral, mis on pikem kui 120 minutit, või reisi tühistamisel peavad transporditeenuse osutajad andma reisijatele võimaluse kas reisi jätkata, marsruuti ilma reisijale lisakulude tekitamiseta muuta või piletiraha tagasi küsida. Kui see ei ole nende võimuses, peavad nad piletihinna hüvitama ja maksma lisaks pool pileti hinnast. Selle kokkuleppega kaitstakse ka puudega ja piiratud liikumisvõimega inimeste õigusi. Eeltoodud põhjustel toetan täielikult raporti vastuvõtmist.
<SPEAKER ID="092" NAME="Ian Hudghton" AFFILIATION="Verts/ALE">
kirjalikult. - Mina toetan bussireisijate õigusi käsitlevat kompromissi, millega kehtestatakse õigus transpordile, õigus pääseda ligi reisi puudutavale teabele, bussiettevõtjate kohustus korraldada bussijuhtidele puudega inimesi käsitlev koolitus, õigus saada kahjustatud ratastoolide eest hüvitist, kõikide reisijate jaoks kaebuste käsitlemise mehhanism ning sõltumatud liikmesriigi asutused määruse jõustamiseks ja karistuste määramiseks.
<P>
Kõikide bussireiside puhul, mille pikkus on vähemalt 250 km, pakutakse puudega ja piiratud liikumisvõimega inimestele vajaduse korral konkreetset abi nii bussijaamades kui ka bussis ning võimalust võtta reisile tasuta kaasa saatjad.
<P>
Sätetest reisi puudutava teabe kättesaadavuse kohta ja bussijuhtide puudega inimesi käsitlevast koolitusest on eriti kasu pimedate ja nägemispuudega inimestele.
<P>
Võrdne juurdepääs transpordile on tähtis nende sõltumatust silmas pidades. Ilma võrdse juurdepääsuta transpordile ei saa puudega inimesed käia tööl, poes, osaleda kultuuriüritustel ega tegeleda oma harrastustega.
<P>
Kuigi dokument ei sisalda kõike seda, mida mina oleksin soovinud selles näha, tehakse selle toetamise ja puudega reisijate õiguste tugevdamisega minu arvates oluline samm selle poole, et Euroopa juhtkoerakasutajad saaksid reisida Euroopa Liidus võrdsetel alustel teiste kodanikega.
<SPEAKER ID="093" NAME="Jarosław Leszek Wałęsa" LANGUAGE="PL">
Ma toetan seadusandlikku resolutsiooni lepituskomitees heakskiidetud ühise teksti kohta eesmärgiga võtta vastu Euroopa Parlamendi ja nõukogu määrus, mis käsitleb bussireisijate õigusi ning millega muudetakse määrust (EÜ) nr 2006/2004. Võttes arvesse selle transpordisektori pidevat kasvu, on minu arvates oluline kehtestada reisijate kaitseks terves Euroopa Liidus kohaldatavad õigused, mis sarnanevad teisi transpordivahendeid kasutatavate reisijate õigustega, ning samuti tagada võrdsed tingimused vedajatele olenemata sellest, millisest liikmesriigist nad on pärit või millise transpordiliigi teenust nad pakuvad. Arvestades sellega, et nende õiguste puhul keskendutakse eelkõige puudega ja piiratud liikumisvõimega inimeste vajadustele, väärib see ettepanek meie toetust. On väga tähtis, et resolutsiooniga kehtestatakse hüvitise saamise õigus reisijatele, kes on saanud bussiõnnetuses vigastada. Need sätted tähendavad, et reisijatel on õigus hüvitisele õnnetuse põhjustatud surma või vigastuse ning pagasi kaotsimineku või kahjustumise korral.
<SPEAKER ID="094" NAME="Artur Zasada" LANGUAGE="PL">
Soovin avaldada Antonio Cancianile tehtud töö eest tunnustust. Mul on hea meel, et suutsime lõpuks saavutada lepituskomitees kokkuleppe. Meie põhisaavutus on loomulikult reisijate õigus saada õnnetuse korral hüvitist ja abi, tagatised reisijatele tühistamise ja hilinemise korral ning puudega inimestele ja piiratud liikumisvõimega reisijatele tagatud õigused. Nagu ma mainisin, on mul eriti hea meel selle üle, et dokumenti on kaasatud piiratud liikumisvõimega reisijad, ent samas tunnen ma antud juhul põhjendatult muret selle pärast, et näiteks lennureisijate puhul ei tea ei lennufirmad ega lennujaamad täpselt, millist inimest tuleks pidada piiratud liikumisvõimega reisijaks. Vedajate ja lennujaamade puudulike teadmiste tõttu on tavaline, et keeldutakse abiandmisest väikeste lastega üksi reisivatele emadele ja isadele. Seetõttu soovin öelda teile järgmist: meie töö ei lõppe pärast selle dokumendi hääletamist täiskogu istungjärgul. Meil on ka kohustus kontrollida, kas määrust kohaldatakse õigesti.
<SPEAKER ID="095" NAME="Bogdan Kazimierz Marcinkiewicz" AFFILIATION="PPE">
kirjalikult. - (PL) Tahaksin avaldada siirast tänu raportöörile raske töö eest, mis on olnud erakordselt tõhus. Seni pole meil olnud mingit tagatist bussireisijate nõuetekohase kaitse kohta - see oli ainus transpordiliik, mille puhul puudusid vastavad ELi eeskirjad. Üks tehtud muudatuste tagajärgi on see, et reisijatel on õigus taotleda õnnetuse korral hüvitist. Veel on ülitähtis see, et vedajad tagavad puudega inimestele abi ja et puudega inimese saatja saab selle tagatise raames reisida vedaja kulul.
<P>
Ma ei hakka varjama tõsiasja, et võimalus osaleda aktiivselt ajaloo esimeses Lissaboni lepingu kohases lepitusmenetluses oli minule isiklikult erakordne katsumus. Hiliste õhtutundideni kestnud läbirääkimistel õnnestus meil koos Antonio Cancianiga suruda hääletusel läbi kompromiss, millega muudetakse need sätted kohustuslikuks vahemaade puhul, mis ületavad 250 kilomeetrit. Tuleks märkida - ja see on võrdlemisi tähtis märkus -, et määrusega on tagatud kaksteist põhiõigust, eriti puudega inimestele. Peaksime panema praegu suurt rõhku asjakohasele teavituskampaaniale, et tagada Euroopa Liidu kodanike teadlikkus õigustest, mis neil nüüdsest on.
<SPEAKER ID="095" NAME="Anneli Jäätteenmäki" LANGUAGE="FI">
Täna hääletatavat õigusakti bussireisijate õiguste kohta võib pidada tagasihoidlikuks. Pärast pikka vägikaikavedu saavutatud kompromiss on siiski parem kui mitte midagi. On kahetsusväärne, et ettepanekus võtta vastu määrus käsitletakse vaid selliseid riigisiseseid ja piiriüleseid bussireise, mis on vähemalt 250 km pikad. Näiteks Luksemburgi, Maltat ja Küprost ei puuduta see määrus seega üldse. Kahju on ka sellest, et õigusakt jõustub alles aastate pärast. Neli või isegi kaheksa aastat on pikk aeg oodata bussipeatuses uut õigusakti.
<P>
Saavutatud kompromissis leidub loomulikult ka head. Esialgses nõukogu seisukohas oli olenemata vahemaast reisijate põhiõigusi vaid kolm. Mul on hea meel, et lõplikus kompromissis on neid kaksteist ning et erilist tähelepanu pööratakse puudega ja piiratud liikumisvõimega inimestele. Määruse jõustumine teeb puudega inimeste jaoks bussiga reisimise lihtsamaks. Samas asetab määrus nad teiste reisijatega võrdsemasse olukorda.
<P>
Uue õigusakti jõustudes peavad liikmesriigid tagama, et eeskirju rakendatakse tõhusalt ja asjakohaselt. See ei ole mitte üksnes puudega ja piiratud liikumisvõimega inimeste, vaid ka meie teiste bussiga reisivate kodanike huvides.
<SPEAKER ID="095" NAME="Marian-Jean Marinescu  , kirjalikult" AFFILIATION="PPE">
(RO) Määrus, mida me täna hääletame, on märkimisväärne kordaminek, sest esimest korda kaitstakse bussireisijate õigusi seadusega. Pärast kaks aastat kestnud keerulisi läbirääkimisi on Euroopa Parlament ja liikmesriigid jõudnud kokkuleppele põhipunktides, millega tugevdatakse seda transpordivahendit kasutavate reisijate õigusi. Need hõlmavad õigust saada hüvitist reisi hilinemise või tühistamise ning pagasi kaotsimineku või kahjustumise korral. Määrusega nähakse ette ka see, et ettevõtted peavad võtma vastutuse ja pakkuma õnnetuse korral abi. Puudega ja piiratud liikumisvõimega inimeste võrdset kohtlemist ja neile abi pakkumist ning samuti reisijate õigust saada teavet enne ja pärast oma reisi on käsitletud määruses põhiõigustena, mida kohaldatakse sõltumata reisi pikkusest. Määrusega ei kehtestata uusi tehnilisi nõudeid, vaid nõutakse, et vedajad võtaksid oma reisijate eest vastutuse.
<P>
Võtsime arvesse ka praegust majanduskliimat ja selle mõju kõnealuse määruse sihtrühmaks olevatele ettevõtetele ning nägime seetõttu ette nelja-aastase vabastusperioodi, mida on võimalik üks kord pikendada.
<P>
Kui see määrus 2013. aastal jõustub, aitab see minu arvates reisijate õigusi Euroopa Liidu tasandil ühtlustada ja tugevdada, sõltumata sellest, millise transpordivahendi reisija valib.
