<CHAPTER ID="018">
Euroopa statistika haldamise nõuandekogu - Euroopa statistika nõuandekomitee (arutelu) 
<SPEAKER ID="197" NAME="Juhataja">
Järgmine päevakorrapunkt on järgmiste raportite ühisarutelu:
<P>
Sharon Bowlesi majandus- ja rahanduskomisjoni nimel koostatud raport ettepaneku kohta võtta vastu Euroopa Parlamendi ja nõukogu otsus, millega moodustatakse Euroopa statistika haldamise nõuandekogu - C6-0348/2006 -, ja
<P>
Ieke van den Burgi majandus- ja rahanduskomisjoni nimel koostatud raport ettepaneku kohta võtta vastu Euroopa Parlamendi ja nõukogu otsus, millega luuakse ühenduse statistiline nõuandekomitee - C6-0379/2006 -.
<SPEAKER ID="198" NAME="Joaquín Almunia">
komisjoni liige. - (ES) Härra juhataja, daamid ja härrad, 2005. aastal algatas komisjon nõukogu ja parlamendi toetusel Euroopa Liidu statistika haldamise reformiprotsessi eesmärgiga tugevdada liidu kõigi liikmesriikide riiklike statistikaasutuste ja loomulikult Eurostati ja Euroopa Statistikabüroo iseseisvust, terviklikkust ja vastutust.
<P>
Selle protsessi esimeseks sammuks oli Euroopa statistikat käsitleva tegevusjuhendi vastuvõtmine 2005. aasta mais. Tegevusjuhendi rakendamine viis tihedamale koostööle Eurostati ja riiklike statistikaasutuste vahel ning parandas paljudel eesmärkidel kogutud statistiliste andmete usaldusväärsust; eriti aga tahaksin viidata ühele teemale, mida on siin mitu aastat arutatud, nimelt avaliku sektori ülemäärase eelarvepuudujäägi menetlusele.
<P>
Tegevusjuhendit esitades soovitas komisjon, et enesereguleerimisele tuleks vastukaaluks kehtestada aruandesüsteem, et jälgida juhendite täitmist. See andis tõuke mõttele asutada sõltumatu väline nõuandekogu, mis täidaks Euroopa statistikasüsteemis kui tervikus aktiivset rolli tegevusjuhendi rakendamise järelevalve puhul.
<P>
Samal ajal märkis komisjon, et on asjakohane läbi vaadata sotsiaalvaldkonna statistilise teabe Euroopa nõuandekomitee töökorraldus ja struktuur eesmärgiga muuta see tõhusamaks ja võimaldades sellel täita strateegilisemat rolli. Majandus- ja rahandusministrite nõukogu (ECOFIN) ja üldisemalt riiklikud statistikaametid kiitsid heaks mõlemad soovitused ja komisjon hõlmas need eelmise aasta oktoobris esitatud kahe ettepanekuga; me arutame kõnealuseid ettepanekuid täna eeldusega, ja ma loodan, et me näeme peagi, kas te nõustute minuga või ei, et need kiidetakse esimesel lugemisel heaks.
<P>
Sellega seoses tahaksin eriti õnnitleda kahte raportööri, Sharon Bowlesi ja Ieke Van den Burgi tehtud töö ning raportite kvaliteedi eest.
<P>
Euroopa statistika haldamise tugevdamise protsessi täiendab komisjoni uus ettepanek, mis kiideti heaks 16. oktoobril, ainult mõni päev tagasi, Euroopa statistika koostamist käsitleva määruse läbivaatamiseks. Kaasotsustamismenetluse kohaselt peavad ettepaneku heaks kiitma ka nõukogu ja parlament ning seetõttu on meil võimalus seda eelseisvatel kuudel jälle arutada.
<P>
Kõnealused algatused tagavad liidule kaasaegse, usaldusväärse, tõhusa Euroopa statistikasüsteemi, mis suudab tõsta elanikkonna usaldust ametlike statistiliste andmete vastu. Ma viitan veel kord aruteludele, mis meil on viimastel aastatel sageli selles parlamendis olnud usaldusväärsete eelarveandmete üle või usaldusväärsete andmete üle teiste riikide avaliku sektori raamatupidamisaruannete kohta, SKT jms tähtsuse kohta või vajaduse üle saada hinnaindekseid, millele üldsus saaks täielikult toetuda.
<P>
Raportite kohta, mida me täna arutame, lubage mul lihtsalt toonitada, et oleks eelistatav, kui meil oleks suurem austus institutsionaalse tasakaalu vastu, nagu nähti meie arvates ette esialgses ettepanekus, Euroopa statistika haldamise nõuandekogu liikmete nimetamise ja nõuandekogu aruannete koostamise ja edastamise suhtes. Igal juhul komisjon tunnistab, et muudatusettepanekud esialgsetele ettepanekutele on vaieldamatult tähtsad, neil on nõukogu ja parlamendi toetus ja need ei muuda meie esialgsete ettepanekute sisu.
<P>
Seda silmas pidades, härra juhataja, tahaksin enne lõpetamist veel kord tänada raportööre ning majandus- ja rahanduskomisjoni suurepärase töö ja komisjoni töö pideva toetamise eest meie statistikasüsteemi kaasajastamisel ja selle muutmisel usaldusväärsemaks ja tugevamaks.
<SPEAKER ID="199" NAME="Sharon Bowles  " AFFILIATION="ALDE">
raportöör. - Härra juhataja, see otsus käsitleb Euroopa statistika haldamise nõuandekogu loomist. Liikmesriigid, EL, rahvusvaheliselt ja paljud sidusrühmad kasutavad statistikat erinevatel eesmärkidel. Näiteks Euroopa Keskpank kasutab statistikat majandusanalüüsideks; komisjon loob Eurostati kaudu statistikat, mis on koostatud liikmesriikide andmetest.
<P>
Mõned aastad tagasi tekkisid küsimused seoses mõnede liikmesriikide pakutava statistika usaldusväärsusega ELi institutsioonidele ning oli selge, et on vaja mingit kvaliteedikontrolli. Nagu volinik juba ütles, koostati vastuseks statistiliste meetodite tegevusjuhend. Selleks et kontrollida järjekindlust ja tegevusjuhendi järgimist, kontrollitakse iga riiklikku statistikaametit eksperdihinnangu alusel, millesse kaasatakse teised liikmesriigid ja Eurostat. Täiendava kontrolli eesmärgil tehti samuti ettepanek võtta kasutusele sõltumatu kõrgetasemeline nõuandekogu. Kõnealuse ettepaneku sisuks on nimetatud nõuandekogu, mida praegu nimetatakse Euroopa statistika haldamise nõuandekoguks.
<P>
On õiglane öelda, et kõik osapooled on äärmiselt tundlikud selle suhtes, kui süvitsi võiks nõuandekogu minna. Ma olen tänulik, et eesistujariik Portugal ja enne teda Saksamaa ning samuti komisjon on olnud minuga avameelsed nimetatud tundliku teema puhul. Loomulikult oli parlament veendunud, et nõuandekogu peab olema enamat kui komisjoni aruandeid pimesi heakskiitev asutus. Oleme jõudnud kokkuleppele tasakaalustatud ja teostatava ettepaneku kohta, mis hõlmab ühel või teisel viisil suuremat osa parlamendi muudatusettepanekutest. Eriti hea meel on mul selle üle, et oleme suutnud nõukoguga kokku leppida, et tuleb julgustada dialoogi, mitte ainult nõuandekogu ja selle statistikaprogrammi komitee ja Euroopa statistika nõuandekomitee vahel, vaid samuti liikmesriikide sidusrühmade organisatsioonidega.
<P>
Nõuandekogu esitab aruande Euroopa Parlamendile ja nõukogule ning lisab oma aruandesse hinnangu tegevusjuhendi rakendamise kohta Euroopa statistikasüsteemis tervikuna. Nõuandekogu annab komisjonile nõu asjakohaste meetmete osas tegevusjuhendi rakendamise lihtsustamiseks, kuna see on seotud Eurostati ja Euroopa statistikasüsteemiga tervikuna. Lisaks annab nõuandekogu komisjoni tegevusjuhendi levitamise ja ajakohastamise valdkonnas nõu kasutajatele ja andmete esitajatele. Samuti on lisatud meetmed nõuandekogu sõltumatuse tagamiseks ja Euroopa Parlamendi kaasamiseks kohtumistel. Seega valib nõukogu pärast komisjoniga konsulteerimist välja nõuandekogu eesistuja, kelle ametisse nimetamisse kiidab heaks Euroopa Parlament. Euroopa Parlament ja nõukogu nimetavad kumbki ametisse kolm nõuandekogu liiget. Eesistuja ei ole siseriikliku statistikaameti või komisjoni liige antud hetkel ega ole nimetatud ametikohal töötanud kahe viimase aasta jooksul. Kaalusime samasugust välistamist kõigi liikmete puhul, kuid see ei ole tegelikult praktiline. Siiski lisasime nõude selle kohta, et nõuandekogu pakub laia valikut täiendavaid oskusi ja kogemusi. Juhul kui tasakaal ei ole õige, peab nõuandekogu olema ise võimeline hindama, kas ta on ebaõnnestunud või mitte, ja seetõttu on lisatud läbivaatamisklausel. See annab nõuandekogule ja teistele piisavalt aega näidata, kas meetodid toimivad ja on tõhusad või kas on vaja teha muudatusi, ning seda tuleb teha läbivaatamise käigus.
<P>
Euroopa Parlament, eesistujariik Portugal ja komisjon on pidanud selle toimiku üle väga tõhusat dialoogi ning ma tänan neid selle eest. Mul on hea meel, et mul on olnud võimalik viia kõnealune ettepanek läbi ühe lugemisega, mida toetavad variraportöörid, keda sooviksin siinkohal samuti tänada.
<SPEAKER ID="200" NAME="Ieke van den Burg  " AFFILIATION="PSE">
raportöör. - Härra juhataja, lubage mul alguses esitada kaks märkust. Üks märkus oleks see, et statistika ei ole ilmselt väga ahvatlev teema ja on alati paigutatud päevakorra lõppu. Ent mis mulle muret teeb, on see, et on olemas poliitikud, parlamendiliikmed ja teised, kellele meeldib sageli kaevata statistika koostamise üle. Ent siis, kui tekib tõepoolest võimalus midagi tõeliselt parandada, ei osale nad just eriti aktiivselt olukorra parandamises.
<P>
Teine märkus on see, et ma loodan, et volinik hindab lõpuks selle arutelu toimumist. Sharon Bowles ja mina oleme öelnud, et meie arvates pole arutelu tegelikult vaja. Kuid on oluline rõhutada asjaolu, et keegi on teinud midagi statistika kohta ja see küsimus väärib tähelepanu. Seega loodan, et te ei süüdista meid selles, et hoiame teid sellisel kellaajal siin kinni.
<P>
Niisiis, lubage mul õnnitleda teid konkreetsete meetmete puhul, mida olete võtnud vastastikku nende statistikaga seotud probleemidega, mis on lähiminevikus mitmeid kordi päevavalgele tulnud. Ma tean, et pidite tegema seda poliitilises mänguruumis, mis on teile antud nõukogu poolt, kuna oleme teadlikud, et Euroopa Komisjon ei saa kohustada liikmesriike looma sõltumatuid statistikaameteid ja määrata, kuidas nad peavad töötama ning kuidas käsitlema arvnäitajaid ja andmeid.
<P>
Ministrid ja parlamendiliikmed, kes kõige valjemini ja vankumatult kaebavad usaldusväärsuse puudumise üle teiste arvude osas, on samuti vaja, kes ei soovi sekkuda ettevõtete tegevusse, rikkuda nende autonoomiat ja nende statistika käsitlemise viisi. See on probleem, mille peate lahendama.
<P>
Kuid antud kontekstis arvan, et see oli teist, volinik, väga tark tegu keskenduda pragmaatiliselt, altpoolt tuleva algatuse raames eksperdihinnangutele ja tegevusjuhendile ning reformida statistikasüsteemi struktuuri haldamist uue kõrgetasemelise ameti loomise abil, millest Sharon Bowles rääkis, ja reformida olemasolev majandus- ja sotsiaalvaldkonna statistilise teabe Euroopa nõuandekomitee (CEIES), mis käsitles majandus- ja sotsiaalstatistikat, ühtlustatumaks ja väiksemaks nõuandekomiteeks, millel on laiemad volitused.
<P>
Sharon Bowlesi ja minu raportis oleme püüdnud seda veelgi rohkem parandada ning tugevdada komisjoni lähenemisviisi. Samal ajal oleme samuti taganud - vastavalt teie ettepanekule - et need kaks uut asutust suudavad Euroopas nõuetekohaselt toimida ning on sõltumatumad komisjonist ja Eurostatist.
<P>
See ei pruugi olla küll täielikult kooskõlas komisjoni kavatsustega; siiski soovin väljendada oma lugupidamist Eurostati peadirektorile, kes väga lahkelt nõustus asjaoluga, et jätame ta meie kavandatavas uues süsteemis hääleõiguseta.
<P>
Samuti soovin tänada Portugali eestistujat pr Cordeirot nõukogu töörühma tõhusa juhatamise eest ja läbirääkimiste pidamise eest meiega kõnealuse teema esimesel lugemisel. See oli väga tõhus, väga aega- ja halduskoormust säästev toiming. Seega Hans-Peter Martin, kes palus samuti sõna, võib näha näidet sellest, kuidas me võime väga tõhusalt käsitleda sellist tüüpi kaasotsustamismenetlust.
<P>
Lubage mul väga lühidalt esitada mõned statistikaameti elemendid, mida ma teen kirjalikult. Toimikut lugedes näete, kus tegime muudatused, seega ma ei hakka seda siin kordama, vaid jään kindlaks oma soovile, et nimetatud kaks asutust toovad endaga tõepoolest kaasa teadlikkuse ja mõned parandused seoses statistikasüsteemi toimimisega ning aitavad meil tõepoolest saada usaldusväärseid arvnäitajaid ja rajada majandustegevuse usaldusväärsetele andmetele.
<SPEAKER ID="201" NAME="Jean-Paul Gauzès">
fraktsiooni PPE-DE nimel. - (FR) Härra juhataja, volinik, daamid ja härrad, Euroopa statistikasüsteemi täiustamine on osa asjakohase majandushalduse laiemast ülesandest liidus, eriti selles osas, mis seostub stabiilsuse ja kasvu pakti kohandamisega. Ma jagan nii komisjoni kui ka liikmesriikide väljendatud soovi suurendada statistilise teabe kvaliteeti. Minu hinnangul sõltub määratlemine, mida tähendab ülemäärane eelarvepuudujääk, usaldusväärsetest andmetest. Mitteusaldusväärsed andmed ohustavad kogu stabiilsuse ja kasvu pakti.
<P>
Vastutasuks paindlikkuse eest pakti rakendamisel, mis võeti kasutusele 2005. aasta märtsis toimunud Euroopa Ülemkogul heaks kiidetud reformi käigus, peavad vajalikud arvud olema vaieldamatud ja kontrollitavad. Paindlikkus on praeguses euroala laienemise kontekstis samuti tähtis. Me peame mineviku kogemustest õppima! Euroopa Liit oli kord juba sunnitud läbi vaatama statistilised andmed liikmesriikide eelarvepuudujäägi ja võlgade taseme kohta; nüüd soovib mitu liikmesriiki euroalaga ühineda, nii et läbitöötamist vajava statistilise teabe maht suureneb, samuti suureneb aruteludes osalejate arv.
<P>
Euroopa statistikasüsteemi täiustamisettepaneku eesmärk on tegelda õigustatud muredega, mis on tõstatatud seoses liikmesriikide esitatud andmete tõepärasusega ja nende kontrollisüsteemiga. Me peame hoolt kandma selle eest, et kahtlus ei langeks tervele statistikasüsteemile ja Eurostati suutlikkusele kontrollida liikmesriikide esitatud eelarveandmeid.
<P>
Nendel põhjustel toetan ma reformi, mille tagajärjel esiteks luuakse Euroopa statistika nõuandekomitee ja teiseks luuakse Euroopa statistika haldamise nõuandekogu - mõlemad on organid, mis suudavad aktiivselt aidata tegevusjuhendi järelevalve rakendamist kogu Euroopa statistikasüsteemis.
<P>
Ma toetan kõhklemata meie kahe suurepärase raportööri tehtud ettepanekuid.
<SPEAKER ID="202" NAME="Wolf Klinz">
fraktsiooni ALDE nimel. - (DE) Härra juhataja, volinik, daamid ja härrad, nagu te juba rõhutasite, volinik, statistika on eluliselt tähtis nii Euroopa Liidu kui ka liikmesriikide jaoks paljudes poliitikavaldkondades. Kui soovitakse vältida valesid otsuseid ja ebasobivaid suundumusi, peavad statistika andmed olema tähenduslikud, usaldusväärsed, avatud ainult ühele tõlgendamisvõimalusele ja seetõttu ka võrreldavad. Kahjuks pole see alati nii olnud. Seepärast tervitan ma Euroopa statistika nõuandekomitee ja Euroopa statistika haldamise nõuandekogu loomist. Loodan, et Euroopa Parlamendi muudatusettepanekud annavad mõlemale organile vajamineva pädevuse.
<P>
Lubage mul kõige esiteks rõhutada, et statistika nõuandekomitee on sõltumatu ja et selles on esindatud kõik sidusrühmad. Komiteel on palju vähem liikmeid kui selle eelkäijal, majandus- ja sotsiaalvaldkonna statistilise teabe Euroopa nõuandekomiteel (CEIES), ja liikmete arvu vähendamine 79-lt 24-le muudab selle tegevuse tõhusamaks. Ma kiidan heaks asjaolu, et Euroopa andmekaitseinspektorist saab nõuandekomitee hääleõigusega liige, samal ajal kui Eurostati peadirektorist saab hääleõiguseta liige. See rõhutab komitee sõltumatust.
<P>
Teiseks, statistika haldamise nõuandekogu on nõuandekomitee kasulik täiendus. Kogu jälgib ja, ma loodan, julgustab aktiivselt kohaldama tegevusjuhendit Euroopa kõikide statistikat puudutavate küsimuste korral.
<P>
Võib üksnes loota, et nende kahe organi abiga avaldavad kasutajate vajadused suuremat mõju statistika tööprogrammile ja et tegevusjuhend võetakse kasutusele nii kindlalt, et tahtlikult või ekslikult esitatud valeteave või ebatäpsed andmed jäävad minevikku.
<P>
Lubage mul lõpetada mõlema raportööri tänamisega tehtud töö eest ja valmisoleku eest arutada vaieldavaid punkte otsekoheselt ja konstruktiivselt.
<SPEAKER ID="203" NAME="Mieczysław Edmund Janowski">
fraktsiooni UEN nimel. - (PL) Härra juhataja, ma tahaksin väljendada oma tunnustust Sharon Bowlesile ja Ieke van den Burgile raportite eest.
<P>
Me peaksime teadma, millist rolli mängib Euroopa statistikasüsteem, mis võib olla maailma parim süsteem. Me pole siin rääkinud üksnes loetletud arvude, tabelite või jooniste selgusest. Kõige tähtsam teema on statistiliste andmete usaldusväärsus ja täielikkus Euroopa Liidu ja liikmesriikide ning samuti, ja ma tahaksin seda rõhutada, piirkondade tasandil. Sellel põhjusel on oluline tagada teabe järjepidevus ja samuti teabele juurdepääs. Lisaksin siin, et ainult statistilised andmed, mis on kogutud ja kõrvutatud ühesugusel viisil, kooskõlas statistika põhimõtetega, saavad olla usaldusväärsed ja läbipaistvad, ja ei ole mõjutatud lühiajalistest huvidest või ajutistest prioriteetidest. Minu piirkondliku poliitika kogemus on selgesti näidanud, et sellised ohud on olemas.
<P>
Seetõttu peaksime selle üle heameelt tundma, et meil on ELi statistikaprogramm ajavahemikuks 2008-2012. Selle toimimiseks on siiski vaja asjakohast rahastamist ja eelkõige vajab see nõuetekohast nõustamist, statistiliste menetluste juhendi jälgimist ja samuti statistika haldamist. Arvestades, et liikmesriikides kasutatakse erinevaid süsteeme, on väga tähtis koordineerida ja ühtlustada neid 27 riigi ja statistikaametite, samuti Eurostati tasandil. Selles kontekstis tahaksin toetada mõlemat raportit.
<SPEAKER ID="204" NAME="Hans-Peter Martin" AFFILIATION="NI">
(DE) Härra juhataja, statistika tähtsus on üldiselt teada ja mitte ainult nende inimeste seas, kes said nii hilisel tunnil siia tulla. Küsimus on selles, kas eesmärk, mida minu oletuste kohaselt kõik taotlevad, saavutatakse siin algatatud meetmetega. Mind pani imestama, volinik, et te rääkisite veel ühest uuest eelnõust, mida te tahate meiega läbi rääkida. Võib-olla saaksite meile öelda, kas selle sätted avaldavad mõju ka nõuandvatele organitele.
<P>
Teine küsimus on: nõuandvate organite puhul on alati suur oht, et nad hakkavad ise reegleid kehtestama ja pööravad kõik pahupidi. Kas päeva lõpus poleks otstarbekas lühidalt, kokkuvõtlikult ja selgelt hinnata, kasutades vajaduse korral väliskonsultante, Eurostatiga seoses ilmnenud probleeme ja jõuda pigem siis parlamendiga kiirele kokkuleppele, kui jälle vastutusest keelduda ja teema kõrvale lükata? Kui kõik on öeldud ja tehtud, teab igaüks meist, et probleemiks on ühendusepidamine Eurostati ja riiklike statistikaametite vahel. Parim, mida nõuandev organ saab teha, on probleem uuesti päevakorda tõsta, aga see ei loo kindlasti tegelikku läbipaistvust ja tõhusust.
<SPEAKER ID="205" NAME="Joaquín Almunia">
komisjoni liige. - (ES) Härra juhataja, esiteks tänan teid kõiki, eelkõige raportööre, aga samuti kõiki teisi, kes võtsid sõna arutelu ajal, teie osaluse ja koostöö eest Euroopa Liidu statistika haldamises ja täiustamises teise komiteereformi kaudu, et parandada kasutajate kaasamist Euroopa majandus- ja sotsiaalsesse ellu eesmärgiga rajada parem, usaldusväärsem statistikasüsteem.
<P>
See, millest me siin räägime, on süsteem, ja nagu Ieke Van den Burg ütles, nii Euroopa Statistikaameti (Eurostat) ja 27 liikmesriigi riiklikud statistikaametid peavad olema neile esitatud nõuete ja pandud lootuste väärilised; nad peavad koostööd tegema, töötama koordineeritult, üksteist innustama; seetõttu on tegevusjuhend ja selle rakendamisviis minu arvates väga positiivsed ilmingud. Ma loodan, et see uus organ suudab oma väärtust hinnata ja rakendada seda tööle tulevikule mõeldes, sest väga paljudes valdkondades on juurdepääs statistilistele andmetele väga hea.
<P>
Hr Gauzès viitas stabiilsuse ja kasvu paktile. Ka mina tegin seda oma avakõnes. Meie jaoks on väga tähtis töötada usaldusväärsete arvudega, kui me kontrollime eelarvedistsipliini selles mitmepoolses raamistikus. Kuid Euroopa Liidu vahendite seisukohalt on samuti väga tähtis saada usaldusväärseid andmeid rahvamajanduse kogutoodangu kohta; samuti on väga tähtis usaldusväärse hinnaindeksi kättesaadavus; samamoodi on väga tähtsad statistilised andmed väliskaubanduse kohta, statistilised andmed välisinvesteeringute või kaubandussüsteemide või rahavoogude kohta.
<P>
Eelmise teema, energia puhul, mida me arutasime või kuulasime, nagu mina tegin, omistati äärmist tähtsust energiastatistikale, nagu ka statistilistele andmetele sisserände või teemade kohta, mida on siiani seostatud kolmanda sambaga. On palju, nii väga palju tegevusvaldkondi, praktiliselt kõik Euroopa Liidu tegevusvaldkonnad, kus vajatakse häid statistilisi andmeid, nii et selle arutelu tähtsus, ehkki tegemist pole eriti paeluva teemaga, nagu Ieke Van den Burg ütles, on ilmselge, ja ma loodan, et kaks kõnealust organit on selle väärilised, mida me neilt nende kahe otsuse kohaselt nõuame.
<P>
Silmapiiril on veel üks väga tähtis eeskirjade kogum, statistikaõigus. Võttes arvesse käesoleva paketi ning Eurostati ehk Euroopa Statistikaameti ning 27 liikmesriigi statistikaametite kõigi ametnike väga väärtuslike jõupingutuste ühendatud mõju, loodan, et järgmiste aastate jooksul hajuvad võimaluse korral vähimadki kahtlused Euroopa statistiliste andmete kvaliteedi kohta ja et selle tulemuseks on meie poliitika ja otsuste suurem tõhusus ning üksikasjalikum vastus Euroopa kodanike nõudmistele ja soovidele, sest just sellega me sisuliselt tegeleme, kui me räägime statistikast.
<SPEAKER ID="206" NAME="Juhataja">
Arutelu on lõppenud.
<P>
Hääletamine toimub kolmapäeval, 24. oktoobril.
