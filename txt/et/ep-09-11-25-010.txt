<CHAPTER ID="010">
Telecom (õigusaktide allkirjastamine)
<SPEAKER ID="255" NAME="Juhataja">
Meil on ees tähtis sündmus, sest Åsa Torstensson ja mina kirjutame hetke pärast alla mõningatele väga tähtsatele dokumentidele, mis on seotud telekommunikatsiooni paketiga. Proua Torstensson, volinik, daamid ja härrad, kolleegid! Õigusaktid, mis moodustavad telekommunikatsiooni paketi, võeti vastu kaasotsustamismenetluses. Elektroonilisest sidest ja Internetist on saanud tänapäeva ühiskonna peamised töövahendid. See õigusaktide pakett on hea näide sellest, kuidas meie töö võib inimesi aidata ja nende igapäevaelu mõjutada.
<P>
Me muutsime muu hulgas elektrooniliste sidevõrkude ja -teenuste raamdirektiivi. Raportöör, kelleks oli kolleeg Catherine Trautmann, on täna siin. Direktiiv võeti vastu kolmandal lugemisel, mis näitab, kui palju tööd oli vaja teha, et jõuda meie kodanike jaoks parima lahenduseni. Vastuvõetud direktiivi sätted puudutavad raadiosageduste tõhusamat ja strateegilisemat haldamist, suuremat konkurentsi ja tulevikus Internetti investeerimise hõlbustamist.
<P>
Direktiiv, mis käsitleb universaalteenuseid ja kasutajate õigusi, mille puhul raportööriks oli Malcolm Harbour, on samuti suur samm paremate teenuste tagamisel. Me soovisime suurendada tarbijate õigusi, kaitsta eraelu puutumatust ja isikuandmeid ning muuta kodanike jaoks lihtsamaks mobiiltelefoni numbri säilitamise operaatori vahetamisel, samuti tagada, et operaatori vahetamisele ei kuluks rohkem aega kui üks tööpäev.
<P>
Et need põhimõtted paremini ja ühtsemalt ellu viia, otsustasid Euroopa Parlament ja nõukogu luua Euroopa organisatsiooni, mis ühendab 27 riigi operaatoreid. Selles küsimuses oli Euroopa Parlamendi raportöör Pilar del Castillo Vera.
<P>
Tahaksin seetõttu väljendada suurt austust raportööride suhtes, kes on alati võtmeisikuteks. Lisaks tahaksin tänada kõiki neid, kelle pingeline töö nende direktiividega aitas õnnestunud tulemusele kaasa. Sellele tulemusele eelnes paljude inimeste ühine töö. Ma pean silmas eelkõige eesistujariike ning peamiselt eesistujariiki Tšehhit ja praegust eesistujariiki Rootsit, kes vastutasid teise ja kolmanda lugemise eest.
<P>
Praegusel erilisel hetkel sooviksin esmajoones tänada väga volinikku ja komisjoni selle paketi ettevalmistamise eest; see ei olnud komisjoni eelmise viieaastase ametiaja ainus hea tulemus. Palun võtke vastu meie tunnustus. Teie koostöö on meile suureks abiks ja see mõjutab ka seda, kuidas kodanikud meie tööd tajuvad.
<P>
Kõige rohkem väärivad muidugi tunnustust kolm raportööri, ent tänada tuleb ka tööstuse, teadusuuringute ja energeetikakomisjoni esimeest, kolleeg Herbert Reuli, ja Euroopa Parlamendi asepresidenti Alejo Vidal-Quadrast, kes juhtis Euroopa Parlamendi delegatsiooni lepituskomitees. Nii et nüüdse tulemuse saavutamisele aitas kaasa päris suur hulk inimesi.
<P>
Ma tahaksin Euroopa Parlamendi presidendina kõigi parlamendiliikmete nimel, kuid ennekõike Euroopa Liidu kodanike nimel väljendada suurt austust ja lugupidamist, sest saavutatu on parim näide sellest, kuidas meil on võimalik saata korda asju, mida kodanikud tajuvad suure õnnestumisena ja otsusena, mis teeb nende elu kergemaks. Ma õnnitlen teid kõiki.
<SPEAKER ID="256" NAME="Åsa Torstensson" LANGUAGE="SV">
Austatud juhataja, lubage mul kõigepealt rõhutada, kui hea meel on mul selle üle, et meil oli täna võimalik telekommunikatsiooni paketile ühiselt alla kirjutada. See pakett tugevdab konkurentsi ja tarbijakaitset Euroopas. Meil on nüüd nüüdisaegsed ja ajakohased õigusaktid valdkonnas, mida iseloomustab väga kiire areng.
<P>
Ma sooviksin kasutada ka võimalust ja tänada kõiki asjaosalisi nende erakordselt hea ja edasiviiva töö ning väga loomingulise koostöö eest. Tahaksin edastada erilised tänusõnad Euroopa Parlamendi asepresidendile Alejo Vidal-Quadrasele, parlamendikomisjoni esimehele Herbert Reulile ning Euroopa Parlamendi kolmele raportöörile - Catherine Trautmannile, Pilar del Castillo Verale ja Malcolm Harbourile -, kes sarnaselt minu kolleegidega nõukogus tegid telekommunikatsiooni paketi valmimiseks ära väga suure töö.
<P>
Tänu sellele koostööle õnnestus meil jõuda kokkuleppele, mis osutab selgelt Interneti suurele tähtsusele sõnavabaduse ja teabevahetuse vabaduse seisukohalt, ning seda tehes ei läinud me vastuollu aluslepinguga.
<P>
Telekommunikatsiooni pakett on suur võit kõigi Euroopa tarbijate jaoks. Ma tänan veel kord kõiki selle kokkuleppe nimel tehtud töö eest.
