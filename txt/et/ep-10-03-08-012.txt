<CHAPTER ID="012">
Tööplaan
<SPEAKER ID="017" NAME="Juhataja">
Neljapäeval, 4. märtsi 2010. aasta esimeeste konverentsil kodukorra artikli 137 kohaselt koostatud lõplik päevakorra projekt on välja jagatud. Esitati järgmised muudatusettepanekud:
<P>
Esmaspäev
<P>
Muudatusteta.
<P>
Teisipäev
<P>
Muudatusteta.
<P>
Kolmapäev
<P>
Roheliste / Euroopa Vabaliidu fraktsioon ja Euroopa Ühendatud Vasakpoolsete / Põhjamaade Roheliste Vasakpoolsete liitfraktsioon esitasid taotluse lisada päevakorda komisjoni avaldus geneetiliselt muundatud kartulisordi "Amflora” kohta.
<SPEAKER ID="018" NAME="Rebecca Harms" AFFILIATION="Verts/ALE">
(DE) Lugupeetud juhataja, kallid kolleegid! Me esitasime taas taotluse lisada geneetiliselt muundatud kartulisordi "Amflora” teema päevakorda mitmel põhjusel. Pärast seda, kui geneetiliselt muundatud organismide lubamisega seotud valdkond anti tervishoiuvoliniku vastutusalasse, jäi minu arvates kodanikele mulje, et me käsitleme nüüd GMOde lubamise küsimust hoolikamalt.
<P>
Tegelikult läks aga vastupidi. Minu arvates on ennekuulmatu, et nii kiiresti pärast komisjoni ametisse asumist andis tervishoiuvolinik loa kõnealust kartulisorti kasutada, eirates selgelt Maailma Terviseorganisatsiooni seisukohta selles küsimuses.
<P>
Lisaks sellele olid eelmisel ametiajal nõukogu ja komisjon pidevalt eri arvamusel loa andmise menetluse suhtes, sest paljud liikmesriigid ei nõustunud loa andmise pealesurumisega, mida president Barroso propageeris. Leppisime kokku, et töötame välja uue mõistliku menetluse. Kus see menetlus nüüd on? Kuna enamik kodanikke on geneetiliselt muundatud organismide vastu, siis oleme kohustatud korraldama arutelu kõnealuse loa andmise ja selle pealesurumise kohta, mis meid võib-olla endiselt ähvardab.
<P>
(Juhataja katkestas kõneleja.)
<P>
Soovin, et selle küsimuse üle hääletataks nimeliselt.
<SPEAKER ID="019" NAME="Francesco Enrico Speroni" AFFILIATION="EFD">
(IT) Lugupeetud juhataja, head kolleegid! Vaatamata mõne liikme või fraktsiooni mis tahes võimalikele seisukohtadele, usun ma, et meil peaks olema võimalus öelda oma arvamus niisuguse olulise küsimuse kohta. Me arutame sageli küsimusi, mis ei ole Euroopa Liiduga kuigi palju seotud, samas on need mõistagi olulised. See on aga küsimus, mis puudutab meid ja meie valijaid ja just sellepärast arvan, et peaksime selle päevakorda lisama.
<SPEAKER ID="020" NAME="Martin Schulz" AFFILIATION="S&amp;D">
(DE) Lugupeetud juhataja! Ma jagan kolleeg Harmsi muret ning lisaks sellele toimuvad ka paljudes liikmesriikides teravad arutelud kõnealusel teemal. Just sellepärast ütlesin ma juba eelmisel nädalal esimeeste konverentsil ja kordan seda ka praegu: kui meil puudub resolutsioon, ei ole meil mõtet korraldada kiirustades arutelu, mis siis jälle läbi kukub.
<P>
Palju mõttekam on lasta pädeval parlamendikomisjonil nimetada raportöör, kes käsitleks kõnealust menetlust ja ka loa andmise tehnilisi üksikasju.
<P>
Komisjon on loa andmise küsimusega tegelenud kaheksa aastat. Kaheksa aastat on sellele küsimusele pühendatud. Komisjonis tehti otsus Euroopa õiguse kohaselt ja enamuse nõusolekul. Peame nüüd kaaluma seda, kas nii tähtsa küsimuse puhul ei peaks parlamendil olema õigust selle otsuse vastuvõtmist mõjutada ning kas parlamendil on võimalik teha nii, et selline kõikehõlmav otsus lõpuks tagasi võetaks.
<P>
Just seepärast tuleks nimetada raportöör, kes kontrolliks asjaomaseid mehhanisme ja esitaks vajaduse korral parlamendis seadusandliku enamuse saavutamiseks raporti, millega kohustataks komisjoni esitama ELi institutsioonidevahelise kokkuleppe alusel aasta jooksul õigusakti ettepaneku. Ma leian, et see on palju parem kui selline kiiruga korraldatud arutelu.
<P>
(Juhataja katkestas kõneleja.)
<SPEAKER ID="021" NAME="Juhataja">
Palun pidage kodukorrast kinni. Kodukorra järgi on need üheminutilised sõnavõtud ning see kehtib nii taotluse poolt kui ka vastu esitatud avalduste puhul. Palun ärge rääkige kauem, sest sellega häirite töökorraldust ja rikute kodukorda. Palun pidage seda meeles.
<P>
Ma sain Euroopa Ühendatud Vasakpoolsete / Põhjamaade Roheliste Vasakpoolsete liitfraktsioonilt ja ka Rebecca Harmsilt taotluse nimeliseks hääletuseks. Hääletame nüüd selle taotluse üle.
<P>
(Parlament lükkas taotluse tagasi.)
<P>
(Tööplaan võeti vastu.)
