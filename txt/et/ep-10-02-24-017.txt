<CHAPTER ID="017">
Iisraeli ja Palestiinat käsitlevate Goldstone'i soovituste elluviimine (arutelu)
<SPEAKER ID="133" NAME="Juhataja">
Järgmine päevakorrapunkt on nõukogu ja komisjoni avaldused Iisraeli ja Palestiinat käsitlevate Goldstone'i soovituste elluviimise kohta.
<SPEAKER ID="134" NAME="Diego López Garrido" LANGUAGE="ES">
Austatud juhataja! Tänan Euroopa Parlamenti võimaluse eest rääkida Ühinenud Rahvaste Organisatsiooni rahastatud teabekogumismissioonist, mis oli seotud 2008. aasta lõpust 2009. aasta alguseni toimunud Gaza konfliktiga ja mille tulemusel koostati niinimetatud Goldstone'i aruanne.
<P>
Ühinenud Rahvaste Organisatsioon võttis tähelepanelikult arvesse peasekretär Ban Ki-mooni 21. jaanuari 2009. aasta avaldust julgeolekunõukogule. Avalduses kirjeldas ta muljeid oma käigust Gazasse ja Lõuna-Iisraeli vahetult pärast seda, kui vaenutegevus oli lõppenud.
<P>
Goldstone'i aruannet, millele viidati ka juba mõnes eelnenud päevakorrapunkti sõnavõtus ja mis avaldati eelmise aasta septembri keskel, arutati inimõiguste nõukogu 12. istungjärgul, mis toimus 14. septembrist 2. oktoobrini.
<P>
Konflikti algusest saadik on Euroopa Liit nõudnud, et osalised austaksid täielikult inimõigusi ja täidaksid oma kohustusi, mis tulenevad rahvusvahelisest humanitaarõigusest.
<P>
Euroopa Liit on andnud selgelt mõista, et jälgib tähelepanelikult inimõigustega seotud süüdistuste ja inimõiguste rikkumiste uurimist.
<P>
Genfis pani nõukogu eesistujariik Rootsi Euroopa Liidu seisukoha paika järgmiselt: esiteks leiab Euroopa Liit, et aruanne on mõtlemapanev, sest see sisaldab teavet rahvusvahelise humanitaarõiguse tõsiste rikkumiste kohta, sealhulgas ettekavatsetud rünnakute kohta tsiviilelanike vastu. Teiseks rõhutab Euroopa Liit, kui oluline on, et konflikti osalised viiksid kooskõlas rahvusvaheliste õigusaktidega läbi rahvusvahelise õiguse võimalike rikkumiste põhjaliku ja usaldusväärse uurimise, ning seega on tähtis, et missiooni soovitused oleksid suunatud nii iisraellastele kui ka palestiinlastele.
<P>
Euroopa Liit kinnitas oma konstruktiivset seisukohta Goldstone'i aruande suhtes siis, kui ta rõhutas ÜRO Julgeolekunõukogus vaid kuu aega tagasi, 27. jaanuaril toimunud arutelus, kui oluline on viia läbi põhjalik ja usaldusväärne uurimine inimõigusi käsitleva rahvusvahelise õiguse ja rahvusvahelise humanitaarõiguse võimalike rikkumiste kohta. Saan teile teatada, et pärast seda, 4. veebruaril 2010 - vaid mõni päev tagasi - avaldas ÜRO peasekretär aruande ÜRO Peaassamblee Goldstone'i resolutsiooni kohaldamise kohta.
<P>
Peasekretär edastas Iisraeli, Palestiina okupeeritud alade ja Šveitsi vastused ning oma tähelepanekutes ütles ta, et kolme asjaosalise algatatud protsessid on hetkel pooleli ja asjaosalised ei saa avaldada oma arvamust resolutsiooni kohaldamise kohta.
<P>
Nüüd tuleb oodata, kuidas käsitletakse seda teemat ÜRO Peaassambleel.
<P>
Eesistujariigi Hispaania tähtsaim eesmärk selles küsimuses on saavutada Euroopa Liidu üksmeelne seisukoht resolutsiooni projekti suhtes, mille Palestiina võimud tahavad seekord ÜRO Peaassambleele esitada.
<P>
Meil on kaks sihti: esiteks tahame, et resolutsioon võetaks vastu ühehäälselt, ja kui see nii ei lähe, siis soovime, et Euroopa Liidu seisukoht selles küsimuses oleks võimalikult terviklik.
<P>
Ma kordan, et igal juhul kinnitab nõukogu eesistujariik seda, mida taotleti Goldstone'i aruandes - see on asjaosaliste usaldusväärse ja sõltumatu uurimise läbiviimine.
<SPEAKER ID="135" NAME="Kristalina Georgieva">
komisjoni liige. - Lugupeetud juhataja! Tahan avaldada toetust sellele, mida eesistujariigi Hispaania esindaja ütles. Kuigi EL ei ole kõiki soovitusi kinnitanud, andis ta selgelt mõista, et suhtub Goldstone'i aruandesse väga tõsiselt. Ta kutsus kõiki konflikti osalisi üles algatama uurimist, mis käsitleb konflikti osaliste poolt väidetavalt toime pandud rahvusvahelise humanitaarõiguse ja inimõigusi käsitleva rahvusvahelise õiguse rikkumisi. Uurimine tuleb läbi viia kooskõlas rahvusvaheliste normidega.
<P>
Siiani ei ole Iisraeli, Palestiina ametivõimude ega Hamasi sammud olnud piisavad, et anda käegakatsutavaid tulemusi, kuid vastutus tuleb ikkagi tagada. Seepärast kordab EL kogu aeg oma põhisõnumit, et konflikti osalised peavad tegema suuri jõupingutusi väidetavate rikkumiste sõltumatu ja usaldusväärse uurimise läbiviimiseks. Kuna see puudutab otseselt minu kohustusi, tasub meelde tuletada, et komisjon rahastab märkimisväärselt humanitaarabiorganisatsioone, mille projektide eesmärk on pakkuda Palestiina tsiviilisikutele elutähtsat abi ja kaitset.
<P>
Euroopa Liit üritab tagada, et inimõiguste nõukogu kohtumisel märtsis pakutakse välja asjakohased järelmeetmed, ja tegelda üksmeelse resolutsiooni koostamisega algetapis. Sellest tulenevalt tahan siinkohal teatada, et 18. veebruaril esitas Palestiina delegatsioon Goldstone'i aruande järelmeetmena ÜRO peasekretäri aruandele tuginedes Peaassamblee resolutsiooni projekti. Palestiina pool teatas oma kavatsusest taotleda Peaassambleelt reedese, 26. veebruari resolutsiooniga seotud meetmete võtmist, korrata Peaassamblee 5. novembri 2009. aasta resolutsiooni 64/10 põhipunkte ja paluda ÜRO peasekretärilt viie kuu pärast uut aruannet. Hetkel, mil meie viibime siin, toimuvad liikmesriikides ja komisjonis selles küsimuses pingelised nõupidamised, et jõuda resolutsiooni suhtes ühisele seisukohale.
<P>
Lubage mul eesistujariigi Hispaania toetuseks lõpetada mõttega, et ELi ühise seisukoha saavutamine ja eelnimetatud kolmesuunalise lõhestumise vältimine on ülimalt tähtis.
<SPEAKER ID="136" NAME="Elmar Brok" LANGUAGE="DE">
Austatud juhataja, lugupeetud nõukogu eesistuja, lugupeetud volinik! Arvan, et rahvusvahelise humanitaarõiguse rikkumiste usaldusväärne uurimine on oluline ja et me peame oma tähelepanu sellele koondama. Järeldust tuleb kontrollida, kuid see kehtib võrdselt mõlemale asjaosalisele, sealhulgas nendele, kes peavad asümmeetrilist sõda, tulistades Sderoti ja muid tiheasustusega aladel asuvaid linnu ning muutes need lahinguväljadeks. Seda uuritakse õiglaselt ja mingeid ühepoolseid järeldusi selles suhtes ei tehta.
<P>
Samuti näitab see, et Lähis-Idas, aga ka teistes võrreldavates piirkondades toovad kestvaid tulemusi vaid rahumeelsed lahendused. Kuni rahumeelset lahendust ja püsivat üksteisemõistmist ei saavutata, ei suuda me neid probleeme lahendada. Sellistes olukordades tuleb täiel määral arvestada Iisraeli Riigi julgeolekuaspektidega ning nendesse tuleb suhtuda tõsiselt. Sealhulgas tuleb pidada silmas asjaolu, et uute rakettide arendustöö käib, ja need kujutavad endast probleemi.
<P>
Siiski tahaksin esile tuua ka seda, et rahvusvahelist uurimist nõuda on õige, kuigi kõiki juhtumeid ei saa Goldstone'i aruande raamistikus uurida. Aruande eesmärk on tegelda ainuüksi okupeeritud aladega. On mainitud, et ükski Euroopa Liidu liikmesriik ei hääletanud inimõiguste nõukogus aruande poolt. Mõni jäi erapooletuks, mõni hääletas selle vastu ja mõni - näiteks Ühendkuningriik ja Prantsusmaa - keeldus üldse hääletusel osalemast. Me peame ka seda arvesse võtma, sest resolutsiooni võtsid vastu sellised "inimõiguste ja demokraatia esindajad” nagu Kuuba, Nigeeria ja Hiina. Me peame seda antud teema hindamisel silmas pidama. Peame inimõiguste eest seisma, kuid mitte selle aruande alusel, sest muidu peame poliitilist sõda ühe poole vastu.
<SPEAKER ID="137" NAME="Véronique De Keyser" LANGUAGE="FR">
2008. aasta detsembris hukkus Gazas operatsiooni "Valatud tina” tagajärjel umbes 1500 inimest. Enamik tapetutest olid naised, lapsed ja muud tsiviilisikud. Hävitati perekondi ja pommitati koole. Inimesed sattusid paanikasse, nad jäid lõksu ega saanud põgeneda.
<P>
Viibisin selle sõjalise operatsiooni ajal mõne oma siinviibiva kolleegiga Gazas ning me olime rabatud, et säärane tragöödia puhkeb rahvusvahelise üldsuse silme all, ilma et see oleks põhjustanud suurt protestilainet. Gazas ei ole olukord sellest ajast saadik muutunud. Hävitustöö ja piiramine jätkub.
<P>
Kuid koostatud on Goldstone'i aruanne. Härra Brok, milline erinevus on Goldstone'i aruande ja sellele järgnenud resolutsiooni vahel? Goldstone'i aruanne on julge dokument, milles nõutakse lihtsalt õiglast kohtlemist. Kas seda on tõesti liiga palju tahta? Tänane surve selle aruande mahategemiseks ja kohtunik Goldstone'i halba valgusesse seadmine on uskumatu. Tema nime loobitakse mudaga, teda nimetatakse antisemiidiks, kuigi Iisrael ei ole mitte ainus, kellele Goldstone'i aruandes näpuga on näidatud. Kriitikast ei pääse ka Fatah ega Hamas.
<P>
Siiski ütlen ma täna selgelt välja - vabandan teiste parlamendiliikmete ees -, et Iisraeli valitsus on ainukesena kehtestanud teatud liiki hirmuvalitsuse ja kohaldanud tsensuuri, et blokeerida kõik aruande järelmeetmed. Härra Lieberman! Täna teid küll Euroopa Parlamendis ei ole, kuid te olite siin eile. Tahan teile öelda, et Euroopa Parlamendis ei hakka toimuma mingit hirmutamist!
<P>
Me soovime sõltumatut uurimist kooskõlas rahvusvaheliste normidega. Me ei soovi sõjatribunale, kus peetakse kohut oma sõdurite üle. Härra Lieberman! Ütlen ka seda, et te ei ole teretulnud. Asi ei ole selles, et te esindate Iisraeli, vaid selles, et teie rassistlikud ja ksenofoobsed seisukohad ei sobi kokku Euroopa väärtustega. Ükski demokraatlik riik ei saa lubada endale rahvusvahelise õiguse rikkumist, ilma et ta peaks oma tegusid põhjendama. Euroopa Parlament ei lase ennast hirmutada. Ta nõuab jätkuvalt ja meelekindlalt, kuid mitte ägedalt, õiglast kohtlemist ning selgust Gaza tragöödias. Täna palun ma nõukogul ja komisjonil lihtsalt selle seisukoha juurde jääda. Selgust ja õiglust - muud ei ole vaja.
<SPEAKER ID="138" NAME="Annemie Neyts-Uyttebroeck">
fraktsiooni ALDE nimel. - Austatud juhataja! Goldstone'i aruandega püütakse täita sellele määratud ülesannet. Ülesanne on või oli järgmine: "uurida kõiki inimõigusi käsitleva rahvusvahelise õiguse ja rahvusvahelise humanitaarõiguse rikkumisi, mis võisid aset leida seoses 27. detsembrist 2008 kuni 18. jaanuarini 2009 Gaza sektoris toimunud sõjalise operatsiooniga, operatsiooni käigus ning enne ja pärast seda.” Ning just seda ongi Goldstone'i aruandega tehtud, kuigi see ei olnud üksnes härra Goldstone'i, vaid ka tema kahe naiskolleegi teene.
<P>
Nad viisid läbi Gazas toimunu uurimise ja jõudsid järeldustele, mis on pehmelt öeldes murettekitavad. Järeldused on äärmiselt murettekitavad, sest nad leidsid enamikul põhjalikumalt analüüsitud juhtudel, et selle riigi jõud, mis väidab end olevat piirkonna ainuke demokraatlik riik, on tõepoolest pannud toime rahvusvahelise õiguse ja rahvusvahelise humanitaarõiguse rikkumisi ning Genfi konventsioonide rikkumisi. See teeb tõesti ülimalt rahutuks.
<P>
Me ei tohi seda tähelepanuta jätta. Niisiis, kui meid kutsutakse üles võtma selle aruande suhtes seisukohta, ei ole küsimus selles, kas me oleme Iisraeli poolt või vastu, palestiinlaste poolt või vastu või Hamasi poolt või vastu. Küsimus on selles, kas me andestame rahvusvahelise õiguse, rahvusvahelise humanitaarõiguse ja Genfi konventsioonide rikkumised sõltumata sellest, kes need toime pani. Just sellele peame me vastama.
<SPEAKER ID="139" NAME="Caroline Lucas">
fraktsiooni Verts/ALE nimel. - Lugupeetud juhataja! Lubage mul väljendada heameelt selle üle, et me arutame lõpuks ometi täiskogu istungil Goldstone'i aruannet, sest see on ülitähtis teema ning ELi roll on siiani olnud nendes küsimustes häbiväärselt puudulik. On vastuvõetamatu, et nõukogu ei ole ikka veel kinnitanud Goldstone'i aruande soovitusi. Komisjon ütleb, et ta suhtub sellesse väga tõsiselt. Kuid sellest ei piisa, me tahame sõnaselget kinnitust. Eesistujariik ütleb, et ta toetab seda. Siis peaks ta toetama seda avalikult ja sõnaselgelt ning kandma hoolt, et ka ülejäänud nõukogu seda teeks.
<P>
Sellise olukorra taustal pean väljendama heameelt, et inimõiguste nõukogu käsitleva Euroopa Parlamendi resolutsiooni ettepanekus, mida me homme hääletame, on meil kaks väga jõulist lõiku, milles kutsutakse kõrget esindajat ja liikmesriike üles nõudma avalikult aruande soovituste elluviimist.
<P>
Samuti kutsutakse resolutsioonis neid üles aktiivselt jälgima soovituste täitmist, konsulteerides selleks ELi välismissioonidega ja selles valdkonnas tegutsevate kohapealsete valitsusväliste organisatsioonidega, sest siiani saadud tõendite alusel ei suhtu ei Iisraeli ametivõimud ega Hamas oma kohustustesse piisavalt tõsiselt. Iisraelis on operatsiooni "Valatud tina” sihtmärkide ja selle käigus kasutatud taktika uurimist viinud läbi armeekomandörid või sõjaväepolitsei, mis ohustab oluliselt tulemuste sõltumatust, ning Hamasi poolel ei ole ikka veel suudetud korralikult tegelda Lõuna-Iisraeli suunas tulistatud rakettide teemaga. Nende ebaõnnestumiste taustal on selge, et EL peaks avaldama ÜRO peasekretärile survet tõeliselt sõltumatu hinnangu koostamiseks.
<P>
Võttes arvesse Gazas kestvat humanitaarkriisi, kutsun lõpetuseks veel kord nõukogu ja kõrget esindajat üles avaldama tugevamat survet Iisraelile, et ta lõpetaks piiramise, mis takistab taastamistöid ja suurendab kannatusi.
<SPEAKER ID="140" NAME="Michał Tomasz Kamiński" LANGUAGE="PL">
Lugupeetud juhataja! Goldstone'i aruanne on erakordselt ühepoolne ja ebaõiglane. Selle on koostanud ÜRO Inimõiguste Nõukogu, mille liikmete hulka kuuluvad sellised riigid nagu Iraan, Nicaragua, Somaalia ja Liibüa. Kuidas on sellistel riikidel, kus austus inimõiguste vastu on nullilähedane, õigus hinnata Iisraeli, mis on Lähis-Ida ainuke demokraatlik riik?
<P>
See aruanne pärineb väga kahtlasest allikast, mis on Iisraeli suhtes maniakaalselt pahatahtlik. ÜRO Inimõiguste Nõukogu vastuvõetud 25st inimõigusi käsitlevast resolutsioonist on lausa 20 pühendatud Iisraelile. Üheski neist ei käsitleta riike, mis on inimõiguste nõukogu liikmed, kuid need on riigid, kus - ma rõhutan - rikutakse tohutult inimõigusi, alustades naiste õigustega ja lõpetades valimisõigustega.
<P>
Rõhutan veel kord, et aruanne on täiesti ühepoolne. Tegelikult püütakse selles õigustada Hamasi terrorit. Aruandes ei ole välja toodud üliolulist asjaolu, et kaheksa aasta jooksul enne seda, kui Iisrael võttis Gaza sektoris enda kaitseks meetmeid, tulistati süütute Iisraeli kodanike suunas tuhandeid rakette. Igal riigil on õigus ennast terroristide eest kaitsta, see õigus on ka Iisraelil. Samuti tuleb öelda, et Iisraelis on praegu pooleli 150 kriminaaluurimist konkreetsete Iisraeli sõdurite tegevuse kohta. Iisraelis on vaba parlament ja vaba ajakirjandus, mis kritiseerib sageli oma valitsust ja oma relvajõude. Ühtki sellist omadust terroristide poole pealt kahjuks ei leia.
<P>
Seega leian, et sellesse ühepoolsesse ja ebaõiglasesse aruandesse, milles rünnatakse häbitult meie peamist liitlast Lähis-Idas, ei tohiks tõsiselt suhtuda.
<SPEAKER ID="141" NAME="Kyriacos Triantaphyllides" LANGUAGE="EL">
Lugupeetud juhataja! Kohtunik Goldstone'i aruandes on esitatud kõige otsesemad tõendid kuritegude ning rahvusvahelise õiguse ja rahvusvahelise humanitaarõiguse rikkumiste kohta, mille Iisrael on Palestiina rahva suhtes toime pannud. Uurimine on toonud esile kindlad viited sellele, et Iisraeli relvajõud on pannud toime tõsiseid Genfi IV konventsiooni rikkumisi. Tasub märkida, et kui Palestiina tunnistab rahvusvahelist õigust ja nõuab selle kohaldamist, kuigi ka teda on aruandes kritiseeritud, siis Iisrael keeldub seda tegemast.
<P>
Kui teatud tegelased püüavad aruannet õõnestada, siis meie kutsume Euroopa Liidu liikmesriike üles seisma rahvusvahelises õiguses ja Euroopa Liidus järgitavate põhimõtete eest, ning toetama aruande vaagimist ÜRO Peaassambleel ja selle esitamist julgeolekunõukogule, et see lõplikult ratifitseerida ja meetmed võtta. Aruanne tuleks saata läbivaatamiseks Haagis asuvale Rahvusvahelisele Kriminaalkohtule. Kui Euroopa Liit on tõepoolest huvitatud Palestiina probleemi lahendamisest, peaks ta lõpetama selliste kuritegude sallimise, sest sallimist võib tõlgendada julgustuse ja kaasosalusena.
<P>
Lisaks tuleks aruande järelduste alusel viivitamata kaaluda, kas peatada meetmed, mille eesmärk on tihendada Euroopa Liidu ja Iisraeli sidemeid, ning kas kohaldada assotsieerimislepingu sätteid.
<P>
Palestiina ja Iisraeli rahval on täielik õigus tulevikule ja elule. Meie kohustus on avaldada survet õiglase lahenduse ja rahu saavutamiseks. Goldstone'i aruannet tuleks kasutada uue tõuke andmiseks, et jõuda õiglase lahenduseni.
<SPEAKER ID="142" NAME="Bastiaan Belder" LANGUAGE="NL">
Goldstone'i aruanne oli tähelepanu keskmes eelmisel nädalal, mil delegatsioon Iisraeliga suhtlemiseks käis töölähetusel juudiriigis. Delegatsioon sai nii sõjaväe kui ka tsiviilelanike esindajate käest põhjalikku teavet Iisraeli kohtuliku uurimise kohta Gazas toimunud sõjalise operatsiooni ajal ja pärast seda. Nende endi tegevuse põhjalik uurimine lükkab igati ümber Goldstone'i aruande hävitavad süüdistused Iisraeli ametivõimude pihta.
<P>
Lisaks Goldstone'i aruandele suhtub IDF - Iisraeli kaitsevägi - ka ise tema vastu suunatud avaldustesse tõsiselt ja uurib neid põhjalikult. Iisraeli kaitsevägi ja Hamas - terroristlik liikumine, mida tuleb süüdistada Gaza operatsioonis - on täiesti vastandlikud. Millal me oleme näinud Hamasi oma tegevust uurimas?
<P>
Lugupeetud juhataja! Gaza operatsiooni kohta olemas olevad dokumendid ei luba meil kahelda, milline on vastus sellele küsimusele. Hamas jättis Palestiina kodanikud ettekavatsetult suure sõjaohu kätte ja tegi seda isegi niisugustes kohtades nagu mošeed. Nüüd aga mõelge iisraellaste kavatsuste ja tegude peale, mõelge juudi kodanike elu ja vara kaitsmisele Hamasi terroristlike raketirünnakute eest, mis on toimunud aastaid, ning Iisraeli tõsimeelsele murele palestiinlaste elu pärast. Vaadake kõiki neid ettevaatusabinõusid, mida nad operatsiooni ajal tarvitusele võtsid.
<P>
Austatud juhataja! Vaatamata Goldstone'i aruande kavatsustele on selle erapooliku uurimise tulemuseks kaks õigustust: Iisraeli sõjaline operatsioon Hamasi vastu ja Iisrael kui demokraatlik riik, kus valitsevad õigusriigi põhimõtted. Käige ise Lähis-Idas ära!
<SPEAKER ID="143" NAME="Louis Bontes" AFFILIATION="NI">
(NL) Algusest peale oli selge, et Iisrael tembeldatakse Gaza konfliktis kurjategijaks ja agressoriks. Goldstone'i ja tema töömeetodid on heaks kiitnud sellised riigid nagu Egiptus ja Pakistan ning me teame, milline on inimõiguste olukord nendes riikides. See on allapoole igasugust arvestust.
<P>
Aruandes ei mainita kahtteist tuhandet raketti, mis tulistati Gazast Iisraeli suunas ja mis kujutasid endast kohaliku elanikkonna jaoks ülimalt suurt ohtu. Iisrael kasutas oma õigust ennast kaitsta. Aruanne ei sisalda ühtegi sõna Hamasi kohta. Samuti ei käsitleta selles asjaolu, et Hamas tarvitas oma kodanikke inimkilbina või et ta kasutas relvade ladustamiseks ja rakettide tulistamiseks tsiviilehitisi. Selle kohta ei ole mitte ühtegi sõna. Samuti ei räägita midagi sellest, et Hamasi politseijõud kuulusid kunagi sõjalisse organisatsiooni, mis pidas relvastatud võitlust Iisraeli vastu.
<P>
Lugupeetud juhataja! On vaid üks asi, mida me saame selle Goldstone'i aruandega teha. Me saame selle prügikasti visata ja seda tuleks teha kohe. Selle peale ei tohiks rohkem aega raisata. See on osa poliitilisest protsessist ega saa jätkuda. Lõpetage Iisraeli Riigi poliitiline tagakiusamine.
<SPEAKER ID="144" NAME="Gabriele Albertini" AFFILIATION="PPE">
(IT) Lugupeetud juhataja, kallid kolleegid! Avalik arvamus Goldstone'i aruande kohta on lõhestunud.
<P>
Eelkõige süüdistatakse Iisraeli relvajõude lugematute tsiviilelanike surma tahtlikus põhjustamises linnapiirkonnas toimunud sissisõja ajal. See on väga tõsine süüdistus, milles jäetakse tähelepanuta teatud vaieldamatud faktid, näiteks see, et lahingupiirkonnas levitati lendlehti, kus selgitati, et majad, kus on relvi ja laskemoona, võivad saada tabamuse, ning enne rünnakute alustamist ehitistele, kus olid relvalaod, edastati telefoni ja raadio teel hoiatusi, muu hulgas Hamasi sagedustel.
<P>
Kasutati ka niinimetatud katusele koputamise meetodit: kui pärast kõiki hoiatusi tuvastasid õhujõud ikkagi veel hooneid, mis olid täis inimesi, siis tulistati väga lärmakaid, kuid väikesi plahvatavaid laenguid, et inimesed kiiresti hoonetest evakueeruksid.
<P>
Iisraeli armee võttis Gaza tsiviilelanike puhul kasutusele hoiatussignaalid, mida mitte keegi teine ei olnud varem kasutanud. Kõiki neid ettevaatusabinõusid kasutanud riiki ei saa mingil juhul süüdistada tsiviilelanike tahtlikus sihtimises.
<P>
Eile kohtusin ma ühe päeva jooksul kahe tähtsa poliitikuga: hommikul Iisraeli välisministri Avigdor Liebermani ja õhtul Palestiina omavalitsuse presidendi Abu Mazeniga. Mõlemad kohtumised toimusid rahulikus ja meeldivas õhkkonnas ning väljendati lootust, et pärast mitut aastakümmet kestnud võitlust heidetakse relvad lõpuks kõrvale ja otsustatakse rahuprotsessi kasuks.
<P>
Nagu ka mõlemad valitsused on soovinud, peab Euroopa jääma erapooletu kohtuniku tasakaalukasse rolli, mis ei ole seotud ideoloogiliste seisukohtadega, mis võivad mõlema poole tundeid vaid veel rohkem üles kütta.
<SPEAKER ID="146" NAME="Richard Howitt" AFFILIATION="S&amp;D">
Austatud juhataja! Eelmise aasta lõpul tulite koos ÜRO inimõiguste ülemvoliniku Pillayga Euroopa Parlamenti ning ütlesite, et Goldstone'i aruanne inimõiguste rikkumiste kohta, mille panid toime Gaza konflikti mõlemad pooled, on põhjalik ja objektiivne ning vastab rahvusvahelistele normidele.
<P>
Nii et püüdkem seda aruannet prügiks mitte nimetada. Püüdkem hoopis selle alusel tegutseda. Rääkisin koos teiste arutelul osalevate parlamendiliikmetega isiklikult Iisraeli valitsuse esindajatega, Palestiina omavalitsuse esindajatega ja Gazas de facto võimude asutatud komisjoni esindajatega, et veenda neid tegema koostööd Goldstone'iga ning viima ise läbi usaldusväärset ja sõltumatut uurimist, mille eesmärk oleks võtta rikkumistes süüdi olevad isikud vastutusele. Rääkisin ka USA abivälisministri Michael Posneriga tema siinviibimise ajal sellest, et Iisraeli tuleks julgustada tegema sedasama.
<P>
Eesistujariigist Hispaaniast pärit kolleegile, kes valmistub reedeseks ÜRO hääletuseks, tahan öelda järgmist: ärge ajage iga hinna eest taga ELi üksmeelt. Mõned on välja käinud mõtte, et EL peaks ühehäälselt jääma erapooletuks. See oleks kõikide selle kohutava konflikti ohvrite seisukohalt naeruväärne. Peaksime pidama läbirääkimisi võimalikult hea teksti koostamiseks, kuid samas loodan, et lisaks nendele viiele ELi liikmesriigile, kes eelmisel korral poolthääle andsid, hääletab poolt veel teisigi riike, et jätkuvalt survet avaldada.
<P>
Rahvusvahelise humanitaarõiguse väidetavate rikkumiste uurimist, mille inimõiguste nõukogu läbi viis, nagu ka Rahvusvahelise Kohtu 2004. aasta otsust eraldamise reegli kohta, tuleks käsitada rahvusvahelise lepingu organisatsioonide seadusliku otsusena.
<P>
Mõistan käesolevas arutelus hukka Euroopa Konservatiivide ja Reformistide fraktsiooni juhi, kes nimetas ÜROd kahtlaseks allikaks. See organisatsioon esindab kõrgeimaid püüdlusi meie kõigi jaoks sel planeedil ja on meie toetuse igati ära teeninud.
<P>
Ma tahan öelda, et meie, kes me oleme Euroopa Liidus, mis sai samuti alguse sõja tõttu, leiame, et karistused tuleb määrata kõikide sõjakuritegude eest. Nii et kui ÜRO peasekretär teatas julgeolekunõukogule seoses nõuete täitmisega Iisraeli ja palestiinlaste poolt, et midagi kindlat otsustada ei saa, siis sellest ei piisa. Need väited peavad olema kindlad ja Euroopa peab selles suhtes otsustavust üles näitama.
<SPEAKER ID="147" NAME="Frédérique Ries" AFFILIATION="ALDE">
(FR) Lugupeetud juhataja! Selle arutelu eesmärk ei ole asuda prokuröri ja kohtuniku kohale teemal, milles me ei ole pädevad kohut mõistma. Meie eesmärk, kahekordne eesmärk on aidata kõigepealt välja selgitada Gaza sõja eri osaliste vastutus ja seejärel, vaadates rohkem tuleviku poole, peame küsima endilt, mida meie saame praegu dialoogi taastamiseks öelda ja ära teha.
<P>
Minu arvates ei ole Goldstone'i aruanne selles osas edasiviiv. Pealegi jõudsid sellele järeldusele kõik Euroopa riigid - seda tasub meenutada, sest seda juhtub väga harva -, ja keegi neist ei toetanud seda, vastupidi sellistele auväärsetele ja olulistele vabaduste ja inimõiguste toetajatele ja kaitsjatele nagu Hiina, Pakistan, Saudi Araabia, Venemaa ja Kuuba, kui nimetada vaid mõnda. Aruanne on vastuoluline ja erapoolik ning meeldigu see meile või mitte, see ei aita see meil edasi liikuda.
<P>
Teisest küljest on Iisraeli enda otsustada, kas ta võtab endale demokraatliku riigi kohustused ja heidab täielikku valgust Gaza sõjale. Kaalul on tema sõjalised, diplomaatilised ja meediaga seotud huvid - need on huvid, mida heebrealaste riik varem teenis.
<SPEAKER ID="148" NAME="Jan Philipp Albrecht" AFFILIATION="Verts/ALE">
(DE) Austatud juhataja! Mul on hea meel, et Euroopa Parlamendil on õnnestunud koostada üsna laialdaselt toetatav resolutsioon Goldstone'i aruande kohta, ilma et sealjuures oleks Lähis-Ida konflikt lihtsalt Brüsselisse üle toodud. Kui me tahame säilitada kestva rahu võimalust, peame lõhestumise allikate rõhutamise asemel, mida mõned siin teevad, panema rõhku sellele, mis ühendab kõiki asjaosalisi. See ühendamine saab alguse rahvusvahelise õiguse kohaldamisest kogu maailmas eelkõige inimõiguste valdkonnas.
<P>
Kuid nii nagu konflikti osalised peavad võimaldama ja toetama sõltumatut uurimist, peab rahvusvaheline üldsus hoiduma tegemast ühepoolseid otsuseid. Seega peame täiesti selgelt välja ütlema, et Iisraeli ühepoolne pahatahtlikes kavatsustes süüdistamine ei ole ebasünnis mitte ainult sellel arutelul, vaid on üldse ebasünnis. Meie Euroopas peame üheselt tõrjuma jõude, mille eesmärk on seada kahtluse alla Iisraeli Riigi õiguspärasus. Selle asemel tuleb tugevdada neid Iisraeli jõude, mis võitlevad koos meiega rahu, sallivuse ja inimõiguste eest Lähis-Idas. Niisiis tuleb otsekohe välja öelda, et meie arvates on vastuvõetamatu, kui valitsuse esindajad, näiteks välisminister Avigdor Lieberman, takistavad Iisraelis vabaühenduste tegevust. See poliitika on kahjulik Iisraeli rahvale ja seetõttu ka Lähis-Ida rahule.
<SPEAKER ID="149" NAME="Charles Tannock" AFFILIATION="ECR">
Austatud juhataja! Goldstone'i aruande tellis ÜRO Inimõiguste Nõukogu, mis koosneb enamjaolt Iisraeli vastastest, nii et sellelt ei saanudki oodata tasakaalustatud analüüsi. USA Kongress nimetas Goldstone'i aruannet parandamatult erapoolikuks ja leidis, et seda ei tasu rohkem käsitleda ega seadustada. Aruandes ei mainita Hamasi terrorismi ning selles eiratakse asjaolu, et Iisrael uurib praegu oma kaitseväe 150 väidetavat üleastumist ja et ta võtab süüdlased vastutusele.
<P>
Kuid selle aruande vastuolulisuse taga on inimlik tragöödia. See on tragöödia palestiinlaste jaoks, kes igatsevad endale mõõdukaid ja äraostmatuid juhte, kes tooksid neile Iisraeliga sõlmitud kokkuleppe abil rahu, julgeoleku ja heaolu. Samuti ei tohi me unustada tragöödiat, mille elasid üle Lõuna-Iisraeli tsiviilelanikud. Koolidesse peitunud Hamasi džihaadi pooldajad sihtisid neid armutult ja tulistasid nende poole oma surmavaid rakette.
<P>
Euroopa Konservatiivide ja Reformistide fraktsioon nõuab jätkuvalt kahe riigi lahendust, mis on ainuke võimalus Lähis-Ida konflikti pikaajaliseks ja jätkusuutlikuks lahendamiseks, kuid Goldstone'i aruanne ei anna midagi, mis aitaks meid sellele lahendusele lähemale tuua.
<SPEAKER ID="150" NAME="Helmut Scholz" AFFILIATION="GUE/NGL">
(DE) Lugupeetud juhataja! Iisraeli õigus olemasolule, tema rahva kaitsmine ja pingutused, et edendada võimalikult tihedat koostööd Iisraeliga, on minu kui sakslase ja vasakpoolse poliitiku jaoks poliitiliselt enesestmõistetavad. Siiski on minu arvates vastuvõetamatu, et poolteist miljonit palestiinlast on nüüdseks aastaid elanud maailma suurimas välivanglas, sest nad on vääritimõistetud poliitika pantvangid. Igaüks, kes teab, et enam kui 44% alla 14aastatest lastest elab Gaza sektoris, saab aru, kui ohtliku pärandi on see poliitika tulevikuks loonud. Selge on see, et 2008. aasta sõda ja ebainimlik käitumine tsiviilelanikega tuleb minevikku jätta. Seepärast kutsume üles uurimisele ja leppimisele.
<P>
Kui meie arvamus humanitaarõiguse ja rahvusvahelise õiguse rikkumisest on suhteline ning me kehtestame kurjategijatele erandi, et nad ei saaks karistada, põhjustab see üksnes uusi enesetapurünnakuid ja sõdu ning vägivallaring jätkub. Euroopa ei tohi sellest enam mööda vaadata. Niisiis peab Euroopa Liidu ülesandeks jääma Goldstone'i aruande elluviimine, sealhulgas ÜRO Peaassambleel.
<SPEAKER ID="151" NAME="Lorenzo Fontana" AFFILIATION="EFD">
(IT) Austatud juhataja, kallid kolleegid! ÜRO Inimõiguste Nõukogu võttis Goldstone'i aruande vastu suure häälteenamusega.
<P>
Kuid liiga paljude selle suure enamuse moodustavate riikide nimed - Hiina, Saudi Araabia, Pakistan - panevad meid mõtlema ja tekitavad hämmeldust. Me tunneme imestust, kui loeme, et nimelt need riigid, mis ei ole inimõiguste valdkonnas just parimaks eeskujuks, kutsuvad Iisraeli ja Hamasi üles viima läbi põhjalikku uurimist operatsiooni "Valatud tina” ajal toimepandud inimõiguste rikkumiste kohta.
<P>
Me ei kavatse asuda kummagi sõdiva osalise poolele. Me eelistame jääda tasakaalustatud otsuse juurde ning väljendame vajadust tagada Iisraeli julgeolek riigi piirides ja Iisraeli Riigi ja Palestiina riigi õigus olemasolule. Samuti avaldame oma vastuseisu vägivalla ja terrori kasutamisele ning sõja pidamisele konfliktide lahendamise eesmärgil.
<P>
Meie kristlik kultuur ning arusaam inimkonnast ja ajaloost annavad meile lootust, et kõikide toimepandud rikkumiste eest karistatakse kindlameelselt ja tasakaalustatult.
<SPEAKER ID="152" NAME="Ria Oomen-Ruijten" AFFILIATION="PPE">
(NL) Olen öelnud rohkem kui korra, et kes minevikku ei mäleta või ei tunnista, elab tulevikuta. Kindlasti kehtib see Lähis-Ida konflikti kohta.
<P>
Olen Richard Goldstone'i aruande kohta siin palju kriitikat kuulnud. Mina tean Goldstone'i ajast, mil ta oli suur lepitaja, kes viis läbi ja juhtis paljude juhtumite uurimist Lõuna-Aafrikas. Minu arvates on Goldstone parim näide kellestki, kes suudab kõik asjaolud ausalt välja öelda, et jõuda leppimisele lähemale. Kahjuks viitab aruande vastuvõtmise viis sellele, et lepituseni ei ole jõutud ning selle asemel on tekkinud isegi tugevam kahestumine. Seepärast on seda aruannet lihtsalt eiratud.
<P>
Austatud juhataja! Iisrael on jätnud aruande järeldused tähelepanuta, kuid samal ajal on ta tegelikult tunnistanud, et tegi vigu, sest ta on põhjustatud kahju eest ÜRO-le hüvitise välja maksnud ja võtnud mõned oma sõjaväelased vastutusele. Palestiina pool ei ole aga astunud ühtegi säärast sammu. Huvitav, kas Rām Allāhis moodustatud uurimiskomisjon saab üldse Gazas põhjalikku uurimist läbi viia.
<P>
Lugupeetud juhataja! Sel reedel toimub ÜROs kohtumine ja ma loodan väga, et meie uus välispoliitika esindaja suudab muuta Euroopa seisukoha ühtsemaks ja selgemaks. Me peame austama inimõigusi ja mõlema poole õigusi igas olukorras. Austatud juhataja! Kui me suudame reedel ühtsuse saavutada, olen ma väga rahul. Ehk on siis lahendus Lähis-Ida olukorrale meie käeulatuses.
<SPEAKER ID="153" NAME="Olga Sehnalová" AFFILIATION="S&amp;D">
(CS) Üksikisikute saatust käsitlevate arvude võrdlemine on alati petlik. Operatsioon "Valatud tina” põhjustas Gaza elanike hulgas enam kui tuhat ohvrit. Võrdleme seda kolmeteistkümne ohvriga Iisraeli relvajõudude hulgas. Kas meil on vaja veel midagi teada, et jõuda järeldusele, kes on selles sõjas süüdlane ja kes on ohver? Minu arvates on küll vaja. Näiteks on vaja teada seda, et pärast 2006. aastat tulistati Gaza sektorist tuhandeid rakette Iisraeli linnade tsiviilelanike suunas. Seda tehti tiheasustusega aladelt ja ilmselgelt ka üldkasutatavatest hoonetest. Peaksime esitama veel küsimusi. Kuidas saab üks riik oma kodanikke sellises olukorras kaitsta? Kas on võimalik võidelda armeega terroristide vastu, kes kasutavad tsiviilelanikke inimkilbina? Kui jah, siis kas on võimalik vältida tsiviilisikute sattumist ohvrite hulka? Mida tegi rahvusvaheline üldsus sedalaadi terrorismi ärahoidmiseks? Kas inimõiguste austamise vallas ei kehti mitte ettekavatsetult erinevad normid? Vastuse leidmine nendele tõsistele küsimustele on ELi ühise välispoliitika jaoks keeruline ülesanne. Selle poliitika eesmärk peaks olema dialoogi edendamine, usalduse loomine ning jätkusuutliku ja rahumeelse lahenduse kannatlik otsimine kogu Lähis-Ida jaoks. Üks samm õiges suunas võiks olla kõikide Gaza konfliktiga kaasnenud ja ka sellele eelnenud asjaolude eelarvamustevaba uurimine.
<SPEAKER ID="154" NAME="Niccolò Rinaldi" AFFILIATION="ALDE">
(IT) Lugupeetud juhataja, kallid kolleegid! Goldstone'i aruanne on määratud jääma verstapostiks, mille kõiki võimalikke tulevasi tahke ei ole ehk veel käsitletud. Sealhulgas ei ole käsitletud rahvusvahelise õiguse kinnitamist, mis on meie, liberaaldemokraatide jaoks eriti tähtis teema.
<P>
Meil on hea meel aruandes esitatud nõude üle maksta hüvitist selle ebavõrdse konflikti tsiviilohvritele ja anda Rahvusvahelisele Kriminaalkohtule üle kõik juhtumid, mille kohta osalised ei suuda viia läbi tõeliselt sõltumatut ja erapooletut uurimist. Seda nõudsid eelmise aasta jaanuaris ka paljud Iisraeli inimõiguste rühmitused. Need on tõsiasjad, mis võivad kahjustada isegi sellist riiki nagu Iisrael, kes paistab olevad lakanud võtmast eeskuju suursuguse heebrea kultuuri erakordsest humanismist, millest me kõik põlvneme.
<P>
Tõde on see, et vägivald on hukatuslik. Hezbollah on pärast rünnakut Liibanonile tugevam ja praegu on Hamas Gazas palju tugevam. Igaüks, kes on Gazas pärast konflikti käinud, võib anda tunnistusi inimeste tohutute kannatuste kohta. Ka meie, eurooplased, peame praegu eelkõige Gazale ütlema: jäägem inimlikuks!
<SPEAKER ID="155" NAME="Frieda Brepoels" AFFILIATION="Verts/ALE">
(NL) Minu arvates on Goldstone'i aruanne selgelt näidanud, et nii Iisrael kui ka Hamas on Gaza sõja ajal pannud toime inimõiguste rikkumisi. ÜRO on juba kaks korda mõlemalt poolelt nõudnud, et nad viiksid läbi sõltumatud uurimised, kuid neliteist kuud hiljem eiravad nad seda nõuet ikka veel.
<P>
Ma küsin endalt, miks Euroopa Liit ei astu rahvusvahelise õiguse kaitseks välja. Miks lubab ta selles piirkonnas valitseda karistamatusel? Meie austus rahvusvahelise õiguse vastu kaotab igasuguse usaldusväärsuse, kui EL jätab need sõjakuriteod vaidlustamata. See aruanne ei puuduta Iisraeli julgeolekut. See puudutab hoopis inimõiguste raskeid rikkumisi. Seega pole olemas mingeid veenvaid põhjusi, miks selle aruande soovitusi ei tuleks ellu viia.
<P>
Niisiis pöördun nii kõrge esindaja kui ka liikmesriikide poole palvega teha kõik mis võimalik, et tagada kohapeal õigete järelmeetmete võtmine. Lõppude lõpuks on see ainuke viis, kuidas anda rahuläbirääkimiste taasalgatamisele mingigi edulootus.
<SPEAKER ID="156" NAME="Peter van Dalen" AFFILIATION="ECR">
(NL) See aruanne on ühepoolne. Selles kritiseeritakse Iisraeli väga palju, sest muu hulgas tulistas ta majanduslikke ja tsiviilsihtmärke. Kuid Hamas kasutas neid ehitisi valel otstarbel. Kahjuks ei ole Goldstone pidanud vajalikuks uurida, kas tegelik olukord oli selline. Seega jättis Goldstone uurimata, mida Hamas valesti tegi, ja esitas Iisraelile palju etteheiteid. See ei tekita aruande suhtes mingit usaldust, sest on muid allikaid, mis viitavad, et Hamas peitis end tõepoolest haiglatesse, kiirabidesse ja tsiviilehitistesse.
<P>
Lugupeetud juhataja! Ma lõpetan positiivse mõttega. Goldstone'i aruandes esitatakse palju süüdistusi ja neid tuleb uurida. Iisraeli valitsus on täiesti õigesti astunud selles vallas esimesi samme ja algatanud kriminaaluurimise. Selle üle tuleb rõõmustada. Siiski kardan, et me peame pikka aega ootama, enne kui Hamas ennast samamoodi analüüsima hakkab.
<SPEAKER ID="157" NAME="Patrick Le Hyaric" AFFILIATION="GUE/NGL">
(FR) Sõltumata sellest, kas see meile meeldib või mitte, on ÜRO Peaassamblee Goldstone'i aruande kinnitanud ning ma ei saa aru, miks rahvusvahelise õiguse suhtes peaks kehtima topeltstandardid. Rahvusvaheline õigus on rahvusvaheline õigus ja Goldstone'i aruandes kasutatakse terminit "sõjakuritegu”, mida nägi pealegi igaüks ka oma teleriekraanilt. Isegi Iisraeli sõdurid on tunnistanud, et nad said korraldusi tulistada tsiviilelanikke.
<P>
Niisugustes oludes peavad Euroopa Liit ja Euroopa Parlament looma tingimused selleks, et Iisraeli valitsus järgiks rahvusvahelist õigust. Vajaduse korral võib ta sel eesmärgil karistusena peatada ELi ja Iisraeli assotsieerimislepingu artikli 2 kohaldamise. Selles artiklis on sätestatud, et kahe lepinguosalise vahelised suhted peavad põhinema inimõiguste ja demokraatia austamisel. Nii lihtne see ongi - seda sätet on vaja vaid kohaldada.
<P>
Kui midagi ette ei võeta, peab Euroopa Liit näitama selgelt välja oma meelekindlust ning andma asja Goldstone'i aruandes esitatud soovituste kohaselt Rahvusvahelisse Kriminaalkohtusse. Lõpetuseks peab Euroopa Parlament otsustama ära ühe olulise asja: kas me soovime harmoonilist maailma, kus valitseb lõppude lõpuks õiglus ja rahu, või võimupoliitikaga kaasnevaid džungliseadusi? Me peame kandma oma vastutust Euroopa rahva ja kogu maailma rahva ees.
<SPEAKER ID="158" NAME="Morten Messerschmidt" AFFILIATION="EFD">
(DA) Lugupeetud juhataja! See teema - see aruanne - on põhimõtteliselt üks piinlik peatükk ÜRO ajaloos. Kes suudakski sündsalt arutleda Gaza sõja teemal, rääkimata sealjuures tuhandetest Qassami rakettidest, mis sadasid kaheksa aasta jooksul alla Iisraeli rahumeelsete kodanike suunas? Kes suudakski sündsalt sellel teemal arutleda, mainimata sealjuures sadu tunneleid, mis asuvad Egiptuse ja Gaza ning muude piirkondade vahel ja mida mööda veetakse salakaubana relvi, et kahjustada juutide huve Iisraelis. Kes suudakski sündsalt koostada sellist aruannet, lisamata sellesse tõsiasja, et Iisraelil on hästitoimiv õigussüsteem, kuid Palestiinas ei ole ühtegi mõrvarit ega terroristi toimepandud kuritegude eest vastutusele võetud? Vastus kõigile kolmele küsimusele on järgmine: kohtunik Goldstone. See on häbiväärne! See häbistab ÜRO süsteemi ja sellega, et me Euroopa Parlamendis seda arutelu üldse peame, muudame selle häbistavaks teemaks ka Euroopa Liidu suhtes.
<SPEAKER ID="159" NAME="Proinsias De Rossa" AFFILIATION="S&amp;D">
Austatud juhataja! Arutelu kuulates on raske mõista, millist aruannet mõned sõnavõtjad on lugenud. Kindlasti ei ole tegemist selle aruandega, mida mina lugesin.
<P>
Iisrael ei luba Euroopa Parlamendil kasutada demokraatlikku õigust kohtuda Palestiina seadusandliku nõukogu liikmetega Gazas. Samuti ei luba ta sinna meie välisministreid. Ühe Hamasi võitleja mõrvasid suure tõenäosusega Iisraeli agendid, kes kasutasid võltsitud Euroopa passe. Sellega on nad rikkunud Iirimaa, Suurbritannia, Prantsusmaa, Saksamaa ja Dubai suveräänsust. Iisrael kohtleb meid põlgusega ja see ei ole üllatav, kui võtta arvesse karistamatusetunnet, millega ta rikub jätkuvalt miljonite palestiinlaste õigusi.
<P>
Meie reageering Goldstone'i aruandele näitab, kui palju me inimõigustest ja õigusriigi põhimõtetest hoolime. Aruandes leiti, et Gaza piiramine on elanikkonna kollektiivne karistamine ja et operatsiooni "Valatud tina” eesmärk oli järgida seda teguviisi. Selles leiti ka tõendeid ettekavatsetud piinamise, ebainimliku kohtlemise ja raskete inimkannatuste tahtliku põhjustamise kohta. Aruandes on soovitatud pöörduda Rahvusvahelise Kriminaalkohtu poole ja öeldud, et nelik peaks kindlalt nõudma õigusriigi põhimõtete järgimist.
<P>
Mina toetan Goldstone'i üleskutset liikmesriikidest Genfi konventsioonide osalistele, - kelle hulgas pean mainima ka Iirimaad -, et algatada riikide kohtutes kriminaalsüüdistused sõjakuritegude väidetavate toimepanijate vastu.
<P>
Ma teeksin ühe paranduse, enne kui lõpetan. Korduvalt on väidetud, et aruandes ei käsitleta Hamasi rakettide tulistamist Iisraeli suunas. Kuid aruande leheküljel 31 mainitakse Palestiina relvastatud rühmituste korraldatud raketi- ja mortiirirünnakute mõju Lõuna-Iisraeli tsiviilelanikele.
<SPEAKER ID="160" NAME="Hannu Takkula" AFFILIATION="ALDE">
(FI) Austatud juhataja! Euroopa Liidu liikmetena peame meeles pidama, millised on Euroopa väärtused. Need on demokraatia, inimõigused ja arvamusvabadus ning me peame neid igal pool järgima.
<P>
Goldstone'i aruande eesmärk oli koostada erapooletu uurimus, kuid kahjuks kukuti sellega läbi. Seda tunnistavad kõik osalised, kes on aruandega tutvunud. Samuti on see aruande allikmaterjali vaadates ilmselge.
<P>
Me peame meeles pidama ka seda, et kogu probleem sai alguse niisugustest riikidest nagu Kuuba, Pakistan, Egiptus ja Saudi Araabia, kes ei tunnista samu väärtusi nagu Euroopa Liit ja Iisrael.
<P>
Ma olen De Rossa ja De Keyseri sõnavõttudest üsnagi rabatud. Huvitav, millist aruannet te küll lugesite. Kui te teate, nagu te väidate, midagi Hamasi ja Fatah' vahelisest kodusõjast ning sellest, kui palju inimesi selles hukkus, siis te ju nõustute, et me peaksime sekkuma ning aitama palestiinlastel leida õige juht ja ühine hääl ja hakata oma riiki rajama, mitte jätkata selle ja ka Iisraeli demokraatliku ühiskonna hävitamist, tulistades tema pihta rakette.
<P>
Tahan öelda, et see aruanne on kahjuks üks häbiplekk ÜRO ajaloos. Meie, eurooplased, peame meeles pidama ka seda, et Ghilad Shalit, kes on eurooplane, prantslane ja Iisraeli sõdur, on ikka veel Hamasi vang, ning me peame nõudma tema vabastamist. See on esimene samm, mis meil tuleks teha.
<SPEAKER ID="161" NAME="Geoffrey Van Orden" AFFILIATION="ECR">
Austatud juhataja! Need meie hulgast, kes on Iisraeli sõbrad, võivad olla mitmeti kahelnud selles meetodis, mida Iisrael kasutas sekkumiseks Gazas, kuid nad ei ole kahelnud Iisraeli õiguses ennast kaitsta ja võtta tõhusaid meetmeid nende suhtes, kes kavandavad ja panevad toime selle riigi vastaseid terroriakte.
<P>
Ma tunnen südamest kaasa Palestiina lihtrahvale, sest 60 aastat on neid alt veetud. Seda on teinud need, kes on lubanud neid juhtida, ja need, kelle elukutse on terrorist.
<P>
Algusest peale oli selge, et aruanne, mille andis välja ÜRO kahtlase väärtusega Inimõiguste Nõukogu - meie fraktsiooni juht Howitt kritiseeris just seda, mitte ÜROd, ja tundub, et teie väiklane parteipoliitiline mõttetera oli üsna madal -, seisneb Iisraeli ühepoolses hukkamõistmises. Aruandes esitatakse Iisraelile kaugeleulatuvaid nõudmisi, kuid Hamasist räägitakse väga vähe. Selles ei nõuta terrorismi ja Iisraeli vastu suunatud rünnakute lõpetamist, vaid palutakse niinimetatud Palestiina relvastatud rühmitustel lihtsalt loobuda rünnakutest Iisraeli tsiviilelanike vastu ning püüda vältida kahju tekitamist Palestiina tsiviilisikutele.
<P>
Ma ei näe selles 554-leheküljelises aruandes midagi, mis pakuks edasiviivaid ja häid ettepanekuid kestva rahu ja stabiilsuse saavutamiseks. Selle asemel leiame, et Iisraeli ründamiseks on appi võetud inimõiguste retoorika ja Rahvusvahelise Kriminaalkohtu vahendid. Ma pean ütlema, et selline moonutamine ei tee Ühinenud Rahvaste Organisatsioonile au.
<SPEAKER ID="162" NAME="Alexandra Thein" AFFILIATION="ALDE">
(DE) Austatud juhataja! Kumbki konflikti pool ei ole siiani täitnud ÜRO nõuet viia läbi Goldstone'i aruandes esitatud süüdistuste usaldusväärne ja sõltumatu uurimine. See on kahetsusväärne eriti just Iisraeli poole pealt, sest ükskõik, milliseid vastuolusid Goldstone'i aruanne sisaldab, on iga riik, kes nimetab ennast õigusriigi põhimõtetel rajanevaks demokraatlikuks riigiks, kohustatud lubama korraldada nii tõsiste süüdistuste sõltumatu uurimine. Sellest ei piisa, et Iisraeli armee, mis on ise kahtluse all, viib läbi sõjaväelist sisejuurdlust.
<P>
Kui Euroopa Liit suhtub inimõiguste ja rahvusvahelise õiguse austamise põhimõtetesse tõsiselt, peab ta suurendama survet mõlemale osalisele, sealhulgas oma kahepoolsete suhete raamistikus, ning nõudma, et uurimine, mida on nõutud rahvusvahelise ja humanitaarõiguse võimalike rikkumiste kohta, viidaks läbi kooskõlas õigusriigi põhimõtetega. Sõjakuritegude eest tuleb karistada rahvusvahelise õiguse alusel, nagu siin on juba korduvalt öeldud. Vajaduse korral tuleb Rahvusvahelise Kriminaalkohtu prokuröril viia uurimine läbi Rooma statuudi artikli 12 lõike 3 alusel. Kuid vaatamata Goldstone'i aruandele ei ole praegu põhjust Gaza piiramist jätkata.
<SPEAKER ID="163" NAME="Miroslav Mikolášik" AFFILIATION="PPE">
(SK) Goldstone'i aruandes, mille järelduste ja soovituste üle me arutleme, eiratakse Iisraeli õigust ennast kaitsta. Iisraeli sekkumine Gaza sektoris eelmisel aastal oli karm meede ning mul on isiklikult ohvritest ja nende perekondadest väga kahju. Siiski ei tohi me unustada, et selleni jõuti pärast aastaid kestnud palestiinlaste rünnakuid Iisraeli tiheasutusega alade vastu.
<P>
Hiljuti teatas Hamas, et on valmis dialoogiks rahvusvahelise üldsusega, sealhulgas ELi ja USAga. Ma nõuan tungivalt, et me ei kaaluks seda mõtet enne, kui Hamas tunnistab ühemõtteliselt Iisraeli õigust olemasolule ja loobub vägivallast. Me tunneme kaasa selle pikaajalise konflikti ohvritele, kuid rahuläbirääkimistel vajame hädasti usaldusväärset Palestiina partnerit, kes oleks Palestiina rahva õiguspärane, usaldusväärne ja vastutustundlik esindaja. Kuni seda ei ole juhtunud, tähendab veel sadade lehekülgede kaupa rahvusvaheliste soovituste koostamine ajaraiskamist.
<P>
Tahan rõhutada ka Egiptuse rolli. See riik peab võtma jõulisi meetmeid, et hoida ära terroristide abistamine relvadega, mida veetakse maa-aluste tunnelite kaudu salakaubana Gazasse.
<SPEAKER ID="164" NAME="Antigoni Papadopoulou" AFFILIATION="S&amp;D">
(EL) Lugupeetud juhataja! Goldstone'i aruanne tabab otse naelapea pihta. Poliitika, millega koheldakse mõlemat poolt võrdselt, ei aita. Gazas on toime pandud palju kuritegusid ja see olukord jätkub. Seal valitseb vaesus ja viletsus ning seal eiratakse jultunult Palestiina rahva inimõigusi. Selle kohta on tõendeid. Punane Rist, Maailmapank ja Euroopa Nõukogu on koostanud aruanded palestiinlaste suhtes toime pandud kuritegude kohta, majandusraskuste kohta ning ebainimlike elutingimuste kohta Gazas.
<P>
Me ei tohi selle ees silma kinni pigistada. Inimkond on olnud palestiinlaste vastu toime pandud vägivallategude tunnistajaks nüüdseks juba aastaid. Iisraeli sõjamasin on tegutsenud enesekaitse ettekäändel armutult. Palestiina rahvas kannatab.
<P>
Me mõistame kõigest hingest hukka tsiviilelanike mõrvamise ka Iisraelis. Kuid see ei tähenda, et Iisraelil on õigus sooritada enesekaitseks jätkuvalt suurel hulgal kuritegusid palestiinlaste vastu. See ei õigusta Iisraeli kriminaalkuritegusid.
<P>
Loomulikult ei ole me prokurörid ja samuti ei sobi meile Pontius Pilatuse roll. Kuid me ei saa oma käsi sellest puhtaks pesta ning lubada verevalamise jätkumist ja lasta Iisraelil karistamatult pääseda. Soovides olla lugupidavad ja jättes tegutsemata, laseme valitseda vastutamatusel. Niimoodi jätame kurjategija karistuseta ning käitume ohvriga vastutustundetult ja ebamoraalselt. Niimoodi lubame valitseda õigusel, mille põhimõte on "kel jõud, sel õigus”.
<SPEAKER ID="165" NAME="Michael Theurer" AFFILIATION="ALDE">
(DE) Lugupeetud juhataja! Goldstone'i aruandes kirjeldatakse inimõiguste rikkumisi, mida on toime pannud mõlemad pooled. Enam kui 1400 ohvrit Gaza sektoris on ilmselgelt liiga palju. Kuid ma olen kindel, et ilma Iisraeli-vastaste raketirünnakuteta ei oleks ka Iisraeli sõjalist reaktsiooni olnud. Kui delegatsioon Iisraeliga suhtlemiseks selles riigis käis, mõistsime, et Iisrael ei suhtu sõjategevusse kergekäeliselt. Goldstone'i aruande peamine süüdistus, et Iisrael ründas tsiviilisikuid ettekavatsetult ja järjepidevalt, ei pea vett. Seda, kui palju kasutas Hamas tsiviilelanikke inimkilbina, ei ole piisavalt uuritud. Siiski mainitakse aruandes, et Iisraeli armee edastas telefonikõnede ja lendlehtede teel hoiatusi. Hamas ei teinud midagi sellist, kui pani toime oma raketirünnakuid Iisraeli vastu.
<P>
Kuid me peame küsima ka seda, kas ÜRO ise tegi Gazas piisavalt palju, et vältida näiteks Hamasi raketirünnakuid ÜRO hoonete ümbruses. Minu arvates ei ole Goldstone'i aruanne põhjus korraldada Iisraeli vastu edasi terrorirünnakuid - see ei õigusta seda. See ei aita ilmselt ka edasi liikuda. Siiski on selge, et me peame Euroopa Parlamendis nõudma inimõiguste austamist ja kutsuma mõlemat poolt üles rahuprotsessi juurde naasma.
<SPEAKER ID="166" NAME="Nicole Kiil-Nielsen" AFFILIATION="Verts/ALE">
(FR) Lugupeetud juhataja! Iisraelis süüdistatakse kohtunik Goldstone'i pahatahtlikes kavatsustes ja tema tööd on rahva silmis väga halba valgusesse seatud. Samal ajal korraldatakse vägivaldset laimukampaaniat inimõiguste kaitsjate, eelkõige sihtasutuse New Israel Fund vastu, mis rahastab Iisraeli peamisi inimõiguste kaitsmisega tegelevaid organisatsioone. Eriti hoogsalt töötatakse vastu selle presidendile, Knesseti endisele liikmele ning akadeemikule ja haritlasele Naomi Chazanile, kes on tuntud oma pühendumise poolest naiste õiguste ja rahu kaitsmisele.
<P>
Ehtsa nõiajahi ohvriks on sattunud kolmteist patsifistide rühmitust, näiteks Bethlehem ja Breaking the Silence. Euroopa Liit peab inimõiguste kaitsjaid vankumatult toetama kõikides riikides, sealhulgas loomulikult ka Iisraelis, kelle karistamatus solvab demokraatlikke väärtusi. Euroopa Liit peab kaitsma Iisraeli tema enda kurjade vaimude eest.
<SPEAKER ID="167" NAME="Robert Atkins" AFFILIATION="ECR">
Austatud juhataja! Süüdi on mõlemad pooled, kuid Iisraeli reageering selle aruande ja ka operatsiooni "Valatud tina” puhul oli liiga jõuline. Goldstone on väga hea mainega austusväärne kohtunik ja juut. Selles aruandes on kahtlemata vigu, kuid Iisrael peab tunnistama, et oluline osa kriitikast põhineb faktidel. Te peaksite vaid kuulama Iisraeli sõdureid, kes tunnistavad üles oma kahtlaseid tegusid seoses organisatsiooniga Breaking the Silence.
<P>
Iisrael on selle uurimise tagajärjel olnud sunnitud tunnistama valge fosfori kasutamist. Miks ei ole siis läbi viidud tegelikku uurimist mõne sellise Iisraeli sõduri tegevuse kohta, kes on olnud seotud kui mitte tegelike, siis võimalike sõjakuritegudega? Palestiina seadusandlik nõukogu on oma üleastumisi tunnistanud, kuid Iisrael peab jätma selles küsimuses ja hiljutise Dubai mõrva küsimuses oma ülbuse ning saama aru kogu maailma mõistlike ja korralike inimeste õigustatud murest.
<SPEAKER ID="168" NAME="Seán Kelly" AFFILIATION="PPE">
Lugupeetud juhataja! Mulle näib, et arutelu kolm võtmesõna on "sõltumatu”, "võrdne” ja "neutraalne”. Inimõiguste väidetavate rikkumiste kohta tuleb läbi viia sõltumatu uurimine. Rikkumiste toimepanijad tuleb hukka mõista võrdselt ning selle kahetsusväärse konflikti vahendamiseks on vaja eelkõige võimsat neutraalset häält. Praegu seda häält kahjuks ei ole, sest ülekaalukas osa mõjukatest riikidest on arvamusel, mis on üsna hästi teada.
<P>
Minu arvates on kõrgel esindajal või isikul, kes on asunud Euroopa Ülemkogu vastloodud eesistuja ametisse, suurepärane võimalus selline neutraalne hääl luua. See võiks olla midagi sellist, mida tegi George Mitchell Põhja-Iirimaal ja mille tulemusena valitseb meil nüüd rahu, ning inimesed, kes olid üksteist aastaid tulistanud ja tapnud, on nüüd koos valitsuses. Samamoodi on nüüd kõrgel esindajal võimalus luua see neutraalne, sõltumatu ja õiglane hääl, mida praegu kahjuks ei ole.
<SPEAKER ID="169" NAME="Diane Dodds" AFFILIATION="NI">
Austatud juhataja! Lubage mul küsida Seán Kellylt selgitust. Olen kindel, et ta teeb seda meeleldi. Erakond, mida mina Põhja-Iirimaal esindan, on küll valitsuses, kuid see on täiesti rahumeelne erakond, mille liikmed ei ole kunagi kedagi tulistanud ega tapnud.
<P>
Pigem on selliste asjadega tegelnud IRA ja tema poliitilised esindajad.
<SPEAKER ID="170" NAME="Diego López Garrido" LANGUAGE="ES">
Lugupeetud juhataja! Arutelu on minu arvates olnud väga mitmekesine ja teemaks ei ole olnud ainult Goldstone'i aruanne, vaid ka eelnenud olukord, mis selle aruande koostamise põhjustas.
<P>
Minu meelest saame eesistujariigi nimel taas kord öelda, et Goldstone'i aruanne on lähtepunkt, nagu ütles nõukogu ja nagu ütles komisjoni nimel Kristalina Georgieva. Ma tänan teda sõnavõtu eest. See on usaldusväärne aruanne ja see paistab olevat objektiivne ning selles käsitletakse inimõiguste ülimalt tõsiste rikkumiste esinemist või võimalikku esinemist konflikti eri poolte puhul.
<P>
Euroopa Liit ei saa jääda Goldstone'i aruande sisu suhtes ükskõikseks. Euroopa Liit ei saa jääda ükskõikseks aruande suhtes, milles käsitletakse objektiivselt ja usaldusväärselt inimõiguste väga tõsiste rikkumiste võimalikku esinemist.
<P>
Seega usume, et aruandest tulenev ettepanek viia läbi sõltumatu ja usaldusväärne uurimine on kõige õigem reageering, sest see aruanne on oluline dokument ja peaks mõjutama meid kõiki. See peaks panema mõtlema neid meie hulgast, kes just nagu Euroopa Liit ja Euroopa Parlament usuvad inimõiguste olemasolusse ja nende kaitsmisse. See peaks ajendama meid reageerima väga tõsistele inimõiguste rikkumistele, mis on antud juhul toime pandud.
<P>
Arutelu aruande üle käib ja me leiame, et seda arutelu Ühinenud Rahvaste Organisatsioonis tuleks toetada. Selle üle peetakse aru ka inimõiguste nõukogus. Saame teile öelda, et Rahvusvaheline Kriminaalkohus tegeleb sellega ja uurib seda ning minu arvates peaks Euroopa Liit jääma edasiviivale ja kooskõlastatud seisukohale nendes ülimalt tõsistes teemades, mis on Goldstone'i aruandes tõstatatud. Nõukogu eesistujariik kavatseb seda teha.
<SPEAKER ID="171" NAME="Kristalina Georgieva">
komisjoni liige. - Austatud juhataja! Lubage mul kõigepealt selgelt välja öelda, et komisjon on järjepidevalt ja jõuliselt väljendanud sügavat muret Gazas valitseva humanitaarolukorra pärast. Minu eelkäija Louis Michel käis Gazas vahetult pärast operatsiooni "Valatud tina”. Ta nägi pealt mõlema poole rikkumisi ja võttis nende teemal ka sõna.
<P>
Meie komisjonis oleme väga huvitatud sellest, et meie tegevuskavas oleks alati tähtsal kohal kaks teemat. Esimene neist on see, et rahvusvahelist humanitaarõigust peavad täielikult austama kõik osalised. Teiseks tuleb tagada, et humanitaarabi jõuaks ka tegelikult Gaza rahvani.
<P>
Eelmise aasta jaanuaris toimunud konfliktist saadik on Euroopa Liit selgelt välja öelnud, et me jälgime hoolikalt rahvusvahelise humanitaarõiguse väidetavate rikkumiste uurimist. Komisjon on rõhutanud, kui tähtis on rahvusvahelise õiguse rikkumiste eest vastutusele võtmine ja karistamatuse vastu võitlemine, ning rõhutab seda ka edaspidi.
<P>
Lähis-Ida rahuprotsessi raames on inimõiguste ja rahvusvahelise humanitaarõiguse austamine praegu sama oluline kui varem ning võib-olla isegi olulisem kui kunagi varem.
<P>
Et EL oleks rahuprotsessis usaldusväärne osaline, tuleb näidata, et ta kohaldab ELi põhiväärtusi igas olukorras ning täidab igakülgselt ja iga teema puhul järjekindlalt rahvusvahelist õigust käsitlevat õigustikku. Lubage mul eesistujariigi toetuseks veel korrata, et Euroopa Liidu ühine seisukoht Goldstone'i küsimuses oleks väga tähtis samm selles suunas.
<SPEAKER ID="172" NAME="Juhataja">
Arutelu on lõppenud.
<P>
Hääletus toimub järgmisel istungil.
<P>
Kirjalikud avaldused (kodukorra artikkel 149)
<SPEAKER ID="997" NAME="Corina Creţu" AFFILIATION="S&amp;D">
kirjalikult. - (RO) Goldstone'i aruandega, mis on seotud äärmiselt vastuolulise ja palju kirgi tekitava olukorraga, on raske saavutada asjaosaliste üksmeelt, sest kokkupõrked, mis toimusid 2008. aasta detsembris ja 2009. aasta jaanuaris Iisraeli armee ja Palestiina võitlejate vahel Gazas - piirkonnas, mida valitseb Hamas -, on põhjustanud mõlemale poolele kannatusi. Vaatamata osaliste seisukohale Goldstone'i aruande suhtes loodan, et seda ei kasutata ettekäändena nende arutelude takistamiseks, mille eesmärk on lahendada Palestiina probleem rahumeelselt ja jäädavalt. Tegelikult on selles piirkonnas esmatähtis taasalustada rahukõnelusi, millesse on kaasatud nii Euroopa Liit kui ka Ameerika Ühendriigid, nagu see siiani on olnud. Saavutatavad lahendused peavad tagama Iisraeli Riigi jätkuva olemasolu selles piirkonnas ning garanteerima palestiinlastele, et nad saavad elada väärikalt omaenda elujõulises, demokraatlikus ja sõltumatus riigis. Euroopa Liit peab olema valmis võtma selles protsessis suurema vastutuse, et muuta Iisraeli ja Palestiina suhted normaalseks. Minu arvates tuleb meil pidada meeles Goldstone'i aruande kõige olulisemat punkti: miski ei õigusta kaitsetute inimeste kannatusi ning selle olukorra lõpetamiseks tuleb eelistada dialoogi pidamist, mitte vastasseisu ja jõu kasutamist.
<SPEAKER ID="173" NAME="Andreas Mölzer  " LANGUAGE="DE">
5. novembril 2009 kiitis ÜRO Peaassamblee Goldstone'i aruande heaks ning võttis vastu resolutsiooni 64/10. Nendes dokumentides kutsuti nii Iisraeli kui ka palestiinlasi üles uurima kolme kuu jooksul võimalikke inimõiguste rikkumisi, mis pandi toime Gaza konflikti ajal. Kahjuks ei ole ei Iisrael ega palestiinlased seda üleskutset veel täitnud. See on kahetsusväärne, sest Goldstone'i aruandes on esitatud väga pikk nimekiri mõlema poole üleastumistest ja kuritegudest. Aruande kohaselt pani Iisrael kolm nädalat kestnud rünnakute käigus toime rahvusvahelise õiguse raskeid rikkumisi. Valimatult rünnati tsiviilelanikke ja pommitati maju. Samuti on mainitud rahvusvahelise üldsuse poolt hukka mõistetud fosforpommide kasutamist. Aruande järgi kasutasid palestiinlased omakorda rakette ja mortiirimürske, et tahtlikult tappa tsiviilisikuid. Süüdistused on nii tõsised, et nende kiire uurimine on hädavajalik. Kuna ÜRO Julgeolekunõukogu lükkas Goldstone'i aruande tagasi, ei saa eeldada, et selles sisalduvat soovitust anda asi Haagi Rahvusvahelisse Kriminaalkohtusse täidetakse. Seepärast kutsun uut liidu välisasjade ja julgeolekupoliitika kõrget esindajat Catherine Ashtonit üles avaldama ELi nimel mõlemale konfliktipoolele suurt survet ja paluma neil kuritegusid uurida.
<SPEAKER ID="174" NAME="Róża, Gräfin von Thun Und Hohenstein  " LANGUAGE="PL">
Austatud juhataja! Kohtunik Goldstone'i aruannet esitletakse rahvusvahelisel areenil kui objektiivset dokumenti 2009. aasta talvel Gaza sektoris toimunud operatsiooni kohta. Samal ajal on eri allikate andmetel selgunud, et see ei ole koostatud viisil, mis võimaldaks meil sellele puhta südametunnistusega tugineda. Tahan nimetada mitut asjaolu, mida märkis suursaadik Dore Gold arutelu ajal Richard Goldstone'iga Brandeisi ülikoolis ja mida on rõhutanud Iisraeli välisministeerium.
<P>
Tundub, et missiooni liikmed avaldasid konflikti kohta oma veendumusi enne, kui missioon üldse algas, ning nende viibimise ajal Gaza sektoris saatsid neid Hamasi esindajad ja tunnistajaid küsitleti nende juuresolekul. Kohtunik Goldstone ei olnud tõendite uurimisel piisavalt hoolikas. Samuti tundub ebaõiglane, et Iisraeli võimude sõnu, mida aruandes tsiteeritakse, peetakse ebausaldusväärseteks, kuid Gaza võimude, näiteks Hamasi seisukoht ei tekita missiooni liikmetes mingeid kahtlusi.
<P>
Arvestades eeltoodud kriitikat Goldstone'i aruande suhtes kutsun komisjoni ja Euroopa Parlamenti üles tagama, et Euroopa üldsus saaks võimaluse tutvuda mõlema poole argumentidega Gaza sektoris valitseva olukorra kohta. Euroopa Liit peab hoolitsema selle eest, et majandussuhted Iisraeliga oleksid võimalikult head. Sellest tulenevalt on veelgi olulisem, et saaksime rajada oma suhted vastastikusele usaldusele. Üksnes kohtunik Goldstone'i aruandele tuginemine sellele kaasa ei aita.
