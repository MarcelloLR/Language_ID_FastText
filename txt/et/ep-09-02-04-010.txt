<CHAPTER ID="010">
Eelmise istungi protokolli kinnitamine
<P>
- (Eelmise istungi protokoll kinnitati.)
<SPEAKER ID="212" NAME="Nils Lundgren" AFFILIATION="IND/DEM">
Proua juhataja, viitan kodukorda puudutava märkusena kodukorra artikli 142 lõike 2 punktidele a ja b kõneaja eraldamise kohta. Eile, kui arutlesime siin Euroopa Parlamendis Guantánamo vangla üle, katkestati minu ja mitme teise sõnavõtja jutt halastamatult, kui olime ületanud oma kõneaega mõne sekundiga. Nii karmilt kohtlesid meid härra Pöttering ja pärastlõunal teda asendanud asepresident härra Siwiec.
<P>
Aga Sotsiaaldemokraatide fraktsiooni juhil härra Schulzil lubas härra Pöttering kõneaega ületada palju enam kui minuti. Ma ei taha vihjata, et seda lubati sellepärast, et härra Pöttering ja härra Schulz on vanad semud - saksa keeles alte Kameraden -, aga sellised juhtumid paistavad korduvat. Suurtest fraktsioonidest pärit kolleegid, kelle poliitilist sõnumit juhataja tahab kuulata, saavad väga lahke kohtlemise osaliseks. Väiksematest fraktsioonidest pärit kolleege, kelle poliitilist sõnumit juhataja kuulata ei taha, koheldakse väga julmalt. See on vastuolus kodukorraga, kus on selgelt öeldud, kuidas kõneaega tuleb anda.
<P>
Tahan härra Pötteringile ja asepresidentidele meelde tuletada...
<P>
(Juhataja ütles kõnelejale, et ta on kõneaega ületanud.)
<P>
Mind saadeti siia kaitsma subsidiaarsust ja liikmesriikide suveräänsust ning selle parlamendi presidendil ja asepresidentidel ei ole mingit õigust püüda vaigistada 15% Rootsi valijaskonnast.
<SPEAKER ID="213" NAME="Juhataja">
Härra Lundgren, katkestan teid nüüd. Te olete ületanud kõneaega enam kui poole jagu. Võtsin öeldu teadmiseks. Usun, et see on kõigile selge.
<SPEAKER ID="214" NAME="Nils Lundgren" AFFILIATION="IND/DEM">
Proua juhataja, kas ma tohin teile meelde tuletada, et härra Schulziga seda juhtunud ei oleks? Teda te katkestanud ei oleks. See ongi see suur erinevus. Aga te kinnitasite seda, mida ma öelda tahtsin - tänan teid väga.
<SPEAKER ID="215" NAME="Juhataja">
Härra Lundgren, olen kindel, et te eksite. Panen teie öeldu kirja ja see on protokollis näha. Kindlasti oleks ka juhatuses sobiv arutada seda erinevat käitumist, mis osaliselt sõltub vaba aja olemasolust.
