<CHAPTER ID="014">
Tööhõive, töötingimuste ja koolitusega tegelevate Euroopa ametite tõhusus (arutelu)
<SPEAKER ID="616" NAME="Juhataja">
Järgmine päevakorrapunkt on komisjoni avaldus tööhõive, töötingimuste ja koolitusega tegelevate Euroopa ametite tõhususe kohta.
<SPEAKER ID="617" NAME="László Andor">
komisjoni liige. - Lugupeetud juhataja! Tahaksin Euroopa Parlamenti tänada selle eest, et nad on Euroopa ametite küsimuse päevakorda võtnud.
<P>
Komisjon peab Euroopa Liidu ametite tõhusat toimimist väga tähtsaks. Osa sellest on seotud nende kõigi suhtes kohaldatava juhtimiskorraga. Nagu teate, arutatakse komisjoni, parlamenti ja nõukogu hõlmavas institutsioonidevahelises töörühmas praegu ametite toimimist ja juhtimist, tuginedes muu hulgas mitme ameti hindamisele, mille komisjon viis läbi aastal 2009. Tõepoolest on aeg kujundada välja uus üldsuhtumine ELi ametitesse ning suurendada nende üldist sidusust, tõhusust, vastutust ja läbipaistvust.
<P>
Institutsioonidevahelise töörühma põhiline eesmärk on töötada ELi kolme institutsiooni vahel järk-järgult välja üldine kokkulepe mitmesuguste arutusel olevate küsimuste kohta. Loodame, et selleni jõutakse käesoleva aasta lõpuks või järgmise alguseks. Koostöö parlamendiga on siiani olnud väga hea ja me usume, et saame järgmiste sammude astumisel parlamendi toetusega arvestada.
<P>
Nagu teate, on ELi ametid juriidiliselt iseseisvad organid, mille juhtimisreeglid on sätestatud rahastamiseeskirjades. Üldiselt valvab ametite üle haldusnõukogu, mille liikmeskond võib ameti iseloomu järgi varieeruda. Näiteks kolmel tööhõive ja koolitusega tegeleval ametil - Eurofoundil, OSHAl ja Cedefopil - on kolmepoolsed haldusorganid, kuhu kuuluvad esindajad tegevusharu mõlemalt poolelt, liikmesriikidest ja ka komisjonist.
<P>
Tahan teile kinnitada, et Euroopa Parlamendil on ligipääs suurele hulgale teabele - nii sellepärast, et see teave on avalik, kui ka sellepärast, et parlament kui eelarvepädev institutsioon korraldab tööhõive- ja sotsiaalkomisjonis ametite direktorite kuulamisi seoses iga-aastastele tööprogrammidele ja eelarve täitmisele heakskiidu andmisega.
<P>
Igaühel neist ametitest - Eurofoundil, OSHAl, Euroopa Koolitusfondil ja Cedefopil - on oma kindlad ülesanded. Näiteks Euroopa Koolitusfondil ja Cedefopil, kes tegelevad küll mõlemad kutsehariduse ja koolitusega, on erinev geograafiline tegutsemisala. Esimene tegutseb väljaspool ELi, teine ELi sees, ja ka nende eesmärgid on erinevad. Euroopa Koolitusfond aitab peamiselt naaberriike haridus- ja koolitussüsteemide reformide läbiviimisel, Cedefop aga edendab teabe kogumist ja uuringuid seoses liikmesriikide kutsekoolituspoliitikaga. Komisjon on elavalt huvitatud nende kahe ameti koostoime tagamisest, eriti teabevahetuse, ühiste tööprogrammide, ühiste konverentside ja seminaride korraldamise ning ühisprojektide kaudu.
<SPEAKER ID="618" NAME="Ingeborg Gräßle" LANGUAGE="DE">
Lugupeetud juhataja, austatud volinik, kallid kolleegid! Kõigepealt tahaksin soojalt tervitada Weseli maakonna nõukokku kuuluvat kristlike demokraatide liidu rühma, kes viibib rõdul. Soovin volinik Andorile öelda, et meil on hea meel kuulda tema tänusõnu koostöö eest ametite teemal. Ometi on kurb ja kahetsusväärne, et nõukogu esindaja on taas istungisaalist lahkunud, sest tõsiasjas, et oleme ametitega tegelevas institutsioonidevahelises töörühmas nii vähe edusamme teinud, on süüdi esmajoones nõukogu, kes hoidub tegemast meiega koostööd, mis aitaks selles valdkonnas midagi parandada. Seepärast peaks komisjon teadma, et seisame tema kõrval.
<P>
Peame ametite küsimuses avaldama suuremat survet. Vaatleme praegu nelja ametit, mis peegeldavad kõigi ametite põhiprobleeme, teisisõnu vastutusalade kattumist näiteks Euroopa Tööohutuse ja Töötervishoiu Agentuuri (OSHA) ja Euroopa Elu- ja Töötingimuste Parandamise Fondi (Eurofound) vahel ning OSHA, Euroopa Meresõiduohutuse Ameti (EMSA), Euroopa Raudteeagentuuri (ERA) ja Euroopa Lennundusohutusameti (EASA) vahel. Samuti on märkimisväärne kattuvus Euroopa Koolitusfondi (ETF) ja Euroopa Kutseõppe Arenduskeskuse (Cedefop) vahel. Euroopa rahalisi raskusi arvesse võttes tekib küsimus, miks ei suuda me ennast sundida selles valdkonnas mõningaid otsustavaid meetmeid võtma ega ühenda ameteid, mille vastutusalad on väga sarnased, näiteks ametit, mis vastutab kutsekoolituse korraldamise eest Euroopas, ja teist ametit, mis vastutab selle eest väljaspool Euroopat.
<P>
Selleks on palju häid põhjendusi. Meil on probleeme ametite suurusega ja seetõttu ka nende tõhususega. Meil on järelevalveorganid, millel on rohkem liikmeid kui ametites töötajaid. Kõik need on asjad, mis kahjustavad iga päev Euroopa Liidu mainet, sest igaüks, kes seda olukorda näeb, haarab kahe käega peast kinni ja ütleb: "Te ei saa seda ometi tõsiselt mõelda!” Kõige tähtsam on see, et mõni amet ei ole saavutanud otsustavat suurust, mis võimaldaks tal tõhusalt töötada. Samuti on meie parlament eraldanud liiga palju raha ja liiga palju personali. Mõnes ametis, näiteks OSHAs, oleme viimase kümne aasta jooksul näinud eelarvet suurenemas 105% ja personali kasvu 69%. Eurofoundi eelarve on kasvanud 39% ja töötajate arv 46%. Seepärast palungi tungivalt oma kolleege, et me järgmisel eelarvearutelul midagi muudaksime.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="619" NAME="Sylvana Rapti" AFFILIATION="S&amp;D">
(EL) Lugupeetud juhataja! Eelkõneleja rääkis kattuvusest Dublinis asuva Euroopa Elu- ja Töötingimuste Parandamise Fondi ning Kreekas Thessaloníkis asuva Euroopa Kutseõppe Arenduskeskuse pädevuse ja töövaldkondade vahel. Kui ma õigesti mäletan, asutati mõlemad organisatsioonid 1975. aastal. See paneb imestama, kas on võimalik, et samal ajal asutati samaks otstarbeks kaks eri organisatsiooni.
<SPEAKER ID="620" NAME="Ingeborg Gräßle" AFFILIATION="PPE">
(DE) Lugupeetud juhataja! Austatud proua Rapti, jah, see on võimalik, sest tegelike töövaldkondade kattuvus ilmnes muidugi alles aja jooksul. Muide, ma ei mõelnud seda ise välja. See on esile toodud komisjoni uuringus, milles viidatakse kattuvustele. Lisaks sisaldavad kõigi nende uuringud, kes ameti tööd kasutavad, samuti palju viiteid kattuvustele. Sealt see info tulebki. Ma olen hea meelega valmis need dokumendid teie käsutusse andma.
<SPEAKER ID="621" NAME="Alejandro Cercas" LANGUAGE="ES">
Lugupeetud juhataja, austatud volinik! Olen mõne viimase aasta jooksul jälginud, kuidas töötavad meie ametid eriti Bilbaos ja Dublinis, ning arvan, et nad teevad tööd, mis on väga palju väärt ja kulutasuvuse mõttes ka ülimalt tõhus. Ühtlasi on meil olemas ka väga suur läbipaistvus ja pole kahtlust, et nad teevad tihedat koostööd parlamendiga.
<P>
Seepärast olen üllatunud, et ametite eksistentsile ja tegevusele on heidetud kahtlusevarju, ning vapustatud, et nagu tavaliselt, on mõnel liikmel poliitilise seisukoha asemel arusaam, mis koosneb vaid raamatupidamisest ja mitte millestki muust. Tõsi küll, raamatupidamine on väga oluline - on ju tähtis teada, kui suured on kulud, kuid meil on tarvis teada ka seda, milline on kasu; kui palju maksab tööõnnetuste ärahoidmine, aga kui palju läheb maksma tööõnnetuste ärahoidmise ebaõnnestumine. Me peame teadma koolituse maksumust, aga ka seda, mis läheb maksma see, kui jätame töötajad koolitamata või koostamata hinnangud muudatuste kohta, mida tööstusharudes oleks vaja teha.
<P>
Volinik, ma usun, et mõnel liikmel on probleeme pigem Euroopaga, mitte ametitega. Nagu Ithakale tagasi pöörduv Odysseus, ei tohi ka teie sireenide laulu kuulama jääda, sest nad tahavad laeva kaljude vahele meelitada ja Euroopa laeva põhja lasta.
<SPEAKER ID="622" NAME="Roger Helmer">
fraktsiooni ECR nimel. - Lugupeetud juhataja! Meie fraktsioonis ECR tahame näha tõhusamat kontrolli ELi eelarve üle. Maksumaksjate nimel nõuame ELi tasandil kulutatud raha eest tegelikku lisandväärtust. Eriti praeguse majandusliku kitsikuse ajal tahame, et kulutamisse suhtutaks põhimõtteliselt karmimalt: kulutada ei tule mitte rohkem, vaid paremini.
<P>
Kasutades seda loogikat tööhõive- ja sotsiaalkomisjonis, sean kahtluse alla nende nelja ameti tõhususe, kellest juba rääkisime: Eurofound, ETF, OSHA ja võimatu nimega Cedefop. Külastasin hiljuti ise Torinos asuvat ETFi ja kuulsin seal viibides ka Cedefopi tutvustust. Nagu eelmised sõnavõtjad juba nimetasid, on nende programmides tõepoolest suuri kattuvusi, ja ma loodan, et vähemalt nende juhtimine ja haldus on võimalik kasulikult ühendada.
<P>
Sellepärast esitan järgmised küsimused. Kas komisjon kohaldab neile ametitele tõhususe ja tulemuslikkuse kriteeriume? Kui jah, siis kas võiksime neid kriteeriume näha? Teiseks, kuidas ametid neid kriteeriume täidavad? Kas komisjon võiks parlamendile näidata mõnd ametite tulemuslikkuse analüüsi? Kolmandaks, võttes arvesse suurt tegevusalast kattuvust, kas komisjon on kaalunud nende asutuste ühendamist? Oleme kuulnud koostoimest. Me tahame seda näha. Kes määrab kindlaks ametite eesmärgid ja strateegia? Kas võiksime neid näha saada? Üldisemalt öeldes paistab märkimisväärselt kattuvusi tööhõive teemal koostatud aruannetes, mille on nende ametite kohta esitanud komisjon ja Euroopa Parlamendi poliitikaosakond. Me küsime: kas selline dubleerimine on mõttekas?
<SPEAKER ID="623" NAME="Franz Obermayr" AFFILIATION="NI">
(DE) Lugupeetud juhataja! Euroopa Liidul on neli ametit, kes tegelevad tööhõive, töötingimuste ja kutsekoolituse valdkonnaga. Need on Euroopa Elu- ja Töötingimuste Parandamise Fond (Eurofound), Euroopa Koolitusfond (ETF), Euroopa Tööohutuse ja Töötervishoiu Agentuur (OSHA) ja Euroopa Kutseõppe Arenduskeskus (Cedefop), kelle aastaeelarve on umbes 15-20 miljonit eurot. Olen vaadanud nende nelja ameti veebisaite. Esiplaanil on näiteks selline tegevus nagu ohuennetuse teemaline fotokonkurss, võistlus praktiliste lahenduste leidmiseks, olgu need siis mis tahes, ja põlvkondadevahelise solidaarsuse Euroopa päeva ühine korraldamine. Need kõik on vapustavad ettevõtmised, millest ühelgi ei näi olevat konkreetset tulemust.
<P>
Ametite tegevusvaldkonnad kattuvad. Kattuvusi on ametite vahel, aga ka komisjoni peadirektoraatidega, parlamendi talitustega ja liikmesriikide organitega. On selge, et niisugune olukord ei saa jätkuda. Peame töö dubleerimise lõpetama ja ametid liitma. Ebatõhusad ametid tuleb sulgeda, sest päris kindlasti ei saa maksumaksjad aru, miks sellistes vohavates ametites raisatakse miljoneid eurosid fotokonkurssidele.
<SPEAKER ID="624" NAME="Véronique Mathieu" AFFILIATION="PPE">
(FR) Lugupeetud juhataja! Kõnealuse nelja ameti vaheline koostoime nõuab, et uuriksime lähemalt nende eesmärke. Kui eesmärgid on paberile kirja pandud, põhjustab eelarve täitmisele heakskiidu andmise menetlus meis vähem rahulolu nende tõhususega.
<P>
Välisaudiitor on osutanud eelarve nõrgale planeerimisele, eesmärkide ja eelarvevahendite selge seose puudumisele, samuti suuremahuliste assigneeringute ülekandmisele ja nendega seotud kohustustest vabastamisele. Kui võtta näiteks Eurofound, siis on kontrollikoda oma 2009. aasta aruandes märkinud, et see fond ei ole oma eelarves kindlaks määranud konkreetset rubriiki eri programmide jaoks, mida rahastatakse sihtotstarbelistest tuludest.
<P>
Minu jaoks on probleem selles, et me ei saa enam kindlad olla, milleks ELi raha on kasutatud, enne kui ameti bilanssi kaks aastat hiljem uurima hakatakse. Nimetatud nõrgad kohad eelarve planeerimisel ei anna meile järelikult nende nelja ameti suhtes erilise väärtusega garantiid.
<P>
Et seda olukorda lahendada, võime mõelda nende töö parema kooskõlastamise peale. Näiteks miks mitte moodustada nelja ameti jaoks ühine haldusnõukogu? Institutsioonidevaheline töörühm on nende probleemidega tegelnud juba mitu aastat. Mida on tal meile vastata?
<SPEAKER ID="625" NAME="Sylvana Rapti" AFFILIATION="S&amp;D">
(EL) Lugupeetud juhataja! See küsimus teeb mulle rõõmu, sest mulle meeldib hindamine, meeldib kontroll. Mulle meeldivad ka uuringud, mis annavad andmeid, mille abil saame Euroopa institutsioonides Euroopa kodanike heaks tulemusrikkamalt töötada. Kui Euroopa institutsioonid nõuavad otsekohe mõjuhindamist, miks on meil siis probleem nende kahe organisatsiooniga, mis on töötanud 1975. aastast alates, teinud uuringuid ja analüüse tööhõive, hariduse ja koolituse valdkonnas? Hea küsimus. Ainult et selle eesmärk pole majanduslik või rahaline, vaid poliitiline. See on küsimus, mis kerkib eri viisil ja eri põhjustel ikka ja jälle üles, ning asjaolu, et see on taas päevakorral praegu, mil Euroopa on kriisis, kui töötajad kannatavad, kui haridus kannatab, näitab, et sellel on teistsugune eesmärk. Oleme õppinud laksu andma ja lööme nüüd kõiki, keda saame. Kas Kreeka kannatab? Eks ründame siis Euroopa Kutseõppe Arenduskeskust, sest see asub Thessaloníkis, isegi kui see on asutatud 1975. aastal. Ma püüan öelda seda: pädevusalade kattuvus on üks asi, aga koostöö teine, eriti selline koostöö, mida on tarvis Euroopa asjade kordaseadmiseks.
<SPEAKER ID="626" NAME="Anne E. Jensen" AFFILIATION="ALDE">
(DA) Lugupeetud juhataja! Ma tunnen neid nelja ametit väga hästi ja olen nende tööd palju aastaid jälginud. Arvan, et peaksime sellele probleemile lähenema väga avatult. Küsimus pole lihtsalt ülesannete kattuvuses. Kui laseksime neil tihedamat koostööd teha, oleks koostoime ja kvaliteetsem töö kindlasti võimalik. Kreeka kolleeg Sylvana Rapti mainis, et ametite liitmise soovil olid poliitilised tagamaad, ja ütles, et me ei tohi Kreeka ametite tegevusse sekkuda. Asjaolu, et meie ametid on geograafiliselt laiali paisatud ja asuvad Euroopa eri kohtades, ei või siiski takistada meil tõhusat süsteemi omamast. Kõige tähtsam on see, et ametid töötaksid tulemusrikkalt, et ülesanded, mille täitmist me neilt vajame, oleksid täidetud ning et need oleksid täidetud nii odavalt ja tõhusalt kui võimalik. Just selle nimel peaksite tegutsema, härra Andor. Olge siis avatud, kui selle probleemi peale mõtlete.
<SPEAKER ID="627" NAME="Tomasz Piotr Poręba" AFFILIATION="ECR">
(PL) Lugupeetud juhataja! Tööhõiveküsimustega tegelevatel ametitel on eriti tähtis roll, kui pidada silmas praegu Euroopat mõjutavat majanduskriisi. Seepärast väärib nende võetavate meetmete tõhusus üksikasjalikumat uurimist. Kahtlemata peaksid need ametid aitama eurooplastel omandada oskusi, mida nood suudaksid kiiresti muutuval ja veelgi konkurentsitihedamal tööturul kasutada. Seetõttu peaksime rakendama meetmeid, mille tulemusel muutuks esiteks Euroopa tööturg paindlikumaks - näiteks töötajate kvalifikatsiooni vastastikune tunnustamine liikmesriikides. Teiseks peaksid ametid aktiivselt välja töötama programme, milles võetaks arvesse Euroopa Liidu ees seisvaid majandus- ja sotsiaalprobleeme, sealhulgas demograafiaküsimust ja pensionisüsteemi ülekoormatust. Kolmandaks peaksime korraldama uurimuse, millega määrata kindlaks Euroopa tööturu tegelikud probleemid. Kokkuvõttes peavad tööhõiveküsimustega tegelevate ametite võetavad meetmed olema suunatud eelkõige ELi kodanike aitamisele mitte ainult majanduskriisi, vaid ka demograafilise kriisi palge ees.
<SPEAKER ID="628" NAME="Jutta Steinruck" AFFILIATION="S&amp;D">
(DE) Lugupeetud juhataja! On väga paljuütlev, et küsimuse esitanud parlamendiliige lahkus arutelu ajal saalist. Mõne eelkõneleja väited ja küsimused on taas näidanud ülimalt paljastavat populistlikku hoiakut. Oleme keset kriisi ja nagu tavaliselt, hoitakse kokku valdkondades, mis puudutavad töötajaid. Minu arust on see väga ühekülgne lähenemine.
<P>
Tahaksin lühidalt vaadelda Euroopa Koolitusfondi (ETF). See on oluline amet, sest ta teeb Euroopa Liidu partnerriikides koostööd Rahvusvahelise Tööorganisatsiooniga (ILO). See võimaldab eksportida Euroopa sotsiaalset mudelit ühinevatesse riikidesse ning pakub abi haridus-, kutseõppe- ja jätkukoolitusprogrammide väljatöötamisel ja turvaliste töökohtade loomisel. Viibisin kaks nädalat tagasi Belgradis ning kohtumistel hariduse ja koolituse pakkujatega sain taas kinnitust selle ameti tähtsusest. Samamoodi oli kohtumistel Türgis. ETFil on väga tähtis roll, sest ta aitab ühinevatel riikidel ELi tööturule tulla.
<P>
Kui olla kaugelenägelikum, siis ka araabia kevad on väga oluline. Me ei taha, et Euroopasse tuleks arvukalt põgenikke, sellepärast peame pakkuma inimestele abi nende kodumaal. Peame hoolitsema hariduse eest ning aitama riikidel välja töötada koolitusprogramme ja võimalusi.
<SPEAKER ID="629" NAME="Jan Kozłowski" AFFILIATION="PPE">
(PL) Lugupeetud juhataja! Kutsehariduse ja koolituse valdkonnas tehtavat koostööd käsitleva raporti variraportöörina olen erilise huviga jälginud Euroopa Kutseõppe Arenduskeskuse tegevust. Kodanike ja tööturu vajadustele vastav kutsekoolitus on üks keskseid tegureid Euroopa Liidu tööhõive taseme ja konkurentsivõime parandamisel. Seepärast ei tohi me Cedefopi rolli alahinnata.
<P>
2010. aasta kohta koostatud aruanne kinnitas mu arvamust Cedefopi tõhususest. Selle tunnistuseks on muu hulgas ameti trükiseid ja Europassi portaali kasutavate inimeste arvu pidev kasv. Arvan siiski, et ülitähtis on tugevdada Cedefopi osalemist kutseõppele suunatud struktuurimeetmetes, sealhulgas koolituse tõhususe hindamise süsteemi kasutuselevõtmisel. Usun ka, et sellel ametil on suurepärast potentsiaali esitada selles vallas huvitav ettepanek.
<SPEAKER ID="630" NAME="Ilda Figueiredo" AFFILIATION="GUE/NGL">
(PT) Lugupeetud juhataja! Ma ei püüa nelja olemasoleva, tööhõive, töötingimuste ja koolituse eest vastutava Euroopa ameti töötajate, ekspertide ja spetsialistide tööd ja pingutusi kahtluse alla seada. Sellest hoolimata on töö parem kooskõlastamine ja koostoime kindlasti vajalik ja võimalik, et kasu nähtavamaks muuta.
<P>
Nad teevad teatud olulisi uuringuid, mille tulemusel me saame parema arusaamise probleemidest, mis on seotud töötingimuste, koolituse ja töö tegeliku kvaliteediga ning isegi demokraatia puudumisega töökohtadel. On tarvis, et Euroopa Komisjon võtaks konkreetseid meetmeid nende probleemide edukaks lahendamiseks.
<P>
See on ülesanne, mille me anname Euroopa Komisjonile, lugupeetud volinik.
<SPEAKER ID="631" NAME="Sylvana Rapti" AFFILIATION="S&amp;D">
(EL) Lugupeetud juhataja! Kuna ma näen, et ei võta ära kellegi teise kõneaega, siis palusin sõna, et tõstatada kolm küsimust, millest minu arvates oleks arutelus abi. Esiteks küsin, kas on tehtud uuring, kui palju raha me võiksime säästa, kui need neli organisatsiooni suletaks. Küsimus pole muidugi mõeldud komisjonile, vaid puuduvale parlamendiliikmele, kes küsimuse esitas, keda aga pole enam siin ja kes paistab mitte soovivatki vastust saada. Teiseks tahan öelda, et Rahvusvaheline Tööorganisatsioon (ILO) kasutab nende organisatsioonide pakutavat teavet igakülgselt ära, ning kolmandaks ja viimaseks soovin Euroopa Parlamendile meelde tuletada, et alles eile anti heakskiit kõigi nelja organisatsiooni eelarve täitmisele. Heakskiitu ei antud aga Ühendkuningriigis asuva politseikolledži eelarve täitmisele.
<SPEAKER ID="632" NAME="Juhataja">
Praegu tundub, proua Rapti, et asjaolu, et ma tegin teile erandi, on tekitanud ka teistes parlamendiliikmetes soovi sõna saada. Oleme juba üle aja läinud. Kui te tahate tõesti sõna saada, siis pean selle võimaluse teile nüüd andma, aga palun ärge küsige seda vaid selleks, et väljendada mingit rahulolematust toimuvaga. Proua Gräßle, kas te soovite üheks minutiks sõna saada? Kui tahate midagi teemakohast öelda, siis tehke seda.
<SPEAKER ID="633" NAME="Ingeborg Gräßle" AFFILIATION="PPE">
(DE) Lugupeetud juhataja! Kui oleksite ka kolleeg Rapti sõna saades seletanud, millised tagajärjed sellel võivad olla, oleksime juba kaugemale liikunud.
<P>
Proua Rapti, selline suhtumine ongi just tekitanud olukorra, milles me end praegu leiame, ja ametite ebatõhusa toimimise probleemi, mille peame kiiresti lahendama. Kui tahame ametid alles jätta, siis peame neid muutma. Saan teid ainult paluda meie jõupingutustega ühineda. Me lihtsalt ei saa jätta asju nii, nagu need on, sest ametid on nii ebatõhusad, ja sellepärast, et nad raha teenimise asemel iga päev raha raiskavad.
<P>
Tahaksin veel kord märkida, et nelja ameti rahastamiseks on kõne all 90 miljoni euroni ulatuv summa. See on väga suur raha. Ma pole kindel, kas nende ametite pakutavad teenused on tõepoolest 90 miljonit eurot väärt. Seda punkti ma rõhutada tahaksingi. Võlgneme seda oma kodanikele ja maksumaksjatele. Pean end iga päev Saksamaa maksumaksjate ees õigustama ja selgitama, et saame kulutustest tulu. Arvan, et selles vallas on veel palju arenguruumi.
<SPEAKER ID="634" NAME="Hubert Pirker" AFFILIATION="PPE">
(DE) Lugupeetud juhataja! Kui vaatame ametite arengut Euroopas, saab järk-järgult selgeks, et põeme mingit "ametite haigust”. Mitte üheski muus valdkonnas ei tööta paralleelselt nelja ametit. Igal pool mujal teeb töö ära üks amet. Kui vaatame olukorda tervikuna, siis paistab, nagu tahaks iga riik põhimõtteliselt omaenda ametit. Vabandage, et ma seda ütlen, aga me ei saa seda lubada.
<P>
Me ei peaks arutama mitte ainult seda, kas neid tuleks liita. Samamoodi peaksime kaaluma, milliste ülesannete eest võib komisjon ise vastutada ja kas mingit ametit on üldse vaja. See tähendab, et peaksime tasapisi hakkama mõtlema, millised ametid me võime sulgeda. Tahaksin küsida eelkõnelejalt, kes võttis kaks korda sõna: kus on konkreetsed tõhususe näitajad? Kui palju töökohti on ametid tegelikult loonud? Kus on käive, mis õigustab jätkuvat rahastamist 90 miljoni euro eest aastas?
<P>
Kui saan nendele küsimustele vastused, siis võin nende ametite olemasolu jätkumist toetada. Vastasel korral tahaksin näha nende sulgemist.
<SPEAKER ID="635" NAME="Piotr Borys" AFFILIATION="PPE">
(PL) Lugupeetud juhataja! Minu arvates on ülimalt tähtis, et meil oleksid ametid, mis võtavad tõhusaid meetmeid seoses tööturu ja tööhõivega, ning muidugi tuleb ametid panna oma tulemuste eest vastutama.
<P>
Ärgem unustagem, et igal kolmandal Euroopa Liidu kodanikul puudub kutsekvalifikatsioon. Tööhõivesektori, tööturu potentsiaali ja kutsekoolituse jälgimisega seotud küsimused annavad tohutul hulgal andmeid, mida pole enam võimalik ainult ühel liikmesriigil üksinda hinnata. Sellepärast peame panema ametid oma töö tõhususe eest vastutama, kuid peame ka meeles pidama, et selle töö tulemustel võib olla uskumatult suur mõju tööturule, sest kogu kutsekoolitus on seotud töökohtade ja erialadega, mille tulevasest vajakajäämisest Euroopa Liidus on juba märke näha. Praegu peame kitsast spetsialiseerumist eeldava töö jaoks teistest riikidest sisse tooma arvukalt töötajaid, näiteks arste ja õdesid. Sellised probleemid on Euroopa Liidus tekkinud ja sellepärast peaksime nende ametite meetmete tõhusust tunnustama.
<SPEAKER ID="636" NAME="László Andor">
komisjoni liige. - Lugupeetud juhataja! Arvan, et meil on tarvis kõiki selletaoliseid teemasid avameelselt arutada. Kui leiame nõrku külgi või raiskamist, peame nendega tegelema.
<P>
Ent väga tähtis on ka see, et me ei esitaks tegelikkust valesti ega tähtsustaks leitud puudusi üle ainult selleks, et teha karmi kriitikat.
<P>
Mul on kahju, et mõned sõna võtnud kolleegid on juba ära läinud, kuid tahaksin neile vastata väga konkreetselt. Näiteks vaidlen kindlalt vastu väitele, et mõni neist ametitest tegeleb üksnes suhtekorralduse ja väga pealiskaudse iseloomuga tööga. Tegelikult teevad nad väga reaalset analüütilist ja poliitilist tööd, mille hulka kuulub kogemuste vahetamine, ning aitavad neil kindlatel aladel - tööhõive ja sotsiaalküsimuste valdkonnas - kujundada Euroopa poliitikat.
<P>
Ma arvan, et nendest ametitest on kasu Euroopa 2020. aasta strateegia väljatöötamisel ja edasijõudmisel peamiste eesmärkide poole, milles me oleme kokku leppinud. Olen täiesti nõus, et oskuste arendamine ja kutsekoolitus on meie üks keskseid ülesandeid, nagu arutelu käigus juba rõhutati. See on üks töötuse peamisi põhjusi Euroopa Liidus ja meil on nende ametite panust tarvis rohkem kui kunagi varem.
<P>
Aga on tõsi, et peame kontrollima, kas kulud on õigustatud või mitte, ja lähenema sellele väga konkreetsel alusel.
<P>
Põhimõtteliselt on iga ameti tõhususe ja tulemuslikkuse kriteeriumid sätestatud tema iga-aastases tööprogrammis, samuti on seal viisid, kuidas neid kriteeriume täita. Ameti iga-aastase tööprogrammi peab heaks kiitma tema haldusnõukogu ja see esitatakse Euroopa Parlamendi asjaomasele komisjonile. Euroopa Komisjoni esindajad ametite haldusnõukogudes suhtuvad vajadusse täita kvantitatiivseid ja kvalitatiivseid tulemuslikkuse kriteeriume väga tõsiselt ning teevad kõik mis võimalik, et tagada nende kohaldamine.
<P>
Küsimusele, kuidas ametid kehtestatud kriteeriume täidavad, pean vastama, et iga ameti haldusnõukogu ülesanne on hinnata, kas ameti tegevus vastab neile kriteeriumidele. Üldjuhul lasevad ametid korrapäraselt teha oma tööprogrammide välishindamisi ja neis võetakse kõnealuseid tulemuslikkuse näitajaid arvesse.
<P>
Tavaliselt esitavad ametid välishindamise tulemused direktori iga-aastases tegevusaruandes, mis saadetakse eelarvepädevatele institutsioonidele. Ühe eelarvepädeva institutsioonina võib ka Euroopa Parlament nõuda ametitelt nende tegevuse põhjendamist. Ameteid hindab ka kontrollikoda seoses iga-aastase eelarve täitmisele heakskiidu andmise menetlusega, mille tulemusi arutatakse eelarvekontrollikomisjonis.
<P>
Euroopa Komisjoni esindajad ametite haldusnõukogudes teevad kõik, et tagada välishindamiste, kontrollikoja ja komisjoni siseauditi talituse soovituste nõuetekohane täitmine.
<P>
Käsitlesin küsimust kahe ameti - ETFi ja Cedefopi - tegevusalasest kattuvusest oma sissejuhatavas sõnavõtus, kuid tahaksin veel kord rõhutada, et nende ametite panus võib olla tähtis, eriti seoses tööhõive suurendamisega 2020. aasta eesmärkide kohaselt. Arvestades eelkõige Vahemere piirkonnas hiljuti toimunud muutusi, võib ETFil olla väga suur roll heaolu toomisel Euroopa Liidu naaberpiirkondadesse.
<P>
Mul on veel üks märkus seoses parlamendi suutlikkusega näha strateegiate arengut. Ametite eesmärgid on määratletud finantsmääruses, mis, nagu teate, avaldati Euroopa Liidu Teatajas. Ameti strateegia määrab tavaliselt kindlaks direktor kokkuleppel haldusnõukoguga. Strateegiad esitatakse igal aastal parlamendile ja need kajastuvad iga-aastastes tööprogrammides.
<P>
Neli kõnealust ametit esitasid oma iga-aastased tööprogrammid parlamendi tööhõive- ja sotsiaalkomisjonile käesoleva aasta jaanuari lõpus.
<P>
Tahaksin lõpetuseks veel öelda, et ka minu arvates oleks kasulik kaasata sellistesse aruteludesse nõukogu eesistujariik. Võin teile kinnitada, et jätkan arutelu koos nendega, ja olen kindel, et leian selles küsimuses ühise keele ka eesistujariigiga.
<SPEAKER ID="637" NAME="Juhataja">
Arutelu on lõppenud.
<P>
(Istung katkestati kell 19.25 ja seda jätkati kell 21.00.)
