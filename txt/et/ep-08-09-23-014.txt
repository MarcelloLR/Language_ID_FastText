<CHAPTER ID="014">
Migratsioon teise põlvkonna Schengeni infosüsteemi (SIS II) - Migratsioon teise põlvkonna Schengeni infosüsteemi (SIS II) (arutelu)
<SPEAKER ID="392" NAME="Juhataja">
Järgmine päevakorrapunkt on ühisarutelu järgmistel teemadel:
<P>
kodanike õiguste, justiits- ja siseasjade komisjoni nimel Carlos Coelho koostatud raport, mis käsitleb migratsiooni teise põlvkonna Schengeni infosüsteemi (otsus) (12059/1/2008 - C6 - 0188/2008 -, ja
<P>
kodanike õiguste, justiits- ja siseasjade komisjoni nimel Carlos Coelho koostatud raport, mis käsitleb migratsiooni teise põlvkonna Schengeni infosüsteemi (määrus) (11925/2/2008 - C6 - 0189/2008 -.
<SPEAKER ID="393" NAME="Carlos Coelho" AFFILIATION="PPE-DE">
(PT) Härra juhataja, nõukogu eesistuja, Euroopa Komisjoni asepresident, daamid ja härrad, me analüüsime kaht õigusakti: määrust ja otsust, mis käsitlevad migratsiooni süsteemist SISone4ALL süsteemi SIS II ja mis hõlmavad igakülgset katsetamist, mille abil hinnatakse, kas SIS II toimib samal tasemel kui praegune süsteem. Need ettepanekud tulenevad migratsioonistrateegia muudatusest.
<P>
Neli punkti: esiteks, algse kava järgi pidid migreeruma 15 liikmesriiki umbes kaheksa tundi kestva protsessi jooksul. Vahepeal suurenes liikmesriikide arv 25ni, mis muutis protsessi keerulisemaks ja raskemaks. Teiseks tuleb luua ajutine tehniline ülesehitus, mis võimaldab süsteemidel SIS1+ ja SIS II toimida piiratud üleminekuaja jooksul paralleelselt. See on mõistlik lahendus, millega peaksime nõustuma, ja see võimaldab meil taganeda, juhul kui midagi läheb valesti. Kolmandaks tehakse sellel üleminekuperioodil kättesaadavaks tehniline vahend - vahelüli -, mis ühendab SIS I kesksüsteemi SIS II kesksüsteemiga, võimaldades mõlemal töödelda sama teavet ja tagades, et kõik liikmesriigid jäävad samale tasemele. Ja lõpetuseks, komisjonile 2001. aastal antud volitused lõpevad käesoleva aasta lõpul.
<P>
Me tõstatasime neli probleemi. Esiteks vajadus selle järele, et Euroopa Komisjonil oleks jätkuvalt volitus töötada SIS II välja, kuni see kasutusele võetakse. Me oleme vastu sellele kaalutud mõttele, et komisjoni volitused lõpevad siis, kui töö C-SIS kesksüsteemi kallal on lõpule viidud. Teiseks, et Euroopa Komisjoni ja liikmesriikide pädevus oleks selgelt määratletud. Kolmandaks, et kõik tingimused, mis on kehtestatud muudatusettepaneku 2 all, millega luuakse SISi õiguslik alus, oleksid enne andmete migratsiooni täidetud. Lõpuks, et see migratsioon toimuks ühekorraga, ühes etapis kõikides liikmesriikides.
<P>
Need ettepanekud, mis saabusid meile 3. septembril - samal päeval, mil need Coreperis heaks kiideti -, muudavad esialgseid ettepanekuid oluliselt. Tavaliselt tuleks esitatud tekstides oluliste muudatuste tegemise korral Euroopa Parlamendiga uuesti konsulteerida. Ent taas kord on meie ajakava tihe; komisjoni volitused lõpevad 2008. aasta lõpul ja on oluline, et nõukogu kiidaks need ettepanekud oktoobri lõpul heaks. Euroopa Parlament näitab taas, et ta täidab oma kohuseid, ja see ei ole meie süü, et protsess viibib. Tegelikult vastavad tehtud muudatused paljudele minu raporti projektides kirjeldatud probleemidele, eriti selles osas, et täpsustatakse komisjoni ja liikmesriikide kohustusi ning et komisjonil on kuni SIS II kasutuselevõtmiseni jätkuvalt volitus selle väljatöötamiseks.
<P>
Lõpetuseks sooviksin tänada eesistujariiki Prantsusmaad suurepärase töö eest, mida ta on teinud hea kokkuleppe saavutamiseks komisjoni ja liikmesriikide vahel, kuigi oli tundunud, et see on keeruline. Euroopa Parlament soovib aidata kaasa sellele, et rohkem viivitusi ei tuleks ning et SIS II võetaks kasutusele uueks määratud kuupäevaks, 30. septembriks 2009. Kuid me oleme siiski mures, sest mitmed eksperdid on mitteametlikult öelnud, et on enam kui tõenäoline, et seda kuupäeva taas kord ei järgita.
<P>
On kaks olulist punkti, mida Euroopa Parlament peab põhiliseks ja mida kõik fraktsioonid toetavad. Esiteks tuleks Euroopa Parlamenti iga kuue kuu järel projekti arenguga kurssi viia ning teiseks ei tohiks komisjoni uuele koosseisule antud volitus olla tähtajatu ja tuleks lisada reegel, mille kohaselt peab Euroopa Parlamendiga uuesti konsulteerima, kui viivitus on kestnud üle aasta. Me loodame siiralt, et sel korral viiakse projekt lõpule õigeks ajaks ja et SIS II saab kavandatud kuupäeval kasutusele võtta.
<SPEAKER ID="394" NAME="Juhataja">
Nüüd kuulame ära nõukogu. Härra Jouyet, tänan teid Euroopa Parlamendi nimel selle eest, et viibite siin kogu päeva. Ma arvan, et teie kohalolek sellel istungil näitab teie pühendumist Euroopale.
<SPEAKER ID="395" NAME="Jean-Pierre Jouyet">
nõukogu eesistuja. - (FR) Härra juhataja, tänan teid lahkete sõnade eest. Muidugi teen ma teile ja komisjoni asepresidendile Jacques Barrot'le omapoolse komplimendi Euroopale pühendumise eest.
<P>
Härra Coelho, daamid ja härrad, Schengeni süsteemi ümberkujundamine on vajalik selleks, et töötada välja uued funktsioonid, mida kuritegude ärahoidmiseks ja piirikontrolliks tulevikus vaja on. Härra Coelho, eesistujariigi Portugali algatusel välja töötatud süsteem SISone4ALL on õnnestunud kompromiss, mis võimaldas hõlmata 2004. aastal ühinenud liikmesriike ja mis veelgi olulisem, tõi kaasa kontrolli kaotamise maismaa sisepiiridel detsembris ja õhupiiridel märtsis.
<P>
Me kõik olime liigutatud, kui nägime viimase raudse eesriide langemist, kui nägime Slovakkia ja Austria ministreid sümboolselt langetamas puidust barjääri Bergi-Petržalka piiripunktis Viinist ida pool. Ma arvan, et see on tore hetk kõikide ustavate Euroopa toetajate jaoks, kui me teame, et meil on 3,6 miljoni ruutkilomeetri suurune ala, kus saab vabalt liikuda. See on suurim selline ala maailmas, kuigi, nagu te teate, selle suure vabadusega kaasneb vajadus elektroonilise süsteemi järele, mis võimaldab meil tuvastada kuriteos kahtlustatavaid isikuid ning ajada võltsdokumentide ja varastatud passide jälgi, rakendades samal ajal isikuvabaduste tagamiseks rangeid andmekaitse-eeskirju. Ma tahaksin seda punkti rõhutada.
<P>
Ent nagu te täiesti õigesti ütlesite, ei võimalda praegune süsteem kasutada nüüdisaegset tehnoloogiat, isegi kui see vastab andmekaitse aluspõhimõtetele ja eriti proportsionaalsuse põhimõttele. Kuidas saab politsei teha tõhusat tööd, kui keskandmebaas ei võimalda parajasti vaadata tagaotsitavate kurjategijate digifotosid, et neid kindlalt tuvastada? Seetõttu tuleb Schengen II või SIS II infosüsteemi eesmärgist kinni pidada; nagu te arusaadavalt selgitasite, on see meie arutelu tegelik küsimus. Härra juhataja, ma sooviksin nõukogu nimel tänada asepresidenti härra Barrot'd, kes nõustus uue volituse alusel jätkama uue SISi keskandmebaasi arengu jälgimist lisaks riiklike andmebaasidega ühendamisele. Ma sooviksin tänada teda selle eest, et ta isiklikult selles projektis osaleb.
<P>
Nende õigusaktide projektides, mille üle teil palutakse homme hääletada, esitatakse liikmesriikide ja komisjoni vastutuse selgem jaotus igal etapil - seoses projekti väljatöötamise, lõpliku katsetamise, vaheetapi, vahelüliga või lõpliku migreerimisega ühest süsteemist teise - ja selle eesmärk on luua üldine tasakaal liikmesriikide kohustuste ja komisjoni vastutusvaldkondade vahel.
<P>
Ma sooviksin eriti tänada härra Coelhot, kes on koos oma kolleegidega kodanike õiguste, justiits- ja siseasjade komisjonist töötanud selle olulise projekti kallal kiiresti, tõhusalt ja loominguliselt. Ma paluksin tal anda minu tänusõnad edasi ka parlamendikomisjoni esimehele härra Deprezile. Härra Coelho on innustanud tänaseks istungiks vajalikke tekste toetama ja need tekstid sisaldavad teie, härra Coelho tehtud ettepanekuid. Euroopa Parlamendi toetus võimaldab meil alustada uut etappi üleminekul SIS II-le nüüd, õigel ajal, enne komisjoni praeguse, ad hoc volituse lõppemist, see peaks - ma täpsustaksin - lõppema 31. detsembril. Ma tahaksin lihtsalt rahustada asepresidenti selles küsimuses.
<P>
Loomulikult kujutab uue süsteemi kasutuselevõtmine endast tohutut tehnoloogilist proovikivi ja alguses seda kahtlemata alahinnati. Tegelikult ei ole üle 24 asjaosalise eri vormingutes riiklike andmebaaside rohkem kui 22 miljonit ühikut lihtne üle viia, nagu te võite ette kujutada. Ent selles projektis on kõik tehtud pingutused end väärt. Neid tehnilisi ja rahalisi pingutusi silmas pidades tuleb Euroopa Parlamenti uuele süsteemile üleminekul tehtavate edusammude ja esilekerkivate raskustega täielikult kursis hoida. Nagu te ütlesite, härra Coelho, tuleks määrata tähtaeg uue süsteemi katsetamiseks ja selle kontrollimiseks, kas see võetakse täielikult kasutusele järgmise aasta septembris, nagu me kõik loodame ja nagu 6. juunil toimunud justiits- ja siseministrite nõukogu istungil kokku lepiti.
<P>
Me mõistame, et oleme määranud endale napi tähtaja. Tehnikaeksperdid mõistavad seda. Me suudame pidada sellest tähtajast kinni üksnes siis, kui kõik pühenduvad SIS II projektile kogu hingest ja täidavad oma kohustusi. Euroopa Parlament annab meile selle raportiga täna õhtul positiivse signaali, esitades täiesti õigustatud küsimusi. Seetõttu teeb nõukogu ettepaneku kiita tingimusteta heaks esitatud muudatusettepanekud, mis on - ma rõhutan - saanud kõikide Euroopa Parlamendi fraktsioonide toetuse. Tänan teid väga kogu selle ränga töö eest.
<SPEAKER ID="396" NAME="Jacques Barrot">
komisjoni asepresident. - (FR) Härra juhataja, ka mina sooviksin tänada eesistujariiki ja härra Jouyet'd, et nad just äsja härra Coelho raportiga nõustusid, sest ma usun siiralt, et selles olulises valdkonnas tuleb nüüd viivitamata edasi minna. Ma sooviksin tänada ka härra Coelhot tema raporti eest ja tema isikliku pühendumuse eest SIS II edule. Kui SIS II kunagi päevavalgust näeb, siis seda suuresti tänu teile, härra Coelho.
<P>
Teie raport näitab taas Euroopa Parlamendi huvi ja jätkuvat toetust teise põlvkonna Schengeni infosüsteemi väljatöötamise projektidele. SIS II on ilmselgelt peamine vahend vabadusel, turvalisusel ja õigusel rajanevas ühisruumis ning seetõttu on kahtlemata tähtis, et see süsteem võetaks võimalikult ruttu kasutusele.
<P>
Seepärast on mul hea meel, et õigusaktides, mis käsitlevad migratsiooni süsteemist SIS I süsteemi SIS II, on kokkuleppele jõutud. See kokkulepe on vastuvõetav, sest see järgib kolme järgmist põhiprintsiipi:
<P>
asjaosaliste (liikmesriikide, komisjoni, nõukogu) ülesannete ja vastutuse selge piiritlemine;
<P>
tõhusad ja selged otsustusprotsessid;
<P>
kohustuslike tähtaegade kehtestamine.
<P>
Selle õigusliku raamistiku vastuvõtmine oktoobriks aitab tagada, et SIS II jaoks vajalik töö jätkub 2009. aastal. On tõsi, nagu härra Jouyet rõhutas - teie, eesistuja, rõhutasite seda -, et 30. september 2009, mis on migratsiooni käsitlevate õigusaktide eelnõudes praegu tunnustatud kuupäev, on nõudlik tähtaeg. Isegi sel suvel pidime tegelikult pärast mitteametlikku konsulteerimist ekspertidega mõned liikmesriikidega läbi viidavad katsetamised peatama.
<P>
Alltöövõtjal on nüüd 20 päeva aega, et olemasolevad probleemid kõrvaldada. Ent pole kahtlustki, et me peame hoolikalt silma peal hoidma kõikidel võimalikel raskustel, mis võivad üles kerkida ja takistada meil SIS II ajakavast kinni pidamast. Praegu peame liikmesriikidega aru selle üle, kuidas oleks parim töö SIS II-ga lõpule viia. Me peame leidma ka õige tasakaalu sellele süsteemile omistatud poliitilise prioriteedi ja ühtlasi seda kasutavatele riiklikele asutustele esmaklassilise teenuse tagamise vahel.
<P>
Igal juhul annavad kavandatavad kohandamismehhanismid meile teatud paindlikkuse ja kohustavad meid järgima arengukava vajalikku läbipaistvust. Seetõttu, härra Coelho, nõustume täielikult teie muudatusettepanekutega; see on enesestmõistetav.
<P>
Ühelt poolt jätab migratsiooni käsitlevate õigusaktide kehtivusaja lõpu kuupäeva määramine 2010. aasta juuni lõppu meile SIS II lõpliku väljatöötamise või migratsiooniga seotud probleemide korral piisavalt manööverdusruumi. Samuti tagab see kuupäev, et SIS II võetakse täielikult kasutusele 2010. aasta keskpaigaks.
<P>
Teiselt poolt tagab SIS II-ga tehtava töö läbipaistvuse Euroopa Parlamendi jaoks see, et komisjon esitab kaks korda aastas aruande süsteemi väljatöötamise ning süsteemist SIS I süsteemi SIS II migreerimise kohta.
<P>
Härra juhataja, ma sooviksin omalt poolt rõhutada - nagu ka härra Jouyet eesistujariigi nimel kõneldes tegi -, et me vajame SIS II selleks, et Schengen oleks tõesti täiesti edukas - mida ta juba on. See on tõeline tehnoloogiline saavutus, mis näitab Euroopa võimekust, kui ta otsustab kasutada uut tehnoloogiat. See on ka äärmiselt oluline.
<P>
Seetõttu tänan väga Euroopa Parlamenti, kes on peaaegu ilma vastuseisuta kiitnud heaks kõik kõnealused aspektid ja kinnitanud härra Coelho raporti.
<SPEAKER ID="397" NAME="Marian-Jean Marinescu">
fraktsiooni PPE-DE nimel. - (RO) Ma toetan raportööri ettepanekut määrata uue õigusliku raamistiku tähtajaks 30. juuni 2010; see on oluline selleks, et hoida ära teise põlvkonna Schengeni infosüsteemi (SIS II) rakendamisel tekkida võivad viivitused.
<P>
Piirikontrollide kaotamine maismaa- ja merepiiridel, mis algas 21. detsembril 2007, ning õhupiiridel (märts 2008) on üheksa liikmesriigi jaoks kümnest oluline samm. Nõukogu otsustas, et kolmes Schengeni alaga mitteühinenud riigis - Küprosel, Rumeenias ja Bulgaarias - kaotatakse piirikontroll siis, kui Schengeni süsteemi toimivus on pärast hindamist tagatud. Ent Schengeni süsteemi toimimine neis kolmes riigis sõltub süsteemi SIS II toimimisest praegustes Schengeni riikides. Nagu teada, kavatseti SIS II kasutusele võtta 2007. aasta mais, seejärel lükati see edasi 2008. aasta detsembrisse ja nüüd on see taas lükatud edasi 2009. aasta septembrisse. Selline ajakava muutmine võib neis kolmes liikmesriigis esile kutsuda viivitusi. Me ei tohiks unustada, et kõik need kolm liikmesriiki on Euroopa Liidu piiririigid ja et neil on nii maismaa- kui ka merepiirid.
<P>
Schengeni acquis' esimesed kaks meedet on piirikontrolli kaotamine, selle viimine välispiiridele ja välispiire ületavate isikute piirikontrolli ühine kord. Neid acquis' meetmeid kahjustab asjaolu, et sellised riigid nagu Rumeenia, Bulgaaria ja Küpros sõltuvad SIS II hilinenud rakendamisest riikides, mis on Schengeni ala osa. Seetõttu kutsun ma komisjoni ja eesistujariiki Prantsusmaad üles SIS II haldamisega seotud probleemi lahendama ning pidama alltöövõtjaga läbirääkimisi, et vältida SIS II rakendamiseks uue ajakava kehtestamist.
<SPEAKER ID="398" NAME="Roselyne Lefrançois" LANGUAGE="FR">
Härra juhataja, ma sooviksin öelda, et proua Roure on kõnealuse raporti variraportöör. Ta ei saa täna siin olla ning seetõttu räägin ma tema ja Euroopa Parlamendi Sotsiaaldemokraatide fraktsiooni nimel.
<P>
Ma jagan raportööri seisukohti ja tänan teda tehtud töö eest. Tegelikult on see olukord täiesti vastuvõetamatu. SIS II kasutuselevõtmine on märgatavalt ajakavast maas. Me oleme juba korra pidanud komisjoni volitusi 2008. aasta detsembri lõpuni pikendama, et ta saaks migratsiooni teostada. Komisjon on ajakavast taas väga maha jäänud ja palub nüüd oma volitusi migratsiooni teostamiseks tähtajatult pikendada. See näib mulle vastuvõetamatu, sest siis oleksid kõik hilisemad konsultatsioonid Euroopa Parlamendiga selles küsimuses võimatud.
<P>
Me ei soovi migreerumist süsteemist SIS I süsteemi SIS II siiski kiirustada, sest see mõjutaks andmete ning terve süsteemi kvaliteeti ja turvalisust. Sellest tulenevalt peab võtma tarvitusele kõik ettevaatusabinõud, et tagada andmete kaitsmine ja süsteemi turvalisus. Seetõttu võime viivitusega ja komisjoni volituste pikendamisega nõustuda, et migratsiooni korralikult teostada.
<P>
Ent see protsess ei saa jätkuda ilma Euroopa Parlamendi demokraatliku kontrollita. Seetõttu toetab fraktsioon PSE raportööri, et kindlustada Euroopa Parlamendi pädevus.
<SPEAKER ID="399" NAME="Henrik Lax">
fraktsiooni ALDE nimel. - Härra juhataja, ma sooviksin samuti raportöörile tema väga hea töö eest tunnustust avaldada.
<P>
Schengeni infosüsteem on suurim Euroopa ühine andmebaas, mis toimib liikmesriikide ühise infosüsteemina. Seda teavet saab kasutada politsei- ja justiitskoostöös kriminaalasjades, aga ka isikute kontrollimiseks välispiiridel või riigi territooriumil ning viisade ja elamislubade väljastamiseks.
<P>
Otsuses luua teise põlvkonna SIS - SIS II - võeti arvesse vajadust juurutada biomeetrilised andmed ja uut tüüpi hoiatusteated, näiteks Euroopa vahistamismääruse tõttu. SIS II on vajalik ka uute liikmesriikide liitmiseks, nagu me oleme kuulnud.
<P>
Uue süsteemi kasutuselevõtmine kavandati alguses 2007. aasta märtsiks. Me teame, et on olnud mitmeid viivitusi ja välja kuulutati uus ajakava, mille kohaselt see süsteem võetakse kasutusele käesoleva aasta lõpuks. Ning tänu Portugali valitsuse pakutud üleminekulahendusele - nn SISOne4All -, mida on maininud siin ka minister Jouyet, töötab see nüüd täie võimsusega ja on võimaldanud liita SISiga üheksa uut liikmesriiki. Sellest hoolimata, nagu volinik Barrot rõhutas, on laienenud Schengeni alal muutunud veelgi pakilisemaks turvanõuete tugevdamine ja seda on võimalik saavutada üksnes siis, kui minnakse täielikult üle järgmise põlvkonna süsteemile.
<P>
Sellel üleminekul on tingimata vaja, et SIS II vastaks kõikidele õigusaktides määratletud tehnilistele ja talitlusnõuetele ning ka teistele nõuetele nagu töökindlus, valmidus ja suutlikkus. Euroopa Parlamendil palutakse nüüd esitada oma arvamus kahe praeguse ettepaneku kohta, mille eesmärk on kehtestada üleminekut reguleeriv õiguslik raamistik. Fraktsiooni ALDE variraportöörina toetan ma täielikult raportööri mõttekäiku, nimelt seda, et komisjon peab esitama nõukogule ja Euroopa Parlamendile 2009. aasta juuni lõpuks ning seejärel iga kuue kuu järel eduaruande, mis käsitleb SIS II väljatöötamist ja ka migreerumist Schengeni infosüsteemist (SIS I+) teise põlvkonna süsteemi SIS II.
<P>
Väga palju pettumust on valmistanud see, et SIS II ei ole veel kasutusele võetud. Ma loodan, et SIS II püsib nende uute volituste ja põhjaliku katsetamisega lõpuks graafikus ja hakkab 2009. aasta septembriks edukalt tööle.
<SPEAKER ID="400" NAME="Tatjana Ždanoka">
fraktsiooni Verts/ALE nimel. - Härra juhataja, kõigepealt tahaksin tänada härra Coelhot tavapärase viljaka töö eest süsteemile SIS II üleminekut käsitlevate raportitega. Need raportid sisaldavad peamiselt tehnilisi asju, kuid ma sooviksin vaadelda SIS II laiemalt.
<P>
Esiteks sooviksin tunnustada tõsiasja, et eesistujariik Portugal andis võimaluse liita kümme uut liikmesriiki SISi endise versiooniga. Vastasel korral oleksid uued liikmesriigid, kaasa arvatud minu oma, pidanud ootama vähemalt 2009. aasta septembrini - teisisõnu veel peaaegu kaks aastat.
<P>
Teisalt ei tähenda hiline tingimata halba. SIS II võetakse kasutusele kahes sambas. Sellele vaatamata ei ole meil endiselt andmekaitset käsitlevat õiguslikult siduvat raamotsust kolmandas sambas. Et SIS II puhul juurutatakse biomeetriliste andmete töötlemist, jääb andmekaitse probleem suurel määral lahendamata.
<P>
Sooviksin rõhutada, et minu fraktsioon on biomeetria suhtes ülimalt ettevaatlik. Ehk peaksime tõesti andmekaitse jaoks usaldusväärse õigusliku tausta ära ootama, enne kui hakkame SIS II kasutama.
<P>
Teine valdkond, kus SISi kasutuselevõtmisest võib kasu olla, on liikmesriikide kehtestatud sissesõidukeelud kolmandate riikide kodanikele. Vastavalt Schengeni konventsioonile kohaldatakse liikmesriigi õigust siis, kui isik taotleb teda puudutava hoiatusteate kustutamist. Seetõttu nähakse SIS II käsitlevas määruses ette paremad menetlustagatised Euroopa tasandil.
<P>
Kokkuvõttes annab SIS II meile mõnes valdkonnas parema Euroopa. Sellest hoolimata peame mitmete oluliste puuduste kallal jätkuvalt tööd tegema. Kui meil tuleb oodata selleks, et saada rohkem tagatisi, siis ehk peaksime olema valmis ootama.
<SPEAKER ID="401" NAME="Pedro Guerreiro" LANGUAGE="PT">
Nagu mitmed organisatsioonid, kes jälgivad justiits- ja siseasjade - riikide suveräänsuse kesksete valdkondade - ühenduse õiguse osaks muutmise protsessi, on rõhutanud, on Schengeni infosüsteemi migratsiooniga teise versiooni laiendatud infosüsteemi ja andmebaaside omadusi uut tüüpi hoiatusteadete (nt Euroopa vahistamismäärus) ja uute andmekategooriate (nt biomeetrilised andmed) lisamise teel ning uutele üksustele juurdepääsu võimaldamise teel. Samuti on välja töötatud uued omadused ja funktsioonid, mis seovad omavahel hoiatusteateid ja ühendavad süsteemi viisainfosüsteemiga. Samuti tasub ära märkida murettekitavat võimalust, et andmeid võib vajaduse korral säilitada pikka aega, ent mind huvitab, kes otsustab, millal see on vajalik. Selgitamist vajab ka võimaliku kolmandate riikidega toimuva andmevahetuse valdkond, mis on liiga ähmane.
<P>
Me oleme veendunud, et see laiendus toob varasema süsteemiga võrreldes kaasa kodanike õiguste, vabaduste ja tagatiste kaitsmisega seotud ohte, sest andmebaasile, mis on kättesaadavam ja mis tähendab suuremal hulgal andmete jagamist, lisandub uusi elemente. Tegelikult ei püüta SISi abil reageerida mitte niivõrd uutesse riikidesse laienemisele, vaid hoopis tegelda liiga palju turvalisusega, mida Euroopa Liit tahab üha rohkem oma siseasjaks muuta, ja me ei ole sellega nõus.
<SPEAKER ID="402" NAME="Hélène Goudin">
fraktsiooni IND/DEM nimel. - (SV) Härra juhataja, praegu arutlusel olev teema on palju olulisem kui muud teemad, mida selles istungisaalis tavaliselt arutatakse. Me arutame midagi nii olulist nagu inimeste liikuvus nn Schengeni alal. Kahtlemata lihtsustab see süsteem paljude jaoks reisimist, kuid tuleb mainida, et süsteemi ebameeldiv külg varjutab selle positiivseid aspekte.
<P>
Ma osutan asjaolule, et Schengeniga kaasnevad ka väga paljude inimeste liikuvust piiravad sotsiaalsüsteemid. Schengen on samm edasi superriigi - Euroopa kindluse - loomise poole. Tohutute volitustega kontrolliühiskonna loomise poole. Ma ei soovi sellele kaasa aidata.
<P>
Tõepoolest ei ole kahtlust, et piiriülesed kuriteod on üks suuremaid probleeme, millega me tänapäeval silmitsi seisame. Järelikult on vaja piiriüleseid lahendusi. Ent ma ei usu, et Schengen või Euroopa Liit oleksid selles küsimuses õige arutelupaik. On juba olemas Interpol, suurepärane ja tõhus rahvusvaheline politseiasutus, milles osalevad kogu maailma suveräänsed riigid. Paralleelsete süsteemide rajamise asemel tuleks rohkem pingutada Interpoli tugevdamiseks. Me teame, et kuritegevus ei piirdu meie kontinendiga, vaid koosneb ülemaailmsetest võrkudest. Need olid mõned üldised punktid; nüüd konkreetsemate punktide juurde.
<P>
Üks aspekt, mida minu arvates käsitletakse Schengeni infosüsteemide puhul liiga kergelt, on konfidentsiaalsus. Isikuandmed, mida töödeldakse ja säilitatakse, on väga tundliku iseloomuga. Riigi üks olulisemaid ülesandeid on kaitsta täielikult oma kodanikke lubamatu juurdepääsu eest isikuandmetele. Seega pean ma seda riigi asjaks, sest arvan kindlalt, et Euroopa Liit ei saa nõutavat kaitset tagada. Peale selle arvan, et uute struktuuride loomine on tarbetu ja kallis. Lõppude lõpuks tuleb seda süsteemi rahastada maksumaksjate rahaga.
<P>
Ma olen juba ammu arvanud, et Euroopa Liidu arengut või - nagu mõnele meeldib seda nimetada - Euroopa integratsiooni saab võrrelda türannia kasvuga väikeste sammude haaval. On küllaltki hirmuäratav, et need sammud ei ole enam eriti väikesed. Selle asemel oleme tunnistajaks suurtele, otsusekindlatele ja kiiretele sammudele ELi riigi loomise suunas. Sellega ei peaks ükski tõeline eurofiil nõustuma.
<SPEAKER ID="403" NAME="Zita Pleštinská" AFFILIATION="PPE-DE">
(SK) Daamid ja härrad, me arutame taas kord Schengeni infosüsteemi (SIS) üle, mis on Schengeni põhimõtete rakendamise peamine vahend. See on kahtlemata piirideta Euroopa ning vabadusel, turvalisusel ja õigusel rajaneva ala selgroog ning seetõttu on oluline, et SIS II tuleks hakata kasutusele võtma.
<P>
Praegu töötab süsteem SISone4ALL täie võimsusega tehnilise üleminekulahendusena, mis võimaldas SISiga liita üheksa uut liikmesriiki ja muidugi saada Schengeni alaga ühinemise kaudu liidu täisliikmeks. 21. detsember 2007 oli tähtis päev minu riigi Slovakkia ja kogu Euroopa Liidu ajaloos. See tähistas tegelikku raudse eesriide langemist.
<P>
Seetõttu sooviksin tänada Carlos Coelhot selle raporti koostamise eest ja tema tohutute jõupingutuste eest. Ma olen veendunud, et ilma temata ei oleks Schengeni alal täna üheksat uut liiget. Ma usun, et ka uue põlvkonna SISi saaks kasutusele võtta sama kiiresti ja probleemivabalt.
<SPEAKER ID="404" NAME="Jean-Pierre Jouyet" LANGUAGE="FR">
Palju tänu kõikidele sõnavõtjatele suurepärase arutelu ning uute volituste põhimõttele ja raportööri seisukohale antud laialdase toetuse eest, mida mitmed sõnavõtjad on väljendanud.
<P>
Härra Marinescu, ma olen kiitnud eesistujariigi Portugali suurepärast tööd, mis on võimaldanud süsteemiga uusi liikmesriike liita. Ma olen tähele pannud, et Rumeenia soovib liituda süsteemiga võimalikult kiiresti komisjoni kontrolli all, võttes arvesse tehnilisi kohandusi, mis võivad selles osas vajalikud olla.
<P>
Mis puudutab proua Lefrançois' ja härra Laxi märkusi, saab nõukogu viivituse pärast üksnes vabandada, kuid me kõik tunnustame komisjoni jõupingutusi, asepresident Barrot' isiklikku lubadust tuua asjad rööbastele tagasi ja alltöövõtjale kehtestatud rangeid meetmeid. Samuti on nõukogu endiselt valvas, kõrvuti komisjoni ja kõikide liikmesriikidega, kes jätkavad kindlalt tegelemist projekti kavakohase lõpuleviimisega, tagades nii selle tehnilise teostatavuse kui ka tõhususe ning loomulikult ka kodanike vabadused.
<P>
Vastates proua Ždanokale ja härra Guerreirole, mõistan ma seda, mida ka proua Lefrançois rõhutas - et paljud teist sooviksid veel arutada uute funktsioonide lisamist süsteemile, kuid on hädavajalik, et me võtaksime SIS II kasutusele enne nende funktsioonide lubamist. Seetõttu oleks minu arvates loomulik, kui toimuks poliitiline arutelu selle üle, millised need uued funktsioonid peaksid olema. Ent nagu paljud teist on rõhutanud, ei tohiks see takistada uue süsteemi kasutuselevõtmist. Tegelikult oleks lubamatu loobuda neist funktsioonidest vaid seetõttu, et vananenud süsteem - antud juhul SIS I - neid ei võimalda. Kõigepealt on oluline, et enne kui hakkame seda arutama, oleks meil süsteem kasutusel ja et tehnoloogiline areng oleks toimunud.
<P>
Seoses teiste sõnavõttudega, mis puudutasid peamiselt andmekaitset, sooviksin märkida, nagu juhataja rõhutas, et me osalesime koos volinik Barrot'ga tänahommikusel arutelul, kus käsitleti isikuandmete kaitset, ja et me soovime tegutsemist Euroopa tasandil tõhusalt jätkata ning et meie arvates peaksid tagatised, mida te seoses kõnealuste andmete kaitsmise ja kolmandate riikidega toimuva andmevahetusega nõuate, olemas olema. Naasmata üldise arutelu juurde, mis meil täna hommikul oli, tahaksin vaid öelda, et nende andmete kaitsmise kohta lepiti kokku, et me järgime Euroopa andmekaitseinspektori soovitusi, nii et neid muresid võetakse arvesse.
<SPEAKER ID="405" NAME="Jacques Barrot">
komisjoni asepresident. - (FR) Härra juhataja, ka mina tahaksin kõiki sõnavõtjaid ja raportööri veel kord tänada. Härra Jouyet' öeldu jätkuks tahaksin ka kõigile meelde tuletada, et me järgime väga tähelepanelikult andmekaitse-eeskirju. Nagu te, nõukogu eesistuja, ütlesite, peavad talitused Euroopa andmekaitseinspektori talitustega regulaarselt sidet, tagamaks nende eeskirjade nõuetekohane kaasamine süsteemi SIS II väljatöötamisse ja haldamisse. Andmekaitse turvalisuse tagamiseks on Euroopa andmekaitseinspektori külaskäik Strasbourgi kavandatud 2009. aasta esimesse poolde, enne migratsiooni toimumist.
<P>
Väljatöötamisel olev vahelüli võimaldab samuti andmed süsteemist SIS I süsteemi SIS II turvaliselt edastada. Proua Lefrançois ütles põhjendatult, et seda migreerumist ei tohiks tagant kiirustada, ja tal on õigus. Me peame olema väga ettevaatlikud.
<P>
Igatahes sisaldavad õigusaktid erisätteid, mille eesmärk on tagada andmekaitse põhimõtete järgimine. See on kõik, mida ma võin andmekaitse kohta öelda, arvestades, et me peame pöörama suurt tähelepanu selle tagamisele, et süsteem oleks kooskõlas eesmärgiga, mida me püüame mujal Euroopas andmekaitse vallas saavutada.
<P>
Nüüd tagasi viivituse juurde; ma mõistan täiesti härra Marinescut, härra Laxi ja proua Lefrançois'd, kes väljendasid pärast meie järjestikuseid viivitusi selgelt oma muret. Mis puutub SIS II ettevalmistustesse kesktasandil, siis jälgime hoolikalt arengut, oleme võtnud meetmeid, mis aitavad meil asju hoolsalt jälgida, ja komisjoni talitused hoolitsevad konkreetselt selle eest, et alltöövõtjate töö jälgimiseks oleks piisavalt vahendeid.
<P>
Mõistagi saame vajaduse korral abinõuna kasutada lepingutes ettenähtud karistusi, nagu mu eelkäija seda tegi, määrates ühele alltöövõtjale üle ühe miljoni euro suuruse trahvi. Härra juhataja, daamid ja härrad, karistuste kasutamise asemel eelistaksin ma siiski näha pigem seda, et alltöövõtjad tegutsevad tõhusalt ja peavad meie ajakavast kinni.
<P>
Sellele vaatamata ei puuduta SIS II rakendamine vaid keskset SIS II. Kahtlemata on vaja, et ka liikmesriigid teeksid märgatavaid pingutusi. Mul on hea meel, et täna viibib siin eesistujariigi Prantsusmaa esindaja, sest ma tean, kui pühendunud eesistuja sellele on.
<P>
Liikmesriikide abistamiseks riikliku tasandi ettevalmistustes on äärmiselt kasulik nn SIS II sõprade rühm, mille lõi eesistujariik Sloveenia ja mida tunnustas eesistujariik Prantsusmaa. Sellel kõrgetasemelisel rühmal, milles komisjon aktiivselt osaleb, on ülesanne jälgida SIS II rakendamist liikmesriikides. Probleemi lahendamisel saavutame edu üksnes pideva koostöö kaudu.
<P>
Ma tahaksin lihtsalt öelda, et me ei püüa SIS II abil muuta Euroopat kindluseks; me üksnes tahame olla kindlad, et sisepiiride kaotamine ei tähenda Euroopa Liidu ja Euroopa kodanike jaoks ebakindluse, vägivalla ja terrorismi ohu suurenemist. Seetõttu ei saa ma lubada teil öelda, et SIS II loomisega sulgeme uksed Euroopasse. Küsimus pole selles. Sellega me lihtsalt tagame, et saame pärast sisepiiride kaotamist pakkuda Euroopa kodanikele ruumi - jah, ma ütlen seda - turvalisusel ja vabadusel rajanevat ruumi.
<P>
Härra juhataja, see on kõik. Igatahes tahaksin tänada Euroopa Parlamenti ja härra Coelhot isiklikult, et ta panustas nii palju SIS II loomisse, mis on ka Schengeni edu võti.
<SPEAKER ID="406" NAME="Carlos Coelho" LANGUAGE="FR">
Härra juhataja, ma riskin ja esitan oma lõpukommentaarid prantsuse keeles, et vastata härra Jouyet' ja asepresident Barrot' viisakusavaldustele. Seega kavatsen ma teid nüüd teie keeles tänada. Ei ole olnud kerge nõukogus konsensust saavutada, kuid te saite sellega hakkama. Meie jaoks on tõeliselt olulised kaks asja: komisjoni ja liikmesriikide pädevuse selge jaotus ning komisjoni volituste küsimus.
<P>
Komisjoni volitused ei saa lõppeda enne, kui SIS II toimib nõuetekohaselt. Ma sooviksin tänada ka nõukogu, komisjoni ja kõiki kodanike õiguste, justiits- ja siseasjade komisjonis esindatud fraktsioone töö eest nende muudatusettepanekute väljatöötamisel, mille üle me homme hääletame. Meie jaoks on läbipaistvusklausel väga oluline: kodanikel on õigus olla Schengeni ja SIS II süsteemiga kursis. Mis puudutab komisjoni volituste küsimust, siis on tähtajatu volitus lubamatu. Ent me oleme suutnud selle probleemi lahendada.
<P>
Härra juhataja, lõpetuseks sooviksin selgitada neile, kes on rääkinud süsteemist üsna negatiivselt, miks meile SIS II meeldib. Meile meeldib SIS II sellepärast, et meile meeldib Euroopas vabalt liikuda. Kuid selleks, et Euroopas vabalt liikuda, peame olema veendunud, et meie välispiirid on turvalised. Meie välispiiride turvalisus on üks Euroopa kodanike vabaduse tingimus ja seetõttu vajame kiiresti SIS II.
<SPEAKER ID="407" NAME="Juhataja">
Arutelu on lõppenud.
<P>
Hääletus toimub homme.
