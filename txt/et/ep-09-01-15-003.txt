<CHAPTER ID="003">
Vahemeremaade toitumistavad (arutelu) 
<SPEAKER ID="044" NAME="Juhataja">
Järgmine päevakorrapunkt on suuliselt vastatav küsimus, mille esitas komisjonile Neil Parish põllumajanduse ja maaelu arengu komisjoni nimel Vahemeremaade toitumistavade kohta - toitumistavad, mida praeguse täiskogu istungi juhataja juhtumisi mõistlikult rangel viisil järgib rohkem kui vastuvõetavate tulemustega.
<SPEAKER ID="045" NAME="Neil Parish">
autor. - Härra juhataja, mul on hea meel, et järgite Vahemeremaade toitumistavasid, ja näen, et tulemus on teie jaoks väga edukas!
<P>
Tänane hommik siin põllumajanduse ja maaelu arengu komisjoni esimehena on mulle näidanud, et räägime väga mitmekesistel teemadel. Ühel hetkel räägime loomade vedamisest, mis on väga oluline teema ning nüüd räägime ühest teisest väga olulisest teemast: Vahemeremaade toitumistavad.
<P>
Üks töödest, mis on minuni põllumajanduse ja maaelu arengu komisjoni esimehena tulnud ja millega me eriti püüame toime tulla, on see, et ministrite nõukogu 16. juulil 2007. aastal Brüsselis peetud üritusel kordas komisjon oma täielikku toetust taotlusele kanda Vahemeremaade toitumistavad UNESCO inimkonna immateriaalse kultuuripärandi nimekirja. Seda taotlust uurib 2009. aastal - tegelikult nüüdseks juba uuris - vastutav UNESCO komisjon. Kas komisjon kavatseb kehtestada konkreetse ja koordineeritud strateegia, toetamaks seda taotlust, sest liigume praegu väga kiiresti edasi?
<P>
Nagu ütlesin, esindan siin põllumajanduse ja maaelu arengu komisjoni, kuid tõenäoliselt esindan kõiki liikmeid, kui räägime toitumistavadest, sest üks headest asjadest Euroopas on mitmekesisus ja kultuur ning osa sellest mitmekesisusest ja kultuurist on loomulikult meie toit.
<P>
Vahemeremaade toitumistavad on väga head. Mis on Vahemeremaade toitumistavad? Olen kindel, et võiksime sellest täna hommikul palju rääkida, kuid üldiselt sisaldavad need toitumistavad rikkalikult rasvast kala, oliiviõli, puu- ja juurvilju. See on kahtlemata väga maitsev toitumistava ja minu suuruse järgi võite näha, et olen selle väga suur fänn. Samuti on see tervislik toitumistava: see on rikkalik asendamatute rasvhapete ja antioksüdantide allikas - kombinatsioon, mis võib aidata parandada kolesteroolitaset ja kaitsta südame tervist. Hiljutised meditsiiniuuringud on viidanud ka sellele, et see võib aidata vähendada selliste seisundite ohtu nagu dementsus.
<P>
Kui külastate Vahemeremaid, näete, et inimesed naudivad seda ja mitte ainult need, kes seal elavad, vaid ka paljud meie seast, kes Vahemeremaadesse reisivad, eelkõige kui tahame päikesepaistet ja väga head toitu.
<P>
See on midagi, mida peame tõsiselt võtma maailmas, kus kõik tundub ühetaoline. Näeme, kuidas kiirtoiduketid - ma ei nimeta neid kõiki täna siin -, mis kogu Euroopa Liidus levivad, uusi põlvkondi pommitavad. Peaksime meeles pidama, et kiirtoidukettidel on küll oma roll, kuid oleks kohutav, kui tulevatel aastatel Euroopas reisides leiaksime ainult kiirtoitu. Reisides Ameerika erinevates osades, eelkõige läänerannikul, ei näi peale kiirtoidukettide muud olevat ja see on viimane asi, mida me siin Euroopa Liidus tahame.
<P>
Nagu ütlesin, peame toetama Vahemeremaade toitu ja see on väga hea kultuuri ja mitmekesisuse idee. Arvan, et tulevikus peame kogu Euroopa Liidus vaatama teisi toitumistavasid, sest tahan täna hommikul väga selgelt öelda, et ehkki olen Vahemeremaade toitumistavade suur toetaja, ei ole ma siin põllumajanduse ja maaelu arengu komisjoni esimehena ainult selleks, et toetada Vahemeremaade toitumistavasid, sest Euroopas on ka teisi toitumistavasid, mis on sama head, kuid on teiste omaduste ja teistsuguse toiduga.
<P>
Seega on see paljude asjade algus ja nagu ma ütlesin, tahaksin väga küsida komisjonilt, kuidas ta kavatseb aktiivselt toetada seda pakkumist kogu käesoleva aasta vältel, sest ootame pikisilmi Vahemeremaade toitumistavadele auhinna määramist ning samuti ootame, et meil tulevikus oleks väga head Vahemeremaade toitu.
<SPEAKER ID="046" NAME="Vladimír Špidla" LANGUAGE="CS">
Härra juhataja, daamid ja härrad, tahaksin alustada, rõhutades tervislike toitumistavade olulisust haiguste ennetamisel. Euroopa Parlamendi liikmetena teate, et Valge raamat pealkirjaga "Euroopa strateegia toitumise, ülekaalulisuse ja rasvumisega seotud terviseküsimuste kohta”, mille Euroopa Komisjon võttis vastu 30. mail 2007. aastal, koondab kogu ühenduse poliitikat, mis võivad aidata kaasa toitumisharjumuste parandamisele ja ülekaalulisuse vältimisele. Peamiselt hõlmab see meetmeid rahvatervise, toitlustuse, transpordi, regionaalpoliitika, spordi, hariduse ja statistika ning põllumajanduspoliitika valdkondades.
<P>
Üks parimaid näiteid on komisjoni algatus, mis sisaldab üleeuroopalist kava varustada koole puu- ja juurviljadega. Selle kava eesmärk on muuta lihtsamaks meie lastel tervislikult elu alustada. See käivitatakse 2009/2010. kooliaasta alguses aastaeelarvega 90 miljonit eurot värskete puu- ja juurviljade ostmiseks ja tarnimiseks koolidesse.
<P>
Mis puudutab ühe Euroopa Parlamendi liikme esitatud konkreetset küsimust taotluse kohta kanda Vahemeremaade toitumistavad UNESCO maailma kultuuripärandi nimekirja, tõstatas voliniku eelkäija Markos Kyprianou selle teema nõukogu põllumajandusteemalisel kohtumisel 2007. aasta juulis. Komisjon tervitab seda algatust, sest see saab aidata kaasa tervislike toitumistavade edendamisele kogu ELis.
<P>
Euroopa Komisjonil puuduvad loomulikult ametlikud volitused sellist taotlust UNESCO raames toetada, sest ta ei ole UNESCO liige ega saa seetõttu osaleda otsustusprotsessis. Loodan siiski, et osalevad riigid on oma taotluses UNESCO-le edukad ning saavad selleks teistelt ELi liikmesriikidelt tugevat toetust.
<SPEAKER ID="047" NAME="Rosa Miguélez Ramos">
fraktsiooni PSE nimel. - (ES) Härra juhataja, tahaksin kõigepealt tänada komisjoni korduva selge toetuse eest seoses taotlusega kanda Vahemeremaade toitumistavad UNESCO inimkonna immateriaalse kultuuripärandi nimekirja.
<P>
Olles kuulnud voliniku vastust, on oluline meeles pidada, et toitumistava on kultuurivara ja toitumistava mõiste on palju laiem kui lihtsalt söödava toidu tüüp. Loomulikult, nagu härra Parish ütles, on Vahemeremaade toitumistaval toidutüübina väga oluline rolli tervislikus elustiilis, sealhulgas haiguste vältimisel seoses ebaõige toitumise või kehalise aktiivsuse puudumisega.
<P>
Vahemeremaade toitumistava mõiste on siiski midagi enamat ja selles suhtes täiendavad minu märkused tema omi. See hõlmab konkreetset eluviisi, toidu jagamise viisi ja selle nautimist seltskonnas, mis on seotud teatavat tüüpi maastiku ja territooriumiga ning ühiskondadega, mis sajandite jooksul on arendanud välja kultuuri, kunsti, traditsioonid ja festivalid Vahemeremaade toitumistava mõiste ümber.
<P>
Olles selgitanud, mida Vahemeremaade toitumistava minu ja enamiku kõnealuses valdkonnas tegutsevate inimeste jaoks tähendab, ja põhjendanud taotlust ning võtnud aluseks komisjoni kinnituse valmisoleku kohta koostööd teha, mõelgem, volinik, et ehkki komisjon ei ole UNESCO liige - nagu me juba teame - ega osale selle otsustusprotsessides - nagu me samuti teame - saab komisjon toetada taotlust kaudsete meetmetega, millel oleks kahtlemata positiivne mõju hääletusprotsessi kaasatud inimeste arusaamadele.
<P>
Muuhulgas pakuksin välja Euroopa Komisjoni ametliku toetusavalduse taotlusele, sest teised rahvusvahelised organisatsioonid, nagu ÜRO Toidu- ja Põllumajandusorganisatsioon (FAO), Maailma Tervishoiuorganisatsioon ning teadus- ja akadeemilised ringkonnad, esitavad selliseid toetusavaldusi.
<P>
Seoses tuleviku meetmekavaga arvame loomulikult, et komisjon peaks sekkuma, toetades või ühinedes konkreetsete riikidevaheliste meetmetega, mille kohta võidakse ettepanek esitada. See on olnud kultuuridevahelise dialoogi aasta ning üks riikidest, kes aitab taotlusele kaasa, on meie Vahemeremaade naaber, Maroko Kuningriik. Kõik see on eriti oluline, arvestades, nagu ütlesite, komisjoni huvi edendada eurooplaste tervislikke toitumistavasid ja elustiile.
<P>
Ka võiks komisjon aidata toetuse ja koostöö otsimisel ning teha diplomaatilisi jõupingutusi, arvestades komisjonile pakutud austust, eelkõige väljaspool ELi asuvates Vahemeremaades ning samuti väljaspool Vahemeremaade piirkonda ja Euroopa Liitu. Loomulikult, volinik, võiks komisjon näidata end kättesaadavana, et organiseerida või teha koostööd potentsiaalsetes tegevustes, mis võivad praegustel kuudel mõnedes töövaldkondades ette tulla.
<SPEAKER ID="048" NAME="Jorgo Chatzimarkakis">
fraktsiooni ALDE nimel. - (DE) Härra juhataja, suur tänu härra Parishile selle küsimuse eest ja tänu ka volinikule vastuse eest. Euroopal on palju asju, mida üle maailma kadestatakse: meie mood, meie elustiil, meie sotsiaalkindlustussüsteemid ning üha enam meie toitumistavad. Meil Euroopas oleks kasulik tõmmata tähelepanu kõige tervislikumale toitumistavale, nimelt Vahemeremaade toitumistavale.
<P>
Selgitamaks mõistet: Vahemeremaade toitumistava on pärit toitumisviisist, mis on omane suurele osale Kreekast, sealhulgas Kreeta saarele, ja Lõuna-Itaaliale, millest tuleneb selle nimetus. Selle peamine koostisosa, nagu volinik juba ütles, on oliiviõli. See on veel üks põhjus - ning ma ei suuna seda ainult volinik Špidlale, vaid kogu komisjonile - pakkuda sellele algupärasele Euroopa tootele veel suuremat kaitset.
<P>
Vahemeremaade toitumistava koosneb endiselt kõrge kiudainesisaldusega leivast, suurest hulgast puu- ja juurviljadest, mistõttu tervitame komisjoni kava jagada koolidele puuvilja, kalast, mõõdukas koguses piimatoodetest ja ka veinist. On teaduslikult tõestatud - sellele järeldusele jõuti British Medical Journal'i 2008. aasta septembrikuu väljaandes -, et Vahemeremaade toitumistavad aitavad vähendada südame-veresoonkonna haiguste, II tüüpi diabeedi (kaasaegne Euroopa epideemia) ja vähi esinemise ohtu ning vähendada Alzheimeri tõve ja Parkinsoni tõve mõju. Seda illustreerib külaskäik surnuaedadesse Kreetal - saarel, kust on pärit mu isa: nägemine, kui vanaks inimesed seal elavad, toob selle ilmekalt esile.
<P>
Seetõttu peame andma endast parima, et suurendada Vahemeremaade toitumistava austajate arvu Euroopas ja mujal ning selle kaasamine maailma kultuuripärandi nimekirja on oluline samm selles suunas. Soovin tänada komisjoni jõupingutuste eest.
<P>
Peame siiski mõistma, et kui Hiina ja India võtavad omaks Ameerika toitumistavad, nagu nad üha enam teevad, on kahjulikud mõjud kolmekordsed. Esiteks halveneb maailma elanikkonna tervis. Teiseks kasvab intensiivne karjakasvatus kõigi kahjulike mõjudega keskkonnale ning kolmas mõju puudutab metaani tootmist, sest enamik liha on veiseliha. Veised toodavad metaani ja see on halb maailma kliimale. Seepärast on nii oluline astuda see konkreetne samm. Tänan teid veel kord, härra Parish.
<SPEAKER ID="049" NAME="Sebastiano  Musumeci" AFFILIATION="Nello">
fraktsiooni UEN nimel. - (IT) Härra juhataja, volinik, daamid ja härrad, Euroopa Liidu otsus toetada Vahemeremaade toitumistavade tunnustamist UNESCO inimkonna kultuuripärandina tuletab meile eelkõige meelde rahvaste identiteedi kaitse õigust nende tihedas seoses oma maadega. Siiski ei saa institutsioonidevaheline pühendumine Itaalia, Hispaania, Kreeka ja Maroko poolt piirduda üksnes selle prestiižika tunnustuse saavutamisega.
<P>
Ma arvan, et peame taas üles ehitama seose, mis tänapäeval on üha nõrgem ja hapram, põllumajandustoodangu ja igapäevaseks tarbimiseks ettenähtud toidu vahel; teisisõnu, peame julgustama tarbijaid olema teadlikud tervislike toitumistavade põhimõtetest ja toodangu hooajalisusest.Toodang peab taas muutuma naturaalseks ja vabaks lisaainetest ja keemilistest säilitusainetest. Rahvusvaheline teaduslik ringkond kinnitab meile, et sellise toodangu tarbimine vähendab märkimisväärselt suremuse määra. Pean silmas näiteks ekstra neitsioliiviõli, veini ja puuvilju ning eelkõige Sitsiilia veriapelsine, mis on maailmas ainulaadsed oma värvi poolest, sisaldades rikkalikult antioksüdante.
<P>
Kokkuvõttes loodan, et seda eesmärki saab jagada teiste Vahemeremaadega ja kuna on vajalik konkreetne strateegia, saab ainult komisjon võtta juhtpositsiooni ja toimida tõlgendajana kõnealuses küsimuses.
<SPEAKER ID="050" NAME="Pedro Guerreiro" LANGUAGE="PT">
Algatusi, mille eesmärgiks on edendada ja kaitsta rahvaste kultuure, eelkõige seoses toiduga, tuleb tervitada. Näide sellest on taotlus kanda Vahemeremaade toitumistavad UNESCO inimkonna immateriaalse kultuuripärandi nimekirja, mida hindab UNESCO vastutav komisjon 2009. aastal.
<P>
Sellise eesmärgi teostamine võib aidata kaasa Vahemeremaades ülekaalus oleva toitumistava, mille tervislikkus on erinevate toitumisspetsialistide ja muude spetsialistide poolt tõestatud, säilitamisele, teadlikkuse suurendamisele ja edendamisele. Toitumistava põhineb, nagu siin on juba mainitud, Vahemeremaade piirkonna traditsioonilistel toodetel, nagu puu- ja juurviljad, oliiviõli, kala, teravili, pähklid, maitsetaimed, piimatooted, lamba- ja kitseliha ja vein.
<P>
Inimeste arv, kes neid tervislikke toitumistavasid järgivad, on siiski langenud.
<P>
Seega oleme seisukohal, et koos teiste suurte ja vajalike poliitiliste algatustega tuleb võtta tõhusaid meetmeid traditsioonilise Vahemeremaade tootmise toetamiseks, eelkõige ühise põllumajanduspoliitika ja ühise kalanduspoliitika raames. Sellised meetmed peaksid olema suunatud väikesemahulisele põllumajandusele ja perepõllumajandusele ning ka nende piirkondade kaluritele, tagamaks nende toodangut. Meetmed peaksid andma lisaväärtust traditsioonilistele ja rannalähedastele toodetele ning ergutama kohalike turgude arengut.
<P>
Sisuliselt on vaja meetmeid, et võidelda põllumajandustegevuse kasvava vähenemise ja elanikkonna, kes oma teadmistega jätkab ja tagab nende traditsiooniliste kvaliteettoodete tootmist, vähenemise vastu.
<P>
Kõik kõnealused küsimused ja meetmed on Euroopa Komisjoni pädevuses.
<SPEAKER ID="051" NAME="Luis Manuel Capoulas Santos" AFFILIATION="PSE">
(PT) Härra juhataja, daamid ja härrad, ei ole tavaline, et üks teema hõlmab samal ajal ja positiivsel viisil kolme väga olulist teemat - tervishoid, kultuur ja majandus. Vahemeremaade toitumistavad teevad seda täielikult.
<P>
Tervishoiu seisukohast näib, et ei ole enam teaduslikke kahtlusi sellise toitumistava kasulikkusest inimeste tervisele, mis põhineb värskel ja naturaalsel toidul. Nagu siin on juba mainitud, sisaldab see teravilja, riisi, kaunvilju, pähkleid, puu- ja juurvilju, sagedast kala tarbimist, oliiviõli peamise toiduõlina ja veini mõõdukat tarbimist.
<P>
Kultuurilisest vaatenurgast on kõnealuste toodete tootmissüsteemid ning töötlemine ja tarbimine seotud esivanemailt päritud tehnikate ja traditsioonidega, mis lähevad ajas tagasi kaugemale kui Kreeka-Rooma kultuur ning see on paljuski endiselt alles Vahemere piirkonna kogukondade tavades, kommetes ja tehnikates.
<P>
Majanduse seisukohast avaldavad eelkõige tegevused seoses põllumajanduse, kalastuse ja maaturismi sektoritega, mis on nii olulised elanikkonna vähenemise ennetamisel ja maa- ja rannikupiirkondade elujõulisuse säilitamisel, jätkuvalt väga märkimisväärset sotsiaal-majanduslikku mõju. Samal ajal ja kummaliselt põllumajanduse puhul esindavad need kõige konkurentsivõimelisemaid tootmisviise Euroopa Liidus ning on alati saanud kõige vähem rahalist toetust ühise põllumajanduspoliitika raames.
<P>
Kõikidel neil põhjustel tuleb soojalt tervitada Hispaania ametiasutuste algatust lasta Vahemeremaade toitumistavasid tunnustada UNESCO inimkonna kultuuripärandina ning arvan, et on Euroopa Liidu kohustus teha, mida ta suudab, et seda otsust mõjutada, sest see ei ole ühe riigi või riikide grupi huvides, see on kogu liidu huvides.
<SPEAKER ID="052" NAME="Salvatore Tatarella" AFFILIATION="UEN">
(IT) Härra juhataja, volinik, daamid ja härrad, ülekaalulisus on muutumas tõsiseks ja ütleksin isegi peamiseks probleemiks kogu Euroopas, eelkõige noorte seas. Eksperdid arvavad, et kui me soovime hoolitseda oma laste tervise eest, on parim viis selle tegemiseks minna igapäevaselt tagasi Vahemeremaade köögi traditsioonide juurde - ainuke elukindlustus, mida finantskriis kunagi mõjutada ei saa.
<P>
Alfonso Iaccarino, tuntud Itaalia koka ja Vahemeremaade toitumistavade inimkonna immateriaalse kultuuripärandina tunnustamise ekspertrühma liikme lähenemisviis on minna tagasi naturaalsete, lihtsate toitude ja traditsioonide, mitmekesisuse ja kvaliteedi juurde toidutegemises. Vahemeremaade toitumistava ei tähenda ainult palju leiba ja pastatooteid, vaid hõlmab ka liikumist, füüsilist aktiivsust ja elustiili. Vahemeremaade toitumistaval, mis põhineb ekstra neitsioliiviõlil ja heal veinil, on suurepärane mõju tervisele: oliiviõli vähendab vere kolesteroolisisaldust ja mõõdukal veinitarbimisel on antioksüdeeriv mõju.
<P>
Vahemeremaade toitumistava on aidanud itaallastel murda pikaealisuse rekordi Euroopas. Itaalia juhib parima kehamassiindeksi pingereas, mis on suhe pikkuse ja kaalu vahel. Kokkuvõtteks: Itaalia senat kinnitas hiljuti üksmeelselt dokumendi Vahemeremaade toitumistavade tunnustamiseks inimkonna pärandina. Loodan, et Euroopa Parlament on samal arvamusel ja komisjon käitub sellele vastavalt.
<P>
(Juhataja katkestas kõneleja.)
<SPEAKER ID="053" NAME="Vincenzo Lavarra" AFFILIATION="PSE">
(IT) Härra juhataja, volinik, daamid ja härrad, tahaksin kõigepealt väljendada oma tänu parlamendi põllumajanduse ja maaelu arengu komisjoni esimehele härra Parishile kõnealuse küsimuse esitamise eest pärast komisjonis peetud väärtuslikku ekspertide arutelu.
<P>
On vaieldamatu, et Vahemeremaade toit on osa meie mandri ajaloolisest ja kultuurilisest pärandist. Samuti on vaieldamatu toitumistava tervislik alus. Komisjoni Valge raamat ülekaalulisuse kohta määratles Vahemeremaade toitumistavad suurepärase naturaalse ravimina.
<P>
Kasu tervisele on teaduslikult tõestatud ja sellel on suurepärane maine välismaal, eelkõige Ameerika Ühendriikides. See on tähendanud mõiste laiendamist sinnamaani, et moondub selle esialgne olemus. UNESCO tunnustus ergutaks täpsemale määratlusele selle konkreetse toitumistava kaitsmiseks. Ütleksin härra Parishile, et seoses konkreetsete toitumistavadega Euroopa kokanduskultuuris räägime praegu Vahemeremaade toidust, kuid see ei ole kindlasti ainuke konkreetne toitumistava väga rikkalikus Euroopa kokanduses.
<P>
Volinik, olete säilitanud oma eelkäija pühendumise käesoleva algatuse olulisuse tunnustamisel ja tänan teid selle eest. Olete rõhutanud, et teil ei ole otsuste vastuvõtmise võimu seoses UNESCO menetlusega. Arvan siiski, et saaksite esitada avalduse ja teha diplomaatilisi jõupingutusi...
<P>
(Juhataja katkestas kõneleja.)
<SPEAKER ID="054" NAME="Alessandro Battilocchio" AFFILIATION="PSE">
(IT) Härra juhataja, volinik, daamid ja härrad, oleme kõik teadlikud ideest, et Vahemeremaade toitumistava, nagu kinnitavad paljud uurimused, saab aidata võitluses ülekaalulisuse ja südame-veresoonkonna haigustega ning on üldiselt paljudel erinevatel viisidel inimeste tervisele väga positiivse mõjuga.
<P>
Idee ei seisne siiski püüus kehtestada Vahemeremaade toitumistava kogu ELis või eelistada seda teistele toitumistavadele, mis on kohasemad ilmastikele ja piirkondadele, mis ei asu Vahemere piirkonnas. Meil on siiski ülesanne seda kaitsta ja määratleda selle sisu ja omadused, et kaitsta seda välise järeletegemise ja saastamise poolt, mis võib kahjustada selle mainet ja väärtust.
<P>
Seega tuleks toitumistava väärtustada samal viisil kui kõiki teisi Euroopa kultuuri väljundeid, mis väärivad kaitsmist ja edendamist kogu maailmas. Kogu maailmas on tehtud katseid mudelit jäljendada ja seetõttu on oluline määratleda toitumistava konkreetne iseloom ja kaitsta seda, et vältida täieliku Euroopa pärandi kadumist globaliseerumise merre.
<SPEAKER ID="055" NAME="Czesław Adam Siekierski" AFFILIATION="PPE-DE">
(PL) Vahemeremaade toitumistava väärib kaitsmist ja edendamist ka teistel põhjustel. Praeguses maailmas, kus on valdavad supermarketite toit ja kiirtoit, on Vahemeremaade köök kiiduväärt erand, sest see on populaarne ja tervislik. Seda ei mõelnud välja toitumisteadlased, vaid see on mitmete sajandite pikkuse traditsiooni toode, mis on antud edasi põlvkondade kaupa.
<P>
Üle poole Euroopa Liidu elanikkonnast on ülekaalulised. Koguni 15% on rasvunud. Ka mind mõjutab see probleem. Selline statistika on murettekitav. Peaksime võtma meetmeid selle negatiivse trendiga võitlemiseks. Üks viis probleemi käsitleda on edendada tervislikke toitumisharjumusi ning Vahemeremaade toitumistava kuulub kindlasti sellesse kategooriasse. Teadusuuringud on näidanud, et see aitab kaasa südame-veresoonkonna haiguste, eelkõige südame isheemiatõve ja erinevate vähktõbede riski vähendamisele ning sel on positiivne mõju keskmisele elueale.
<SPEAKER ID="056" NAME="Marios Matsakis" AFFILIATION="ALDE">
Härra juhataja, toitumistava on teadaolevalt oluline hea tervise tagaja. Nüüdseks on vaieldamatut teaduslikku tõendusmaterjali selle kohta, et Vahemeremaade toitumistava, mis põhineb Lõuna-Euroopa osade, nagu Kreeta ja Küpros, kodanike traditsioonilistel toitumisharjumustel, aitavad kaasa pikemale ja tervemale elule, samas kui Ameerika mõjudega rämpstoidu söömine, nagu tööstuslikult töödeldud hamburgerid, krõpsud ja kommid, põhjustab lühemat ja haigustest rohkem mõjutatud eluiga. Head toitumistavad on eriti olulised laste puhul. Seega, kas komisjon kavatseb teha rohkem - palju rohkem -, tagamaks, et liikmesriigid edendavad tõhusalt Vahemeremaade toitumistavasid koolides ja isegi keelavad toitumistavad, millel on tõestatud kahjulik mõju laste tervisele, sellistes asutustes?
<P>
Muide, härra volinik, ma ei saanud päris hästi aru, miks EL ei ole UNESCO liige? Kas ta ei peaks olema?
<P>
(Juhataja katkestas kõneleja.)
<SPEAKER ID="057" NAME="Ewa Tomaszewska" AFFILIATION="UEN">
(PL) Härra juhataja, parem on toituda tervislikult ja vältida haigusi, kui läbida isegi kõige tõhusamat kaasaegset ravi. Liiga kõrge kolesteroolitasemega patsientide ravi, sealhulgas keerukad operatsioonid, on ka kallim kui lihtsad, traditsioonilised toidud. See lähenemisviis on mõistlik, sest põhineb headel, järeleproovitud ja kontrollitud traditsioonidel. Vahemeremaade toitumistavad toovad meile tervist ja elurõõmu ning aitavad vältida liigset kehakaalu tõusu. Tervitan asjaolu, et UNESCO on asetanud Vahemeremaade toitumistavad oma maailma pärandi nimekirja.
<SPEAKER ID="058" NAME="Jean-Claude Martinez" AFFILIATION="NI">
(FR) Härra juhataja, mul on hea meel, et kõnealuse teksti on esitanud britt härra Parish. See näitab lihtsalt seda, et kaks tuhat aastat tagasi tegid Rooma sõdurid õigesti, minnes Suurbritanniasse oma oliiviõli ja veini amforatega. Seega tuleneb sellest paratamatult kaks tagajärge. Et sümboolsest vaatenurgast on üsna veider luua Toiduamet Helsingisse ning et Euroopa Komisjonil on põhjendamatu jätta uuesti läbi vaatamata järgmised küsimused: esiteks, taaskehtestada toetus mandlipuudele, seejärel peatada rünnakud oliivipuudele, eelkõige Andaluusias ja kogu Euroopas; peatada rünnakud tuunikaluritele Vahemeres ja rünnakud Euroopa viinamarjaistandustele, kus viinamarjapõõsaid üles kistakse. Mina ise tahaksin teha ettepaneku volinikule ja härra Barrosole, et nad korraldaksid Portugalis suure banketi ja pakuksid lambajuustu ja Samose veini.
<P>
(Juhataja katkestas kõneleja.)
<SPEAKER ID="059" NAME="Vladimír Špidla" LANGUAGE="CS">
Daamid ja härrad, Valges raamatus kehtestatud strateegia alusel toetab komisjon kõiki ettepanekuid ja kõiki protsesse, mis edendavad tervislikke toitumisharjumusi. Komisjon toetab neid algatusi aktiivselt. Ta ei saa siiski toetada üksnes kitsalt määratletud toitumisharjumusi, sest liikmesriikide ja üksikute piirkondade vahel on märkimisväärseid erinevusi ning erinevusi on ka näiteks erinevate Vahemeremaade vahel. Loomulikult ei muuda see mingil juhul kehtetuks seda, mis ma oma sissejuhatuses ütlesin selle kohta, et komisjon toetab ettepanekut tunnustada Vahemeremaade toitumistavasid osana inimkonna kultuuripärandist. Teeme selles suunas edusamme ja on loomulikult selge, et ehkki me ei ole UNESCO liige, on kindlasti viise selle ettepaneku toetamiseks.
<P>
Daamid ja härrad, tahaksin vastata ühele kõnele konkreetselt, millega ma üldse ei nõustu. Ma ei näe mingit põhjust, miks peaksime uuesti läbi vaatama ameti asukoha Soomes. Mul ei ole mingit kahtlust, et sealses ametis tegutsevad inimesed on täielikult suutelised kaitsma ja täitma ametile antud volitusi. Minu arvates otsustati asukoha üle korrektselt ja mõistlikult.
<SPEAKER ID="060" NAME="Juhataja">
Ma ei tea, kas liikmesriikide või fraktsioonide vahel on suuri erinevusi, kuid kindel on see, et siinses arutelus ei olnud erinevusi märgata; Saksamaast Poolani, Ühendkuningriigist Portugali, Hispaania või Küproseni, usun ma, on algatust märkimisväärselt ühehäälselt toetatud.
<P>
Tänan teid kõiki väga. Peatame istungi paariks minutiks. Meil on õnnestunud lõpetada arutelu õigeaegselt ja eelkõige rahulikus õhkkonnas, mis on vajalik selleks, et saaksime kõik üksteist kuulata. See on hea algus meie täiskogu istungite aastale. Istung jätkub kell 12.00 hääletamisega.
<P>
(Istung katkestati kell 11.50 ja algas uuesti kell 12.00)
<SPEAKER ID="062" NAME="Francis Wurtz" AFFILIATION="GUE/NGL">
(FR) Härra president, daamid ja härrad, pean teile kahjuks teatama, et kuulsime äsja, et ÜRO asutuse peakorterit, mis tegeleb põgenike aitamisega Gazas, on just pommitatud mürskudega Iisraeli tankidest. Kolm inimest on vigastatud ja ÜRO on otsustanud peatada kõik oma operatsioonid.
<P>
Pidades silmas hääletust, mis kohe algab, arvan, et teil kõigil on oluline sellest asjaolust teadlik olla.
<P>
(Aplaus)
<SPEAKER ID="063" NAME="Juhataja">
Suur tänu teabe eest, härra Wurtz. Kui see on tõsi, muudab see saabuva hääletuse veel tungivamaks.
