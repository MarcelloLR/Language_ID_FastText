<CHAPTER ID="014">
Üheminutilised sõnavõtud poliitiliselt olulistel teemadel
<SPEAKER ID="030" NAME="President">
Järgmiseks päevakorrapunktiks on üheminutilised sõnavõtud poliitiliselt olulistel teemadel.
<SPEAKER ID="031" NAME="Jörg Leichtfried" AFFILIATION="S&amp;D">
(DE) Austatud president! Ma ei ole kindel, kas see, millest ma räägin, päevakorraga haakub, kuid usun, et praegu on selleks sobivaim aeg. Lissaboni lepingu üheks tagajärjeks on loomulikult Euroopa Parlamendi liikmete arvu muutmine. Austria jaoks tähendab see, et täiskoguga liitub kaks uut liiget. Need parlamendiliikmed on valmis, nad on valitud ning on oluline, et nad liituksid meiega varsti.
<P>
Soovin teada, milliseid samme on astutud, et võimaldada neil parlamendiliikmetel kiiresti oma kohtadele asuda kas vaatlejatena või täisliikmetena? Või mida te kavatsete ette võtta, et see kiiresti toimuks?
<SPEAKER ID="032" NAME="President">
Selles osas peaks esimese sammu tegema Euroopa Ülemkogu. Rääkisin Euroopa Ülemkoguga eelmisel neljapäeval ning väljendasin selgelt, et parlamendi jaoks on ülima tähtsusega, et nõukogu teeks esialgsed seaduslikud sammud võimaldamaks meil vastu võtta uusi parlamendiliikmeid ja teada saada, millistest riikidest nad tulevad. Seda tuleb teha seadusega kooskõlas ning selle sammu peab nüüd tegema nõukogu. Ma palun jätkuvalt nõukogu, et nad vajalikud sammud teeksid. Pärast nõukogu algset otsust peab oma sammud tegema parlament.
<SPEAKER ID="033" NAME="Carlos José Iturgaiz Angulo" AFFILIATION="PPE">
(ES) Austatud president! Soovin siin täiskogul hukka mõista Venetsueela presidendi Hugo Chávezi pidevad provokatsioonid, võimu kuritarvitamise ning ähvardused. Oma diktaatorliku valitsemisstiiliga ohustab ta muu hulgas ka sõnavabadust Venetsueelas ning demokraatiat Ladina-Ameerikas.
<P>
President Chávez on sulgenud kolmkümmend raadiojaama ning mõned telekanalid. Ta ähvardab ja karistab Venetsueela ajakirjanikke, sest need ei toeta tema autokraatlikku režiimi.
<P>
Seetõttu, austatud president, tuleb märkida, et samal ajal, kui riigis on elektrikatkestused, vee- ja toidupuudus ning vaesus kasvab pidevalt Chávezi valitsuse puuduliku tegevuse tõttu, üritab Venetsueela türann seda kõike varjata piiriäärsete sildade õhkimise ja Kolumbia ähvardamisega. Ta kiidab rahvusvahelisi terroriste ning seab end ühte seltskonda maailma despootlike diktaatoritega. Tema sõnad ja kõned on pidevaks provokatsiooniks ja sõjahüüeteks, mille eesmärgiks on Ameerika kontinenti destabiliseerimine.
<P>
Seetõttu peab Parlament, mis on alati pühendunud vabaduse ja demokraatia kaitsmisele igas maailma osas, tugevalt hukka mõistma Hugo Chávezi autokraatliku ja diktaatorliku poliitika Venetsueelas.
<SPEAKER ID="034" NAME="Alain Cadec" AFFILIATION="PPE">
(FR) Austatud president! Sooviksin teada rohkem detaile tagajärgede kohta, mis tulenevad tuunikala maailma kalastuskvootide vähendamisest 40%.
<P>
15. novembril otsustas Rahvusvaheline Atlandi Tuunikala Kaitse Komisjon (ICCAT), et kõik lepinguosalised peavad vähendama oma kalastuskvoote vähemalt 40%. See meede tähendab, et hariliku tuunikala ülemaailmne kalastuskvoot väheneb praeguselt 22 000 tonnilt 13 500 tonnini 2010. aastal.
<P>
ICCATi liikmesriigid otsustasid tõepoolest tegeleda oma kalalaevastike ületootmisega selleks, et seda 2011. aastaks poole peale vähendada. Kalastushooaega lühendatakse üks kuu ka tuunikala seinerite jaoks ning seda ei ole võimalik pikendada. Need meetmed, mis on liigi säilimiseks vajalikud ning mis kantakse üle ka Euroopa Liidu õigusaktidesse, ohustavad Euroopa kalameeste tegevust.
<P>
Soovin teada, mida võetakse ette, et kalamehi toetada ning kalalaevastike vähendamise plaane peatada? Millised meetmed on kasutusele võetud, et vähendada ICCATi otsuste ELi õigusaktidesse kaasamisest tulenevaid väga olulisi sotsiaalmajanduslikke tagajärgi?
<SPEAKER ID="035" NAME="Vasilica Viorica Dăncilă" AFFILIATION="S&amp;D">
(RO) Nagu teada, on 2007-2013. aasta strateegiate ja rakenduskavade rakendamine ikka veel oma algjärgus ning Rumeenial on esmakordselt võimalus ühtekuuluvuspoliitika raames ELi fondidest kasu saada. Regionaalarengu poliitika on üks Euroopa Liidu olulisimatest ja keerulisematest poliitikatest. Selle eesmärgiks peab olema Euroopa eri regioonide vaheliste majanduslike ja sotsiaalsete erinevuste vähendamine.
<P>
Soovin esile tuua kõigi liikmesriikide pingutusi seoses ühtekuuluvuspoliitika üldiste prioriteetide integreerimisega rakenduskavade osana. Siiski arvan, et Euroopa Liit peab võtma sellise strateegilise rolli, et rakenduskavu saaks rakendada nii kiiresti kui võimalik kõigis liikmesriikides, edendades seeläbi meetmeid, mis on ette nähtud selle institutsionaalse võimekuse kindlustamiseks vastavalt iga liikmesriigi spetsiifilistele vajadustele.
<SPEAKER ID="036" NAME="Ramon Tremosa i Balcells" AFFILIATION="ALDE">
Austatud president! Soovin juhtida tähelepanu majanduslikule kriisile, mille all on Katalaani ja Euroopa pähklisektor juba mitu aastat kannatanud. Pähklihindade pidev langus ähvardab meie Euroopa tootjate tulevikku.
<P>
Tahan teid hoiatada Türgi valitsuse mittesekkuva poliitika eest. Üks Türgi avaliku sektori pähklite sisseostmisega tegelev asutus hoiab laos 500 000 tonni pähkleid. Nimetatud asutus soovib need 500 000 tonni pähkleid müüa 2010. aasta jaanuaris. Selle valguses, mida Türgi võimud rääkisid 2009. aasta 2. oktoobri kahepoolsel kohtumisel Euroopa Liiduga, kahjustaks selline olukord tõsiselt Euroopa tootjaid ning pähklite hind langeks jälle dramaatiliselt.
<P>
Esitasin selle probleemi kohta kaks kuud tagasi küsimuse Euroopa Komisjonile, kuid meie tootjate kaitsmiseks ei kavatseta rakendada ühtegi olemasolevat kaitsvat sätet. Need on mured, mida soovisin teiega jagada.
<SPEAKER ID="037" NAME="Petru Constantin Luhan" AFFILIATION="PPE">
(RO) Austatud president, head kolleegid! Nagu teate, soovib Rumeenia 2011. aastal ühineda Schengeni alaga. Seda silmas pidades on Rumeenia andnud mitmeid (viis, kui täpne olla) hinnanguid, millest neli on juba lõpetatud.
<P>
Soovin teile eriti meelde tuletada merepiiri kohta tehtud hinnangut, mida eksperdid hindasid nii kõrgelt, et Rumeeniat on lausa toodud hea tava eeskujuks. Siiski peame läbi tegema veel ühe katse, kuid olen kindel, et saame sellega edukalt hakkama.
<P>
Kuna Rumeenia on nii hea näide, teen ettepaneku, et vaataksime Schengeni ala laienemist optimistlikumas valguses. Teisisõnu ei peaks me nimetatud protsessi käsitlema ohuna meie piiridele, vaid pigem võimalusena tugevdada koostööd liikmesriikide vahel õiguse, vabadus ja turvalisuse valdkonnas.
<P>
Mul on hea meel märkida, et need ideed on läbivaks teemaks ka Stockholmi programmis, mille Euroopa Ülemkogu möödunud nädalal vastu võttis. Nimetatud programm käsitleb Schengeni ala laienemist Euroopa sisepoliitika prioriteedina.
<SPEAKER ID="038" NAME="Luis Yáñez-Barnuevo García" AFFILIATION="S&amp;D">
(ES) Austatud president! Nagu kõik teavad, toimus Hondurases 28. juunil riigipööre. Peaaegu kuus kuud on möödunud ning parlament ei ole ikka veel leidnud aega, et see riigipööre hukka mõista. Veelgi enam - Euroopa Rahvapartei (kristlike demokraatide) fraktsiooni ja Euroopa Konservatiivide ja Reformistide fraktsiooni liikmed külastasid riiki ja toetasid oma visiidi käigus riigipöörde tulemusi. Oma toetusega ajasid nad Euroopa Parlamendi seisukoha segi fraktsiooni omaga ning kiitsid heaks de facto valitsuse korraldatud valimised, mida peeti tingimustes, mis ei kinnitanud nende legitiimsust.
<P>
Hondurase riigipööre on loonud pahaloomulise pretsedendi. Nüüdsest peale ei kiida kontinentaalõigus mõõdukaid, ajutisi ja suhteliselt veretuid riigipöördeid ainult heaks, vaid Euroopa ja Põhja-Ameerika õigus aplodeerib neile. See, mis juhtus Hondurases, on äärmiselt kahetsusväärne!
<SPEAKER ID="039" NAME="Sarah Ludford" AFFILIATION="ALDE">
Austatud president! Tahan hukka mõista Türgi konstitutsiooni kohtu reedese äärmiselt muretsemapaneva otsuse, millega suleti Demokraatliku Ühiskonna Partei (DTP) ja selle juhtivad parlamendiliikmed pagendati poliitikast. Nimetatud partei esindab oluliselt kurdide huve. See on äärmiselt tagurlik samm ning seda kasutatakse eelmänguna, et pöörduda tagasi ekstremistide vägivalla juurde. See välistab demokraatliku poliitilise valiku, mida peaminister Erdoğan enda sõnutsi järgida soovib.
<P>
Üks probleemidest on, et AK partei valitsus on läbi kukkunud selle seaduse reformimisel, mida kasutati Demokraatliku Ühiskonna Partei sulgemisel. See on tegelikult see sama seadus, mille tõttu AK partei isegi peaaegu suletud oleks. See ei ole Türgi valitsuse või Türgi inimeste huvides.
<P>
ALDE fraktsioon teeb ettepaneku korraldada selleteemaline täiskogu istung esimesel võimalusel uuel aastal, sest kirjeldatud samm on Türgi jaoks tõeliselt halb samm tagasi.
<SPEAKER ID="040" NAME="Marina Yannakoudakis" AFFILIATION="ECR">
Austatud president! Me kõik teame, kui tähtis on ringlussevõtt ja on loomulik, et eeldame, et meie kasutatud paberit taas kasutatakse.
<P>
Külastasin hiljuti ühte oma valmisringkonna trükikoda Londonis, kus ma tindipritsiga printimise kohta teavet kogusin. Tindipritsiga printimises kasutatud paberi taaskasutamise protsess on väga kulukas ja valgendi kasutamine tähendab, et see ei ole ka keskkonnasõbralik. Tinti ei saa paberist eriti lihtsasti eraldada, mis tähendab, et suurt osa tänapäeva trükitud materjalist ei ole võimalik taaskasutada.
<P>
Selliseid ettevõtteid nagu ettevõte, mida ma Londonis külastasin, kus kasutatakse teistsuguseid keskkonnasõbralikke printimisviise, tuleb edendada ja neile tuleb pakkuda stiimuleid selle protsessi majanduslikult tasuvamaks muutmiseks. Tahaksin näha turu eestvedamisel toimivat lahendust, mida liikmesriigid toetavad, kus tööstus ise oma tegevust reguleerib ja keskkonnaküsimustes eesrinda astub.
<P>
ELil on kanda oluline roll seoses nende probleemide teavitamisega ja tindipritsiga printimisele alternatiivsete lahenduste toetamisega seal, kus see vajalik on.
<SPEAKER ID="041" NAME="Nikolaos Chountis" AFFILIATION="GUE/NGL">
(EL) Austatud president! Palusin luba sõnavõtuks, et juhtida Euroopa Parlamendi tähelepanu ühele sisserändepoliitika aspektile, mis on seotud saatjata alaealiste ja laste õigustega. Antud teemaga peab tegelema terve EL, mitte ainult esimesed vastuvõtvad riigid, nagu Kreeka.
<P>
Nagu teate, peab ühenduse õiguse kohaselt uurima igat asüüli või elukoha saamise taotlust see liikmesriik, kuhu taotluse esitaja kõigepealt saabub, olenemata tema tegelikust sihtkohast.
<P>
See on suureks koormuseks esimese vastuvõtva riigi struktuuridele ja töötab vastu taotluse esitanute õigusele, kellega tegeletakse ühtselt ning kõige kiireimas korras. Tihti saadetakse nad edasi ilma garantiita, et nende õigusi ja elu austatakse või nad jäävad riiki ilma igasuguse kaitse või sotsiaalse kindlustatuseta, mille tagajärjel lapsed näiteks ahistamise all kannatavad ja erinevad jõugud neid ära kasutavad.
<P>
Minu arvates peab Euroopa Parlament töötama ühenduse ja riiklike õigusaktide vastuvõtmise ja kohaldamise nimel, et saatjata alaealised jõuaksid oma sihtriiki, et neid välja ei saadetaks ning et neile oleks tagatud väärikas ja ohutu viibimine Euroopa Liidus.
<SPEAKER ID="042" NAME="Niki Tzavela" AFFILIATION="EFD">
(EL) Austatud president! Möödunud nädalal kohtusin ma poliitikutega eri Araabia riikidest, nimelt Emiraatidest, Egiptusest ja Jordaaniast. Tahan anda teile edasi nende mureavaldused seoses Iraani tuumaprogrammiga.
<P>
Kohtusin iisraellastega, kes on väga mures. Nende peamiseks mureks on asjaolu, et Türgi toetab Iraani. Nad küsisid, mis on Euroopa Liidu ametlik seisukoht seoses toetusega, mida peaminister Erdoğan Teherani administratsioonile annab ja seoses peaminister Erdoğani väidetega, et Iraani tuumaprogrammil on rahumeelsed eesmärgid.
<P>
Pean tunnistama, et ma ei teadnud, milline on meie ametlik seisukoht seoses Türgi avaldustega ja käitumisega Iraani tuumaprogrammi suhtes. Arenguaruanne ütleb ühte asja ja peaminister Erdoğan ütleb midagi muud.
<SPEAKER ID="043" NAME="Georgios Papastamkos" AFFILIATION="PPE">
(EL) Austatud president! Asjaolu, et siinviibiv volinik Mariann Fischer Boel nimetas Euroopa Parlamendi põllumajanduse ja maaelu arengu komisjoni koosolekul teksti ühenduse eelarve läbivaatamise kohta seoses ühise põllumajanduspoliitikaga ebapiisavaks, on väga hea märk.
<P>
Minu arvates ei tohiks mitte mingil juhul finantsilise läbivaatamise arutelu rutata ette ühise põllumajanduspoliitika läbivaatamisest 2013. aasta järgse perioodi jaoks. Me ei nõua lihtsalt seda, et tuleb määratleda põllumajanduskulutuste määr ühenduse üldeelarvest. Ennekõike nõuame sellise põllumajanduspoliitika määratlemist nagu me seda tahame ning et viidaks lõpule põllumajandussektori panustamine avalike kaupade tootmisele ja alles seejärel otsustame selle üle, millised ressursid antud eesmärkide saavutamisele pühendada.
<P>
See on minu sõnum, mille soovin ka volinik Fischer Boelile edasi anda.
<SPEAKER ID="044" NAME="Iliana Ivanova" AFFILIATION="PPE">
(BG) Austatud president, head kolleegid! Inimeste vaba liikumine on üks Euroopa Liidu põhivabadustest ja üks sammastest, millele tugineb meie ühtne turg. Sellele vaatamata kehtestavad mitmed liikmesriigid ikka veel bulgaarlastele ja rumeenlastele piiranguid seoses ligipääsuga nende riikide tööturule.
<P>
Argumendid nimetatud piirangute jaoks on vastuolus turuloogikaga, eriti veel kriisi ajal. Isegi tööhõive volinik ütles mõnda aega tagasi, et õigus töötada mõnes teises riigis on üks inimeste põhivabadustest ELis. Selles on tal täiesti õigus! Selliste piirangute jätkuv kehtestamine uute liikmesriikide töötajatele loob turul anomaaliaid ning on vastuolus juba Euroopa Liidu asutamislepingutes sätestatud võrdse kohtlemise põhimõttega ja rikub seega Euroopa Liidu mainet.
<P>
Kutsun Euroopa Komisjoni üles tegema koostööd liikmesriikidega, et tühistada tööturupiirangud alles hiljuti ühinenud liikmesriikide jaoks. Head kolleegid! Palun ka teie toetust, et saaksime luua tõeliselt vaba turu ja anda võrdsed õigused kõikidele Euroopa kodanikele!
<SPEAKER ID="045" NAME="Françoise Castex" AFFILIATION="S&amp;D">
(FR) Austatud president! Soovin käsitleda ühte hiljutist sündmust, nimelt Šveitsi hääletust seoses minarettidega. Olgugi et hääletus toimus riigis, mis ei kuulu Euroopa Liitu, on tegemist meile siiski hästi tuntud teemaga.
<P>
Tahan sellest sündmusest rääkida seepärast, et see annab mulle ka hea ettekäände ilmalikkusest rääkimiseks, mis on teema, millest siin täiskogul kunagi küllalt ei ole. On hädasti vaja, et meie ühiskonnakorraldus hakkaks toimima ilmalikkuse põhimõtte alusel. Selgitan seda väga lihtsalt.
<P>
Esmalt, ilmalikkusele vastanduv põhimõte ei ole mitte religioossus ega kaugeltki mitte spirituaalsus, vaid religioosne kogukondlikkus, mis sätestab eeskirjad ja seadused, mis on tsiviilõigusest suurema tähtsusega ning sulgeb inimesed ühiskonnas alamrühmadesse.
<P>
Meie Euroopa Liit on oma ajaloo põhjal multikultuurne ja multietniline ning jääb selleks ka edaspidi ja ainult ilmalikkus võimaldab emantsipeerunud inimestel ning nende kogukondadel elada ja kasvada.
<SPEAKER ID="046" NAME="Teresa Riera Madurell" AFFILIATION="S&amp;D">
(ES) Austatud president! Kliinilised katsed on kliiniliste teadusuuringute jaoks võrdlev meetod ning neid peetakse kõige usaldusväärsemaks teabeallikaks raviga seotud otsuste tegemisel.
<P>
Tahan siiski juhtida täiskogu tähelepanu asjaolule, et hiljutine Euroopa kardioloogiaühingu uuring näitas taas, et väheste naiste osalemise tõttu sedalaadi katsetes on antud metoodikal olulised piirangud.
<P>
Meeste ja naiste vaheline erinevus riskitegurite, haiguste esinemise ja ravile reageerimise poolest on teaduslikult tõestatud.
<P>
Tulemuseks on, et viimaste aastate märkimisväärsed saavutused südame-veresoonkonna haiguste ennetamise ja ravimise valdkonnas ei kajastu naiste suremusmäära olulises langemises.
<P>
Sel põhjusel on väga oluline, et meie kui Euroopa institutsioonid edendame teadusuuringuid, mis on suunatud spetsiaalselt naistele, näiteks, suurendades naiste kliinilistes uuringutes kaasamist või luues uuringuid ainult naiste jaoks.
<SPEAKER ID="047" NAME="Frieda Brepoels" AFFILIATION="Verts/ALE">
(NL) Austatud president! Ka mina tahaksin rääkida Türgi konstitutsioonikohtu möödunud nädalal tehtud otsusest kuulutada ebaseaduslikuks Demokraatliku Ühiskonna Partei (DTP), mille tulemusel saadeti 22 Türgi parlamendi liiget parlamendist välja või jäeti nad viieks aastaks ilma poliitilistest õigustest. Kahjuks kuulub nende parlamendiliikmete sekka ka Leyla Zana, kellele me 1995. aastal Sahharovi auhinna andsime. See on juba neljas kord, kus kurdide partei seadusevastaseks kuulutatakse. Ikka ja jälle tahavad kurdid oma inimeste õiguste eest uue nime all võidelda ning ikka ja jälle surutakse nad maha süüdistustega, et nende ettepanekud on vastuolus Türgi riigi ühtsusega. Demokraatia põhiomadusteks on aga avalike arutelude pidamise vabadus ja arvamusvabadus ning selle eiramisega kaotab selle aasta alguses peaminister Erdoğani algatatud nn demokraatliku avanemise algatus igasuguse tõsiseltvõetavuse seoses kurdide küsimusega. Toetan igati Sarah Ludfordi üleskutset alustada antud teemal arutelu jaanuaris.
<SPEAKER ID="048" NAME="Hélène Flautre" AFFILIATION="Verts/ALE">
(FR) Austatud president! Loen ette väljavõtte kirjast, mille Taoufik Ben Briki advokaat William Bourdon Prantsuse Vabariigi presidendile Nicolas Sarkozyle kirjutas: "Mul ning kõigil tema Tuneesia advokaatidel oli võimalus mõista hukka õiguslik farss, mille tulemusena mõisteti Taoufik Ben Brik ilma põhjaliku juurdluseta hämmastavalt kuueks kuuks vangi. Võin ühemõtteliselt ja ametlikult tunnistada, et antud kohtuotsuse tegemisega lõppenud menetluse toimik oli täielikult fabritseeritud ning põhines president Ben Ali isiklikul vendetal.
<P>
2009. aasta jooksul ei ole ta saanud üldse reisida, kuna tema immuunsüsteem on nii nõrk, et alati on oht mõnda tõsisesse haigusesse nakatuda. Arvan, et tema pere on suutnud teda kõige vajalikumate ravimitega varustada, kuid ma ei ole selles täiesti kindel. Tema Tuneesia advokaadid saavad ainult vahetevahel oma kliendiga rääkida ning mõnedele neist keelatakse süstemaatiliselt igasugune juurdepääs temale. Ainus kord, kus tema naine teda nägi, oli mõne päeva eest vaid paariks minutiks ning nad ei ole peale selle enam kohtuda saanud.”
<P>
Austatud president! Palun kirjutage Tuneesia ametivõimudele ning paluge neil Taoufik Ben Brik vabastada.
<SPEAKER ID="049" NAME="Marie-Christine Vergiat" AFFILIATION="GUE/NGL">
(FR) Austatud president! Jätkan Hélène Flautre sõnavõtu teemaga ning palun teil Tuneesia ametivõimudele kirjutada.
<P>
Sel aastal anname taas välja Sahharovi auhinna, mis on Euroopa Parlamendi sümbol inimõiguste eest võitlejatele. Meil on partnerlusleping Tuneesiaga, milles on mitmeid sätteid seoses demokraatia ja inimõigustega.
<P>
Sellele vaatamata peeti Tuneesias äsja haletsusväärsetes tingimustes presidendivalimised, mis ei ole Euroopa Liiduga sõlmitud kokkuleppes olevate sätete väärilised. Me ei tohi vaikida! Tuneesias koheldakse põlastusega, vahistatakse ja alandatakse inimõiguste eest võitlejaid. See ei tohi enam jätkuda!
<P>
Sel põhjusel palun teil, austatud president, kirjutada kiri president Ben Alile ning nõuda Taoufik Ben Briki vabastamist, kes on pühendunud ajakirjanik ning kelle ainus kuritegu oli nn demokraatia kritiseerimine Tuneesias!
<SPEAKER ID="050" NAME="Fiorello Provera" AFFILIATION="EFD">
(IT) Austatud president, head kolleegid! Palusin, et Brüsselis näidatakse koos Aung San Suu Kyi pildiga ka pilti noorest Iraani naisest Neda Agha-Soltanist.
<P>
Neda Agha-Soltan tapeti, kuna ta nõudis vabadust ja läbipaistvust Iraanis. Temast on saanud vabaduse ja ennekõike vabaduse eest võitlevate naiste sümbol. Minu palvele on kirjutanud alla 75 parlamendiliiget ja viis fraktsiooni. Minu arvates on väga tähtis see palve täita, eriti selle asjaolu valguses, et Iraani ajatolla Khamenei ütleb, et kavatseb suruda maha igasugused protestid ja vastuseisu. Loodan, et mu palve täidetakse.
<SPEAKER ID="051" NAME="Alajos Mészáros" AFFILIATION="PPE">
Austatud president! Saabuva talvehooajaga on idast kerkimas uue gaasikriisi oht. Paari nädala eest andis peaminister Putin mõista, et Venemaa võib taas rikkuda gaasivarustuse lepinguid ELi liikmesriikidega. Selle vältimiseks nõudis ta, et EL peab laenama Ukrainale 1 miljardi eurot, et riik oma gaasitransiidi kohustusi täita saaks. Seega võib seista ees uus imelike poliitiliste mängude etapp, mida juhib meie partner Venemaal. See ei ole vastuvõetav!
<P>
Olgugi et teatud liikmesriikidele valmistab see eri tasanditel mõju, peab EL lihtsalt solidaarsusest võtma seoses antud kriitilise teemaga kasutusele ühtlustatud meetmed ning kindla seisukoha. See oleks ka signaaliks, et peame kiirendama oma uusi pikaajalise energia varustuskindluse mitmekesistamise projekte Venemaa mõjuvõimu vähendamiseks.
<SPEAKER ID="052" NAME="Eduard Kukan" AFFILIATION="PPE">
(SK) Austatud president, head kolleegid! Lissaboni lepingu jõustumine avaldas ka väga head mõju ELi edasise laienemise tingimustele. Nüüd, kus Lissaboni leping on jõustunud, ei saa keegi vaielda, et liidul ei ole institutsioonilisi võimeid laienemiseks ja otsuste tegemiseks.
<P>
Seetõttu ei ole ka põhjust lükata edasi või takistada edasise laienemise protsessi. Eeskätt käib see Lääne-Balkani riikide kohta. Nimetatud regioonis on toimunud hiljuti kiire ja üldiselt positiivne areng. Seda kinnitavad ka viimati esitatud raportid sealsetes üksikutes riikides toimunud edusammude kohta, nagu ka komisjoni avaldatud 2010. aasta ELi laienemisstrateegia.
<P>
Koos viisavabaduse kehtestamisega Schengeni alale sisenemiseks saab sealse regiooni riikidele tõeliseks väljakutseks edusammude tegemine teel Euroopa poole ning need riigid peavad oma võimalusi seoses sellega võimalikult hästi ära kasutama. Kuid ka EL ei tohi vankuda, vaid peab jätkama vastutustundlikult ja ratsionaalselt ning pidama igati lugu antud tingimustest ja ka Euroopa Parlament peab aktiivselt oma osa andma.
<SPEAKER ID="053" NAME="Tanja Fajon" AFFILIATION="S&amp;D">
(SL) Käesoleval nädalal, ööl vastu laupäeva, saavad endise Jugoslaavia Makedoonia vabariigi, Serbia ja Montenegro kodanikud kahekümne aasta järel taas ilma viisata Euroopa Liitu reisida. Sellest tuleb suur päev ning kõigil on põhjust pühitsemiseks.
<P>
Soovin siinkohal aga paluda taas Euroopa Komisjoni ja nõukogu, et need teeksid kõik, mis nende võimuses, et kaotada viisanõue ka Bosnia ja Hertsegoviina ning Albaania kodanikele. Me ei tohi lubada Lääne-Balkani riikides uusi lahknevusi ega raisata aega just nimelt noorema põlvkonna nimel. Raske on uskuda, et suur osa noortest inimestest nendes riikides ei tea Euroopa Liidust ikka veel midagi.
<P>
Meie kohustuseks on rebida maha uued viisamüürid, mis Lääne-Balkani riikides pärast Berliini müüri langemist püstitati. Sama kehtib ka Kosovo elanike kohta. Lääne-Balkani riigid vajavad selget Euroopa perspektiivi. Ärgem andkem järgi põhjendamata kartustele!
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Austatud president, head kolleegid! 2009. aasta lõppu iseloomustasid kaks tõeliselt ajaloolist sündmust: Lissaboni lepingu jõustumine ja Kopenhaageni tippkohtumine.
<P>
Soovin oma sõnavõtus väljendada oma rahulolu seoses asjaoluga, et Euroopa Liit tõestab end olevat tähtsaim osaleja seoses teostatavate lahenduste leidmisega võitluses kliimamuutusega. Samamoodi olen rahul sellega, et liikmesriigid suutsid üldse kokkuleppele jõuda ja esitada ühise seisukoha, sest üksmeele saavutamine 27 liikmesriigi vahel ei ole lihtne ülesanne.
<P>
Tulemus ei pruugi vastata meie ambitsioonidele ja ootustele, kuid Euroopa Liidu liikmesriikide otsus eraldada arenevatele riikidele 7,2 miljardit eurot on siiski väga oluline, sest need riigid vajavad hädasti rahalist toetust. On ka võimalik, et meie eeskuju julgustab teisi ÜRO riike samamoodi tegutsema.
<P>
Tervitada tuleb ka asjaolu, et isegi need Euroopa Liidu riigid, mis finantskriisis tõsiselt kannatada said, väljendasid oma solidaarsust ning kavatsevad anda oma panuse võitluses kliimamuutusega, olgugi et mõnede jaoks neist on see vaid kombetäiteks tehtud liigutus.
<SPEAKER ID="055" NAME="Charalampos Angourakis" AFFILIATION="GUE/NGL">
(EL) Austatud president! Esmalt soovin väljendada oma täielikku solidaarsust ametiühingutegelaste võitlusega Euroopa Parlamendis ja neile edu soovida.
<P>
Kreeka valitsus on vallandamas massiivset töövastaste meetmete lainet ning kõikides valdkondades kehtestatakse ja sunnitakse peale paindlikke töötegemise vorme. Sotsiaalabi süsteemi laastatakse ning palkasid ja pensione külmutatakse.
<P>
Kreeka valitsus, Euroopa Liit ja kapitali esindajad terroriseerivad töötajaid neile Kreeka eelarvepuudujääki ja avaliku sektori võlga näidates. Nad kaasavad töötajaid sotsiaalsesse dialoogi, mis on tegelikult lõks, millega sundida neid alla andma, piirata nende õigustatud raevu ja juhtida kõrvale reaktsiooni rohujuure tasandil.
<P>
Esimeseks reaktsiooniks riigi valitsuse ja Euroopa Liidu rohujuure tasandi vastastele rünnakutele on 17. detsembri riigiülene streik, mille kuulutas välja ja mida korraldab kõiki töölisi esindav militaarrinne PAME. Nad nõuavad meetmeid kaasaegsete rohujuure tasandi nõudmiste rahuldamiseks, mida saab teha ainult ühinenud töölisklasside, vaeste ja keskklassi rinne linnades ja maapiirkondades, et astuda vastu Euroopa Liidu rohujuurte tasandi vastasele poliitikale ja see kukutada.
<SPEAKER ID="056" NAME="Martin Ehrenhauser" AFFILIATION="NI">
(DE) Austatud president! 8. detsembril tähistas Euroopa julgeoleku- ja kaitsepoliitika operatsioon Atlanta oma aastast sünnipäeva. Eesistujariigi Rootsi sõnul näidati operatsiooni käigus üles võimet võidelda tõhusalt piraatlusega ning rünnakute hulk on oluliselt langenud. Viimane avaldus on aga väga kaheldav.
<P>
Rahvusvahelise Mereorganisatsiooni (IMO) raporti kohaselt toimus 2009. aasta esimese ühe kuu jooksul rohkem rünnakuid kui terve 2008. aasta jooksul. Ka relvastatud rünnakute arv tõusis üldiselt 200%. Väga kaheldav on ka kõne all oleva operatsiooni rahaline tõhusus. Piraatlusest tulenevad kahjud antud regioonis ulatuvad hinnanguliselt kokku 200 miljoni USA dollarini, samas aga investeerivad EL ja liikmesriigid aastas 408 miljonit dollarit.
<P>
Ka uus kavandatav Euroopa julgeoleku- ja kaitsepoliitika missioon Somaalias ei käsitle probleemi põhjust, vaid tegeleb kõigest selle sümptomitega. Tõeliselt kasulik oleks, kui EL seaks sisse tõhusa rannavalve seadusevastase kalapüügi takistamiseks ...
<P>
(Istungi juhataja katkestas sõnavõtu)
<SPEAKER ID="057" NAME="Dominique Baudis" AFFILIATION="PPE">
(FR) Austatud president! Programm SESAR, mille eesmärgiks on Euroopa lennuliikluse uue põlvkonna juhtimissüsteemi väljaarendamine, on suur projekt.
<P>
Kuidas kavatseb komisjon valmistuda eelseisvaks SESARi programmi kasutuselevõtmise etapiks ning ennekõike programmi rahastamiseks, mis on oluline nii keskkonna kui ka meie teadusliku ja tehnoloogilise positsiooni jaoks? Kas komisjon järgib 2007. aastal esitatud raportis tehtud ettepanekuid, mille kohaselt peaks programmi poliitilise järelevalvega tegelema kõrge kvalifikatsiooniga isik? Ületada on vaja mitmeid õiguslikke, psühholoogilisi ja tehnilisi probleeme, et ühendada riiklikud õhuruumid ja panna kõikide eri riikide kontrollijad omavahel koostööd tegema.
<P>
Kui Euroopa ei suuda luua ühtset õhuruumi, siis kuidas on võimalik luua tugevat poliitilist liitu?
<SPEAKER ID="058" NAME="Edit Bauer" AFFILIATION="PPE">
(HU) Austatud president! Pidades silmas seda, et nii teie kui ka lugupeetud volinik väljendasite oma kavatsust jälgida hoolikalt Slovakkia riigikeele seaduse rakendamist, sooviksin ma juhtida teie tähelepanu järgmistele punktidele. Valitsus avaldas rakendussätte, mis mitte ainult ei lükka seadusi ümber, vaid kehtestab ka täiendavad piirangud. Rakendamisettepaneku kohaselt on seaduse õigusjärgne eesmärk ainult riigikeele kaitsmine ja toetamine ametlikes tegevustes ning riigikeele kasutajate õiguste kaitsmine. Seal on öeldud, et füüsiliste ja juriidiliste isikute puhul on nende õiguste kaitsmise õiguslikuks eesmärgiks sekkumine põhiõigustesse ja -vabadustesse. Seega on ülimalt selge, et tegemist on viitega vähemuste hulka kuuluvate inimeste õigustele ja vabadustele. Rakendusmeetmes on rõhutatud ka, et olenemata sellest, kas osakaal on üle või alla 20%, saab vähemuskeelt kasutada igal pool ainult siis, kui sellega nõustub kolmas kohal olev isik. Minu arvates on see absurdne ning Euroopas vastuvõetamatu.
<SPEAKER ID="059" NAME="Bogdan Kazimierz Marcinkiewicz" AFFILIATION="PPE">
(PL) Austatud president! Viimasel ELi-Venemaa tippkohtumisel allkirjastasid osapooled memorandumi seoses energiaküsimuste eelhoiatusmehhanismi põhimõtetega. Euroopa Komisjon loodab, et edaspidi aitab see meil vältida energiakriise, nagu aasta alguses toimunud kriis, kui Venemaa ja Ukraina vaheline vaidlus gaasiga varustamise ja transiidi üle lõppes sellega, et Moskva katkestas gaasiga varustamise peaaegu kolmeks nädalaks ja põhimõtteliselt halvas sellega mitu Euroopa riiki.
<P>
Eelseisev talv ja sellega kaasnev gaasikasutuse tõusmine tähendab, et peame töötama välja põhimõtted Euroopa energiaturu juhtimiseks. Euroopa Liit peab mõistma, et gaasiga varustamise katkestused ei ohusta mitte ainult majandust, vaid need ohustavad ka eurointegratsiooni aluseid, mis koos Euroopa solidaarsusega vaba turgu toetab. Loodan ka, et sel talvel ei panda tehtud deklaratsioone proovile ja ei selgu, kas solidaarsus on vaid tähtsusetu ja tühine sõna või tõeline garantii seoses koostööga liikmesriikide ja Euroopa Liidu vahel.
<SPEAKER ID="060" NAME="Ioan Mircea Paşcu" AFFILIATION="S&amp;D">
Austatud president! Nagu arvatavasti teate, lõppes Rumeenias hiljuti kaheaastane periood, kus iga kuue kuu järel eri valimisi peeti. Viimased valimised olid presidendivalimised ning võitjaks tuli praegune president kõigest 70 000 suuruse häälteenamusega, mis tuli peamiselt diasporaast.
<P>
Kodanikuna valmistab mulle meelehärmi asjaolu, et terve valimiskampaania vältel ei saanud ma kirjutada midagi kriitilist praeguse presidendi kohta oma blogis Europolis ning avalik ligipääs mu blogile katkestati täielikult. Minu arvates on see vastuvõetamatu nii seepärast, et tegemist on sõnavabaduse tsenseerimisega kui ka seepärast, et nähtavasti kontrollivad ka Internetti need kes on võimul ja/või nende toetajad.
<P>
Üldiselt on väga kahetsusväärne, et 20 aastat pärast revolutsiooni, milles paljud inimesed demokraatia juurutamise nimel surid, lubavad sellist suhtumist - või isegi julgustavad seda - need, kes ajutiselt demokraatia vilju naudivad, olgugi et nad sellise väikese häälteenamusega ametisse valiti.
<SPEAKER ID="061" NAME="Frédéric Daerden" AFFILIATION="S&amp;D">
(FR) Austatud president! Alates 2007. aastast on kaupade transportimises raudtee kaudu toimunud ulatuslik liberaliseerimine. Operaatorid, kellel ei ole avaliku teenindamise kohustust, kogevad edaspidi üha tugevamat konkurentsi.
<P>
Paljudes riikides tähendab see, et suureneb pakkumine kõige tasuvamate turuosade alal, nimelt kombineeritud ja marsruutrongivedu. Kontrastiks sellele ei paku transportimine üksikute vagunite kaupa oma väikese tasuvuse pärast eraettevõtetele enam huvi.
<P>
Kui tahame tõepoolest muuta raudteetranspordi liikumapanevaks jõuks jätkusuutliku liikuvuse taga, on väga tähtis toetada ühe vaguni ettevõtlust. Vastasel juhul läheb transportimine täielikult üle maanteedele, mis oleks vastuolus meie süsinikdioksiidi heitkoguste vähendamise eesmärkidega. Ühe vaguni ettevõtluse toetamist tuleb seega käsitleda kui avaliku teenindamise kohustust, kuna tegemist on jätkusuutliku liikuvuse strateegia lahutamatu osaga.
<P>
Euroopa Komisjoni suuniste kontekstis, milles on kirjeldatud riigipoolse sekkumise tingimusi, arvame, et on igati võimalik kaasata toetus ühe vaguni ettevõtlusele kompensatsioonina avaliku teenindamise kohustuse eest või toetusena ...
<P>
(Istungi juhataja katkestas sõnavõtu)
<SPEAKER ID="062" NAME="Vilja Savisaar" AFFILIATION="ALDE">
(ET) Austatud president! Tahan rääkida väga praktilisel, aga minu koduriigi Eesti jaoks äärmiselt olulisel teemal. Veel mõned aastad tagasi kolmel Balti riigil - Eestil, Lätil, Leedul - sisuliselt puudus raudteeühendus Euroopaga. Olemasolev infrastruktuur oli halvas seisukorras ja seda kasutati minimaalselt. Tänaseks on toimunud positiivsed arengud nii olemasoleva renoveerimisel kui ka uuringute teostamisel Euroopa standarditele vastava raudtee ehitamiseks. Rail Baltica - selle nime all me seda projekti tunneme - elluviimiseks on äärmiselt oluline, et nii Euroopa Parlament kui ka Euroopa Komisjon märkimisväärselt toetaksid Rail Baltica projekti, olenemata sellest, et antud regiooni rahvaarv ei ole just kõige suurem ja Balti riikide finantsolukord on raskes seisus.
<P>
See projekt on oluline mitte ainult normaalse raudteeühenduse saavutamiseks, vaid omab ka väga suurt regionaal- ja sotsiaalpoliitilist mõju kõigile kolmele riigile. Eesti, Läti ja Leedu vajavad raudteeühendust Euroopaga nii majanduslikel põhjustel kui ka keskkonnasäästlikkust silmas pidades, sest raudteetransport võimaldab suuremaid kaubakoguseid vähema saastamisega transportida. Praegusel hetkel on peamiseks ühenduseks Via Baltica...
<P>
(Istungi juhataja katkestas sõnavõtu)
<SPEAKER ID="063" NAME="Angelika Werthmann" AFFILIATION="NI">
(DE) Austatud president! Soovin öelda paar sõna kahe teema kohta. Esiteks on võrdse kohtlemise küsimus seotud samavõrd olulise meeste ja naiste võrdsuse lahtise küsimusega. Peaks olema enesestmõistetav, et mehed ja naised, kellel on samad oskused ja sama kvalifikatsioon, peaksid saama samal ametikohal võrdset palka. Austrias on kõik pea peale pööratud, sest mida parema kvalifikatsiooniga on naised, seda halvemad on nende karjäärivõimalused võrreldes sama kvalifikatsiooniga meeskolleegidega. Hiljuti esitatud andmete kohaselt halveneb naiste olukord vananedes. Näiteks üle 60 aasta vanused naised teenivad oma meeskolleegidest ligikaudu 34% vähem.
<P>
Teiseks soovin öelda, et lapsed vajavad kaitsmist. Mulle oleks meeldinud, kui ÜRO lapse õiguste konventsioon oleks Austria põhiseaduses jäädvustatud. Loodan, et peagi jätkatakse sellel teemal arutelusid Austrias ja et sellel on positiivne tulemus.
<SPEAKER ID="064" NAME="Iosif Matula" AFFILIATION="PPE">
(RO) Mul on rõõm teile siin täiskogul teatada, et Traian Băsescu valiti uuesti Rumeenia presidendiks. Meie liitumine ELiga 2007. aastal toimus president Traian Băsescu esimesel ametiajal ning tänu tema vahetule panusele. Uus mandaat võimaldab tal jätkata reformide läbiviimist ja Euroopa normide ning väärtuste põhjalikku juurutamist Rumeenias.
<P>
Lõppenud presidendivalimiste järel võib teha ühe järelduse: Rumeenias lõppesid presidendivalimised, mis olid kooskõlas rangete rahvusvaheliste nõuetega, mida kinnitasid ka OSCE vaatlejad ning Rumeenia konstitutsioonikohus ja kehtetute häälte teistkordne ülelugemine, mille järel ametisoleva presidendi häälteenamus veelgi suurenes.
<P>
Meie arvates tähistab president Băsescu demokraatlik võit, mida toetasid ka liberaaldemokraadid, ka võitu Euroopa Rahvapartei (kristlike demokraatide) fraktsiooni jaoks. Meie kolleegid Wilfried Martensi ja Joseph Dauli juhitud fraktsioonist PPE väljendasid oma toetust president Băsescule ning selle eest soovime neid veel kord tänada.
<SPEAKER ID="065" NAME="Silvia-Adriana Ţicău" AFFILIATION="S&amp;D">
(RO) 2009. aasta teises kvartalis olid 27 liikmesriigi tulud 43,9% SKTst ning nende kulud 49,7%. Sama perioodi jooksul moodustasid ELi 27 liikmesriigi maksud ja sotsiaalsed panused umbes 90% liikmesriikide üldtuludest sel ajal, kui sotsiaalabikulud olid vaid 42,2% SKTst. 27 liikmesriigi eelarvepuudujäägid kasvasid 0,8% tasemelt 2008. aasta teises kvartalis 5,8% tasemeni 2009. aasta teises kvartalis. Samal perioodil langes tööhõive tase 2% ja tööstustootmine 10,2%. Kõige enam kannatasid ehitus-, põllumajandus-, tööstustootmise, kaubandus-, transpordi ja sidesektor. Arvan, et Euroopa Komisjon peab igal juhul esitama tulevikus tööprogrammi, mis keskendub majandusarengule, töötuse vähendamisele ja korralike elutingimuste garanteerimisele.
<SPEAKER ID="066" NAME="Alf Svensson" AFFILIATION="PPE">
(SV) Austatud president! Maailmas ja isegi Euroopas ja ELis on levimas antisemitism. Ei tarvitse öelda, et Euroopa Parlament peab selle üha laiemalt leviva hüdra kontrolli alla saama ning sellele võimalikult kiiresti lõpu tegema.
<P>
Loomulikult tuleb ka selgeks teha, et Iisraeli riigi poliitikat võib kritiseerida, nagu võib kritiseerida igat teist riiki, sest ükski riik ei toimi ideaalselt. Siiski on Iisraeli poliitika antisemitismist erinev teema.
<P>
Eeldan, et Euroopa Parlament astub innukalt igasuguste antisemitismi tendentside vastu, mida hetkel palju ja igalt poolt eest leiab.
<SPEAKER ID="067" NAME="Diogo Feio" AFFILIATION="PPE">
(PT) Austatud president! Probleem, millele ma täiskogu tähelepanu juhin, puudutab Portugali põllumajandustootjate käibemaksutingimusi. Ühenduse õigusaktide kohaselt on kolm võimalikku skeemi: üldine kava organiseeritud raamatupidamisega, võimalus kasutada väikese ja keskmise suurusega ettevõtete kava või siis ühtse määraga kava, milles ei tehta tagasimakseid, kuid on õigus kompensatsiooni saamiseks. Kahjuks on see kompensatsiooni saamise õigus olnud 0% juba ajast, mil Portugal ELi liikmeks sai.
<P>
Portugali riigi vastu algatatakse hetkel rikkumismenetlusi. Selline maksustamise viis mõjutab hetkel umbes 18 000 põllumajandustootjat, kes kaotavad 5,3% oma müügituludest. Kindlasti on vaja leida võimaluse Portugali õigusaktide vastavusseviimiseks ühenduse õigustikuga.
<SPEAKER ID="068" NAME="President">
Austatud kolleegid! Üheminutilised sõnavõtud on sellega lõppenud. Tahan, et te teaksite, et minu nimekirjas on vähemalt kaks korda niipalju nimesid, kui meil nende sõnavõttude kuulamiseks aega antud on. Täna oli meil harilikust rohkem aega, aga pidage meeles, et kui keegi esitas oma üheminutilise sõnavõtu eelmine kord või ühe või kahe kuu eest, siis ei ole tal eriti head võimalust täna sõna võtta. Peame pöörama tähelepanu ka neile, kes ei ole üldsegi sõna võtnud. Mul on väga kahju, aga need on eeskirjad. Minu nimekirjas on kaks korda nii palju parlamendiliikmeid, kui meil sõnavõttude jaoks aega antud on. Mul on väga kahju, et kõik sõna võtta ei saanud.
<SPEAKER ID="069" NAME="James Nicholson" AFFILIATION="ECR">
Austatud president! Ma mõistan hästi, mida te ütlesite, aga asjaolu, et nimekirjas on kaks korda nii palju parlamendiliikmeid, kes sõna võtta soovivad näitab tegelikult, kui tähtis on see osa meie tööst, milleks on meie rahva esindamine.
<P>
Kas te võiksite selle üle järele mõelda ja leida mõne teise võimaluse nii, et me ei peaks siin tund aega istuma ilma, et me sõna võtta saame. Ma ei kaeba ja ma tean, et teil on väga raske ülesanne, kuid vähemalt võiks meile siis näiteks öelda, et me ei pea antud nädalal siia tulema. Te võiksite otsustada eelnevalt, kui palju sõnavõtte te lubada saate, ja kõik teised meist saavad siis järgmine kord siia tulla või oma teemadest mõnel teisel viisil rääkida. Minu arvates oleks see palju parem parlamendiliikmete aja raiskamisest.
<SPEAKER ID="070" NAME="President">
Minu arvates on alati hea meiega siin koos istuda ja arutelusid kuulata. Ma ei arva, et peaksime niiviisi sõna võtma. Täna said võtta sõna peaaegu kõik need, kes viimasel osaistungjärgul sõna võtta ei saanud.
