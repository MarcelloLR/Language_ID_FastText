<CHAPTER ID="008">
Rahvusvahelise naistepäeva 100. aastapäev
<SPEAKER ID="115" NAME="Juhataja">
Mul on väga hea meel juhatada Euroopa Parlamenti koos oma naiskolleegidega. Neist kuus on Euroopa Parlamendi asepresidendid, kaks kvestorid, ning naiste õiguste ja soolise võrdõiguslikkuse komisjoni aseesimees istub minu kõrval. See on mulle suur au ja privileeg.
<P>
Ma jätkan istungit. Järgmine päevakorrapunkt on arutelu rahvusvahelise naistepäeva 100. aastapäeva üle. Alustuseks vaatame selle tähelepanuväärse päeva ajalugu kokkuvõtvat lühifilmi. Palun hakake filmi näitama.
<P>
(Filmi näitamine)
<P>
Kallid külalised, head kolleegid! Kaks minutit kestva filmiga ei saa näidata kõike, mis on viimase 100 aasta jooksul juhtunud. Tegelikult oleme Euroopat selle aja jooksul muutnud ja eurooplastena võime olla uhked võrreldes Euroopat paljude kohtadega maailmas, kuid samal ajal teame, et meie teekond ei ole veel lõppenud. Ikka veel on poliitikas väga vähe naisi ja siin, Euroopa Parlamendis moodustavad naissoost liikmed vaid 35% kõigist liikmetest. See arv on arvatavasti veidi kõrgem kui riikide parlamentides, kuid see ei ole siiski piisav. Õnneks on Euroopa Parlamendi peamistes otsuseid tegevates organites see arv tublisti üle 40% ja meil on selle üle väga hea meel. Nii on see ka komisjonide esimeeste osas.
<P>
Ometi sõltub Euroopa Parlamendi koosseis kolme aasta pärast, järgmiste valimiste järel peamiselt riikide parlamentidest ja sellest, kuidas nad määravad oma esindajad Euroopa Parlamenti. Meie riikide parlamendid peavad tagama, et naiste arv Euroopa Parlamendis kasvaks. Kutsume neid täna üles seda tegema ja kutsume oma kolleege riikide parlamentides tagama, et leitaks vastavad õiguslikud lahendused ja tehtaks vastavad otsused Euroopa Parlamendis naiste arvu suurenemisele kaasaaitamiseks.
<P>
Samuti võime olla eeskuju naiste tööhõive puhul. Euroopa Parlamendi töötajatest 59% on naised ja samas üle 50% neist naistest tegelevad oluliste küsimustega. Mul on selles valdkonnas tohutud kogemused ja ma võin uhkust tunda selle üle, et kui vastutasin oma valitsuse eest kodumaal, siis töötas umbes 50 naist kõrgetel kohtadel ministeeriumis ja kõige olulisemate riigiametite direktoritena. Seda rekordit ei ole kordagi purustatud ei enne ega paljude aastate jooksul pärast seda.
<P>
Euroopa Parlamendi presidendina olen samuti nõudnud, et Euroopa Komisjonis ja Euroopa Liidu kõrgetel ametikohtadel oleks rohkem naisi. Võime olla rahul, et liidu välisasjade ja julgeolekupoliitika kõrge esindaja on naine.
<P>
Ka Euroopa ettevõtetes on olukord muutunud, mis on väga kasulik mitte ainult naistele, vaid eelkõige ettevõtete tegutsemisviisile. Samuti peaksime tagama, et samade oskustega samadel ametikohtadel töötavad naised ja mehed saaksid ühesugust töötasu. Meil on selles valdkonnas palju teha.
<P>
Oleme vägagi teadlikud, et ka naised suudavad võidelda demokraatia ja inimõiguste eest. Tahaksin avaldada lugupidamist kõikidele meie naiskolleegidele Euroopa Parlamendis ja mõelda siinkohal Põhja-Aafrika ja Lähis-Ida naistele, kes näitavad üles tõelist vaprust võitluses demokraatia eest. Samuti ärme unustame, et eelmiste Sahharovi auhindade võitjate seas olid sellised suurepärased naised nagu Aung San Suu Kyi, Leyla Zana ja Ladies in White (Daamid Valges). Seega tahaksin veel kord korrata meie mittenõustumist sellega, et naised jäetakse õigussüsteemi, usu või kultuuri nimel ilma oma väärikusest. Me ei nõustu sellega, et Euroopas või mujal maailmas on naistel vähem õigusi kui meestel. Me protestime naiste ebaõiglase kohtlemise vastu.
<P>
Austatud kolleegid, 3. novembril 1793. aastal, 218 aastat tagasi raiuti Euroopas pea maha Olympia de Gouges'il, sest ta koostas naiste ja naiskodanike õiguste deklaratsiooni. See oli ainus põhjus. Sada aastat hiljem, 1906. aastal anti naistele valimisõigus. Kõigepealt tegi seda Soome. Pidagem seda meeles. Järgneval sajandil tegime tohutuid edusamme naiste ja meeste vahelise võrdsuse saavutamisel. Tahaksin rõhutada midagi, mis on minu jaoks väga oluline, nimelt seda, et 8. märts on naiste püha. See on tõsi. Ometi tuletab see püha meile esmalt meelde seda, et me ei tohiks unustada kõige olulisemat küsimust tänapäeva Euroopas, nimelt naiste ja meeste võrdõiguslikkust ülejäänud 364 päeval aastas. Põhimõtted, mida soovime 8. märtsil tugevdada, peaksid kehtima ka ülejäänud 364 päeval aastas. See on meie peamine väljakutse. Ei piisa vaid 8. märtsi tähistamisest; me peame mõtlema sellele ka kõigil muudel päevadel aastas. Tänan teid väga.
<SPEAKER ID="116" NAME="Enikő Győri" LANGUAGE="HU">
Austatud juhataja! Kui rahvusvahelise naistepäeva tähistamine alguse sai, oli naiste võrdõiguslikkus väga uus ja murranguline idee. Sestsaadik on sooline võrdõiguslikkus olnud üks tänapäeva ühiskonna peamisi põhimõtteid. Selle lähtekoht on meeste ja naiste võrdne võõrandamatu inimväärikus. Ent nii nagu on kõigi saavutustega, siis ei piisa vaid selle kuulutamisest. Inimväärikust, kaasa arvatud konkreetselt naiste väärikust, on rikutud erinevatel ajajärkudel ja erinevates kohtades. Meie tähelepanu ja vastused peavad olema sellega kooskõlas.
<P>
Kõnekalt toimub see austusavaldus raporti "Naiste vaesuse olemus Euroopa Liidus” arutelu järel. Vaesus ja Euroopa Liit. Mõni aeg tagasi oleks see tundunud ebatõenäoline seos. Majanduskriis tabas vähem kaitstud rühmasid eriti tugevalt. Naiste üleesindatus selles kategoorias toob iseenesest välja teatud ülesanded, rääkimata paljude naiste tüüpilisest saatusest; need annavad vaesusele naistega seotud olemuse väljaspool Euroopat, maailma tasandil. Püha Assisi Frantsiskuse sõnu laenates: proua Vaesus. Sõja ja näljahäda eest põgenevad väikeste lastega naised, agulites elavad purunenud, isata perekonnad, prostitutsioonile sunnitud naised ja noored tüdrukud, isegi Euroopa Liidus.
<P>
Ungari eesistumise prioriteetide hulgas on mitu asja, mille edukas edendamine võiks avaldada mõju naiste tööhõive suurenemisele. Tähtsaim neist on Euroopa 2020. aasta strateegia koos oma tööhõivepoliitika eesmärkidega majanduskriisist taastumiseks ja vaesuse vähendamiseks. Naiste tööhõive tugevdab naiste väärikust. See võimaldab neil teha otsuseid ja kujundada vabalt oma elu.
<P>
Juhtalgatuses "Vaesuse vastu võitlemise tegevusprogramm” rõhutatakse, et vaesuse vähendamiseks võetavad meetmed peavad arvestama ka naiste ja meeste erinevat olukorda.
<P>
Eesistujariik Ungari peab oluliseks saavutuseks tööhõive, sotsiaalpoliitika, tervise- ja tarbijakaitseküsimuste nõukogu (EPSCO) eile tehtud otsust soolise võrdõiguslikkuse pakti pikendamise kohta 2020. aastani. Lisaks majanduspoliitilistele meetmetele ei tohi me unustada ka naiste erilist rolli ühiskonnas. Peame andma naistele valikuvõimaluse ning võimaluse ühitada karjääri ja pereelu. Seepärast töötame rasedate, hiljuti sünnitanud ja rinnaga toitvate töötajate töökaitse täiustamist soodustavate meetmete kehtestamist käsitleva direktiivi läbivaatamise kallal; asjaomane eduaruanne valmib juunis toimuvaks EPSCO kohtumiseks.
<P>
Ungari eesistumise prioriteetide hulgas on teadlikkuse tõstmine perekondade rollist seoses sotsiaalsetele, majanduslikele ja demograafilistele probleemidele vastamisega. Seetõttu korraldame demograafianädala, kus osalevad vabaühendused ja toimub pereküsimustega tegelevate ministrite mitteametlik kohtumine. Eesmärk on arutada iibe tõstmiseks kasutatavate vahendite üle. Kõige selle juures on erakordne roll naistel ja muidugi nende valikutel.
<P>
Erilist tähelepanu tuleb pöörata ELi raamistiku romasid käsitlevate riiklike strateegiate tõrjutud rühma kuuluvate naiste olukorrale. Need strateegiad kiidetakse loodetavasti heaks juunis toimuval Euroopa Ülemkogu kohtumisel ning Lívia Járóka ja teised - raportöörid ja abilised - on andnud sellesse Euroopa Parlamendis väga väärtusliku panuse. Loodetavasti kinnitame ka nõukogus, et kavatseme rõhutada roma naiste rolli oma perekondade ühtehoidmisel, ning sellele oleks hea tugineda romade probleemidele vastuste otsimisel.
<P>
Lõpetuseks, kallid kolleegid, lubage mul teha väike kõrvalepõige. Ajaloolised kogemused on näidanud, et ilma naiste aktiivse osaluseta ühiskonnas ei oleks tugevat kodanikuühiskonda. Nagu Jerzy Buzek juba mainis, nõudsid Kairos Tahriri väljakul teiste seas vabadust ka naismeeleavaldajad. Ka nemad soovivad olla toimuvate muutuste kujundajad. Euroopa Liit peab toetama nende jõupingutusi: suuremeelselt, ilma ideoloogiliste stereotüüpideta, avatult ja poolehoidvalt.
<SPEAKER ID="117" NAME="José Manuel Barroso" LANGUAGE="FR">
Austatud juhataja, Enikő Győri, lugupeetud parlamendiliikmed! Täna meenutame nende naiste hääli, kes 19. märtsil 1911 lahkusid Saksamaalt, Austriast, Taanist ja Šveitsist, kelle arv teel olles üha kasvas ning kes läksid üha kaugemale naiste üldise valimisõiguse kaitsmiseks ja töötingimuste parandamiseks.
<P>
Täna avaldame austust võitluse ja edu sajandile, mis on toonud kasu meile kõigile. Millised oleks meie demokraatlikud põhimõtted ja eriti siin, Euroopa Parlamendis esindatud Euroopa demokraatia ilma naiste täieliku osaluseta avalikus elus? Millised oleksid meie ühiskond ja riikide majandus ilma naiste anneteta?
<P>
Euroopa naised on paljuski eeskujuks ülejäänud maailmale. Koht, mida Euroopa naised meie ühiskonnas täidavad, on kogu maailma naiste inspiratsiooni allikas. Sellega seoses tahaksin meenutada vaprat võitlust, mida Põhja-Aafrika naised meeste kõrval peavad, andes endast kõik diktatuurile vastuhakkamiseks ja demokraatia loomiseks. Euroopa naiste praegune aktiivne roll Euroopa Liidu majandus- ja poliitikaelus on nende kindla pühendumise tulemus. Tunneme heameelt Euroopa lõimumise üle, mille üks aluspõhimõtteid on meeste ja naiste võrdõiguslikkus, Lissaboni lepingus täielikult tunnustatud põhimõte. Aastate jooksul on Euroopa poliitikavaldkondades võrdset kohtlemist ja soolise võrdõiguslikkuse süvalaiendamist käsitlevad olulised õigusaktid võimaldanud meil liikuda rohkem võrdsusele suunatud ühiskonna ja tööturu poole.
<P>
Ent me peaksime tundma pahameelt selle üle, mis jääb pettumust valmistavaks, lubamatuks või isegi talumatuks. Viitan naiste keskmisele tööhõive määrale, mis on 62,5% võrreldes meeste 80%ga, naiste üha suuremale akadeemilisele edukusele, mis vastandub nende karjääriväljavaadetele: see valmistab endiselt pettumust ja peab muutuma. Naised on üleesindatud madalamalt tasustatud ja ebakindlamatel töökohtadel ning alaesindatud vastutusrikastel ametikohtadel. Naiste ja meeste palgavahe jääb 18% juurde, millega kaasneb oht, et 22% üle 65-aastastest naistest jääb allapoole vaesuspiiri, kuna neil puudub piisav pension: see on lubamatu ja peab muutuma. Hinnanguliselt on 20-25% naistest Euroopa Liidus kogenud vähemalt kord elus füüsilist vägivalda. See on talumatu ja peab muutuma.
<P>
Täna peame uuesti kinnitama oma kohustust jätkata koostööd selliselt, et soolisest võrdõiguslikkusest saaks tõepoolest reaalsus. Me kõik võidame kas seoses sotsiaalse ja majandusliku ühtekuuluvuse, kestliku kasvu või konkurentsivõimega.
<P>
2010. aasta septembris võttis komisjon vastu strateegia, milles määrati viis prioriteetset valdkonda ajavahemikuks 2010-2015: võrdõiguslikkus tööturul, meeste ja naiste võrdväärne majanduslik iseseisvus, võrdne töötasu, võrdõiguslikkus juhtivatel ametikohtadel ja võrdõiguslikkuse edendamine väljaspool ELi.
<P>
Komisjon on jätkuvalt solidaarne kogu maailma naistega, kes võitlevad iga päev haridusele juurdepääsu ja õiguse eest töötada, kes võitlevad demokratiseerumise ja vabaduste ning poliitiliste ja kodanikuõiguste kasutamise eest. Komisjon teeb kõik endast oleneva, et tagada nende eesmärkide täitumine. Ent me ei tohi unustada, et õigusaktid - ükskõik kui hästi neid rakendatakse - ei ole vastus kõigele. Muutuma peavad ka käitumine ja hoiakud.
<P>
Lugupeetud parlamendiliikmed, täna mälestame naiste võitlust võrdõiguslikkuse eest. Täna võime Euroopas öelda, et EL ei oleks võimalik ilma Euroopa naisteta, kõikide Euroopa naisteta. Nad aitavad oluliselt kaasa meie väärtustel, kaasa arvatud soolise võrdõiguslikkuse väärtustel, põhinevale projektile.
<SPEAKER ID="118" NAME="Eva-Britt Svensson" LANGUAGE="SV">
Austatud juhataja! "Naiseks ei sünnita, naiseks saadakse”. See tsitaat näitab, et meie mõisted meeste ja naiste olemuse kohta on alus kõikidele meie elus tehtavatele valikutele - valikud sõltuvad meie soost, mitte meie huvidest, oskustest, pühendumisest jne. Soolised stereotüübid seavad mehed ja naised eri lahtritesse ning sada aastat kestnud võitlus võrdõiguslikkuse eest ei ole saavutanud edu nende sooliste stereotüüpide murdmisel.
<P>
Ent me keeldume ootamast veel sada aastat, sest nende sooliste stereotüüpide, nende normide tulemus on muu hulgas see, et 97% suurettevõtetest juhivad mehed, naised kannatavad palgaga seotud diskrimineerimise ja ebakindlate töökohtade tõttu - kui neil üldse on tööd -, ning see, et tegelikult vastutavad tasustamata koduse töö eest just naised. Peamiselt vastutavad laste eest naised. Naised langevad vägivalla ohvriks, sealhulgas lähisuhetes ja seksuaalvägivalla näol, ning naisi müüakse kaubana seksikaubanduses. Oleme tunnistajateks vaesuse feminiseerumisele. Selle alged peituvad ühiskonna erinevates normides.
<P>
Saja-aastase võitluse kestel on tehtud suuri edusamme. Kui ma võrdlen enda eri eluvalikute võimalusi oma ema või vanaema omadega, võin näha, kui palju edusamme on tehtud, kuid endiselt on veel väga palju teha. Seega jätkub võitlust aastaringselt, mitte ainult 8. märtsil.
<P>
(Aplaus)
<SPEAKER ID="119" NAME="Lívia Járóka" LANGUAGE="HU">
Austatud juhataja, kallid kolleegid! Täna tähistame 100. rahvusvahelist naistepäeva, meenutades 19. sajandi keskpaigas New Yorgis võrdsete palkade nimel protesteerinud naistööliste meeleavaldust. Nende rohkem kui 150 aastat tagasi, 1857. aastal seatud eesmärk tagada võrdse töö eest võrdne tasu on tänapäeval endiselt asjakohane. Euroopa Liidus teenivad naised meestest 15% vähem, minu kodumaal Ungaris on see arv 16,5%. Kuigi naised moodustavad üle poole kogu maailma rahvastikust, saavad nad ainult 10% üleilmsest tulust.
<P>
Peale soolise palgalõhe kõrvaldamise tuleb endiselt lahendada naiste perekondliku rolli asjakohase tugevdamise ja võrdse kohtlemise põhimõtte kinnitamise küsimus. Me ei tohi lubada, et laste saamine kujutaks endast vaesusohtu Euroopas ja et naiseks või emaks olemine oleks puudus. Vaadates ÜRO või Euroopa Liidu raames käivitatud algatusi, ei ole meeste ja naiste tõelist võrdõiguslikkust paljudes kohtades veel rakendatud. Pöörame vähe tähelepanu vaesuspiiri lähedal elavate naiste olukorrale, mitmekordse diskrimineerimise ilmingutele ning perevägivalla ja naiste suhtes toime pandud vägivallaga võitlemisele.
<SPEAKER ID="120" NAME="Britta Thomsen" LANGUAGE="DA">
Austatud juhataja, kallid kolleegid! Täna möödub 100 aastat sellest, kui me esmakordselt tähistasime rahvusvahelist naistepäeva. Sada aastat tagasi võideldi muu hulgas naiste valimisõiguse eest, mida me tänapäeval võtame enesestmõistetavana. Ent täieliku võrdõiguslikkuse saavutamiseks tuleb veel palju ära teha ja ma tahaksin rõhutada selle olulisust, et naised oleksid esindatud igal otsustustasandil. Naisi tuleb kaasata poliitikasse, kuid neid tuleb kaasata ka ärimaailma. Naisi peab olema ka pankades.
<P>
Me ei tohi jätta poolt rahvastikust oluliste majandusotsuste tegemisest kõrvale. See ei ole demokraatia. Peame kasutama kogu oma talendibaasi. Asi on väga lihtne - kaalul on ka meie konkurentsivõime. Seega tunnen heameelt volinik Viviane Redingi algatuse üle, mille eesmärk on suurendada naiste osalust ettevõtete juhatuses. On väga hea, et EL on taas kord teerajajaks võrdõiguslikkuse vallas, kuid meil peavad olema siduvad õigusaktid, kui juhatuse liikmete kvoodid peaksid olema midagi enamat kui sümboolne poliitika, ja loodetavasti on teil julgust seda teha. Aitäh!
<SPEAKER ID="121" NAME="Silvana Koch-Mehrin">
fraktsiooni ALDE nimel. - (DE) Austatud juhataja, kallid kolleegid! Kõikide inimeste võrdsus on sätestatud Ühinenud Rahvaste Organisatsiooni inimõiguste ülddeklaratsiooni esimeses kahes artiklis. Selles on sätestatud: "Kõik inimesed sünnivad vabadena ja võrdsetena oma väärikuselt ja õigustelt. Neile on antud mõistus ja südametunnistus ja nende suhtumist üksteisesse peab kandma vendluse vaim”. Milline imeline lause! Ent isegi sada aastat pärast esimest rahvusvahelist naistepäeva ei ole me seda saavutanud: endiselt pole märkigi meeste ja naiste tõelisest võrdsusest.
<P>
Jah, oleme Euroopas palju saavutanud. Täna ei ole enam meie peamine mure naiste õiguslik vabadus. Me oleme selle vabaduse suures osas saavutanud. Tahaksin tänada nii mees- kui naissoost feministe nende varasematel aastatel tehtud töö eest. Praegu on meie peamine mure tegevusvabadus, et mehed võtaksid töö- ja pereelu ühitamise küsimuse enda peale ning et naiste ettevõtete või poliitika tipus olemine muutuks tavapäraseks.
<P>
On suurepärane näha, kuidas Põhja-Aafrika vabastusliikumised meie, Euroopa naiste poole vaatavad. Nad vaatavad meie kui teerajajate poole. On äärmiselt oluline, et me ei kaotaks silmist oma eesmärki: vabadust elada vastavalt oma ettekujutustele. Siis saab võrdõiguslikkusest midagi enesestmõistetavat ja rahvusvaheline naistepäev muutub mälestuspäevast vabaduse tähistamise päevaks.
<SPEAKER ID="122" NAME="Rebecca Harms" LANGUAGE="DE">
Austatud juhataja, kallid kolleegid! Olukord, kust me end praegu leiame, ei vääri tegelikult püha, vaid peaks meid julgustama leppima veel kord kokku tõelise võrdõiguslikkuse rakendamises. See 100. aastapäev peaks olema meie kui naiste jaoks võimalus vaadata tagasi ja anda hinnang.
<P>
Minu jaoks on tulemused järgmised: võrdõiguslikkus tuleb lisada põhiseadustesse ja inimõigusdeklaratsioonidesse peamise põhimõttena. Ent me vajame õigusakte nende põhimõtete elluviimiseks. Minu arvates tuleb selleks ka kvoote kasutada.
<P>
Euroopa institutsioone vaadates võime näha, et siin ei ole asjad paremad kui äriettevõtete tipus. Juhtivatel ametikohtadel ei ole peaaegu üldse naisi. Selle saavutamiseks, Viviane Reding, José Manuel Barroso, vajame tõeliselt rangeid kvoodieeskirju. Oleksin tundnud heameelt teie ausa hinnangu üle naiste võrdõiguslikkuse puudumise kohta Euroopa institutsioonides, sest siis oleksite mõistnud nende kvootide olulisust.
<P>
(Aplaus)
<P>
Minu arvates on kahju, et naistel, ükskõik kui hea on nende kvalifikatsioon, pole endiselt kohta juhtimisega seotud otsuste tegemise ja strateegilise poliitika kavandamise juures. Kvoodi abil võime selle saavutada.
<P>
Viviane Reding, sellel 100. rahvusvahelisel naistepäeval kutsume teid üles tõeliselt pühenduma kõige teist oleneva tegemisele juhtivatel ametikohtadel olevate naiste tegeliku kvoodi edendamiseks - mis on juba Norra, Hispaania ja Prantsusmaa seisukoht. Ma ei mõista, miks seda küsimust ei käsitletud juba José Manuel Barroso sõnavõtus.
<SPEAKER ID="123" NAME="Marina Yannakoudakis">
fraktsiooni ECR nimel. - Austatud juhataja! Eelmisel nädalal pidas lord Davies Ühendkuningriigis valitsusele kõne sellest, kuidas suurendada naiste osalust nõupidamissaalis. Tema aruanne koosnes vabatahtlikest eesmärkidest ettevõtetele. Kõik on nõus, et me vajame nõupidamissaali rohkem naisi. Ma ei saa nõustuda sellega, et vajame niisuguse eesmärgi saavutamiseks kvoote. Kui patroneeriv see on? Peaaegu sama patroneeriv kui igale siia saali sisenevale naisele roosi kinkimine. Ma andsin oma roosi mehele.
<P>
Rõõmustava poole pealt teeb Ühendkuningriik tõesti edusamme soolise palgalõhe kaotamisel. Viimased arvud näitavad, et täistööajaga töötavate meeste ja naiste palgalõhe on langenud 10% ja see on kõigi aegade madalaim.
<P>
Lõpetuseks pean rahvusvahelisel naistepäeval avaldama lugupidamist emadusele. Tõeline võrdõiguslikkus on õigus valida ja mitte olla arvustatud nende valikute pärast. Naisel on õigus valida, kas olla direktor nõupidamissaalis, kirurg haiglas, osalise tööajaga hooldaja, automehaanik või koduperenaine ja ema.
<P>
(Aplaus)
<SPEAKER ID="124" NAME="Ilda Figueiredo">
fraktsiooni GUE/NGL nimel. - (PT) Austatud juhataja! Tunneme heameelt naiste võitluse üle vabaduse, sotsiaalsete saavutuste ja rahu nimel ajal, mil tähistame rahvusvahelise naistepäeva 100. aastapäeva. Naised on selle saja aasta jooksul palju võidelnud ja saavutanud, kuid sellest siiski ei piisa, et kõrvaldada olemasolev ebavõrdsus, jätkuv diskrimineerimine õigusi andvatele töökohtadele pääsul, palkade ebavõrdsus, mis kajastub pensionides, karjääri tegemise ja tööalaste saavutusteni jõudmise keerulisus ning takistused juhtimise ja otsuste tegemisega seotud ametikohtadele pääsul majandus-, sotsiaal- ja poliitikavaldkonnas; see olukord kipub majandus- ja sotsiaalkriisi ajal halvenema.
<P>
Kuigi emadus on ühiskonna arenguks hädavajalik sotsiaalne ülesanne, diskrimineeritakse jätkuvalt töötavaid emasid ning see on 21. sajandil ennekuulmatu. Kinnitame siinkohal taas oma fraktsiooni solidaarsust naiste võitlustega. Nõuame jätkuvalt ebavõrdsuse ja diskrimineerimise ning kogu naiste vastu suunatud vägivalla lõpetamist ja sooliste stereotüüpide murdmist. Selleks tuleb lõpetada mitte ainult neoliberaalne poliitika, vaid samuti tõsiselt pühenduda alternatiivsele poliitikale, mis seab inimõiguste ja soolise võrdõiguslikkuse teema otsuste tegemisel ja ELi poliitikas esiplaanile.
<SPEAKER ID="125" NAME="Mara Bizzotto">
fraktsiooni EFD nimel. - (IT) Austatud juhataja, kallid kolleegid! Palju eesmärke on saavutatud, kuid mõned lahingud ei ole isegi veel alanud. Täna on pakiline probleem see, et teistest kultuuridest pärit naised elavad Euroopas ja mujal maailmas tingimustes, kus nad võitlevad isegi minimaalsete väärikus- ja inimlikkusnormide nõudmise nimel.
<P>
Seda püha ei saa me tähistada ilma araabia-moslemi maailma naiste teemat esile tõstmata, muidu eitaksime jätkuvalt probleemi, mis praegu on nende probleem, kuid mis võib varsti saada ka meie omaks. Me ei saa eirata kriiside tõttu kannatajate arvu, mis kasvab aasta-aastalt Euroopas, meie linnades ja koolides, kus meie lapsed üles kasvavad.
<P>
Pikka aega on sagenenud igasugune mosleminaistevastane vägivald nende endi peredes. Seetõttu olen juba mõnda aega palunud Euroopal - ja palun täna uuesti - kehtestada poliitika, mis on suunatud islamiäärmusluse leviku, sundabielude, auõiguste, naiste suguelundite sandistamise ja koduvägivalla vastu.
<P>
Meie, Euroopa mehed ja naised, peame võitlema nende naiste eest, kes elavad Euroopas ja kaugemal, kellel puudub hääleõigus ja keda rõhub islamifundamentalismi koletis.
<SPEAKER ID="126" NAME="Nicole Sinclaire" AFFILIATION="NI">
Austatud juhataja! Ka mina tahaksin avaldada lugupidamist kõikidele naistele maailmas ja kõikidele neile naistele, kes on viimasel rohkem kui sajal aastal võidelnud võrdõiguslikkuse eest. 1893. aastal andis Uus-Meremaa naistele valimisõiguse. Kui lubate mul avaldada lugupidamist mu oma kodumaale, siis 1970. aastal surus leiborist Barbara Castle läbi esimese võrdse töötasu seaduse läänemaailmas. Loomulikult oli Ühendkuningriigil Euroopa esimene naispeaminister.
<P>
Ent minu arvates on Euroopa Parlament kaotanud sideme reaalsusega. Ma olen igasuguse, isegi positiivse diskrimineerimise vastane, kuna see toob paratamatult kaasa ohvreid. Naisi ei tohiks kvootidega alandada, vaid tuleb hoopis kõrvaldada tõkked nende arengult. Liikmesriikidel oleks targem keskenduda sellistele küsimustele nagu vajadus parema lapsehoiu järele.
<P>
Hiljuti võeti vastu Euroopa Kohtu otsus sõidukikindlustuse kohta, mis boikoteerib traditsioonilisi, järeleproovitud, mõistlikke riskihindamismeetodeid. Hoolimata ELi seisukohast positiivse diskrimineerimise suhtes naiste kasuks, on see näide poliitiliselt korrektsest eurolobast ja veidrast otsusest, mis tegelikult teeb elu naiste jaoks keerulisemaks ja kulukamaks. Terve mõistus on Euroopa Liidule võõras.
<SPEAKER ID="127" NAME="Juhataja">
Arutelu on lõppenud.
