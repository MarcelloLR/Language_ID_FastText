<CHAPTER ID="012">
Üheminutilised sõnavõtud poliitiliselt olulistel teemadel
<SPEAKER ID="026" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="027" NAME="Petya Stavreva" AFFILIATION="PPE-DE">
- (BG) Härra juhataja, lugupeetud kolleegid, üks Bulgaaria raskemaid ülesandeid on Euroopa fondidest saadud vahendite läbipaistev kasutamine. Meie riigil on olnud tõsiseid puudusi ühinemiseelsete programmide elluviimisel ning selle tulemuseks on PHARE, ISPA ja SAPARDi programmidega hõlmatud sadade miljonite eurode blokeerimine. Selline vahendite blokeerimine on Euroopa Komisjonilt tõsine signaal, millest Bulgaaria valitsus peab õiged järeldused tegema ja mille pärast ta peab kiiresti võtma enda lubatud meetmeid.
<P>
Nagu meie Euroopa partnerid, peavad ka kõik Bulgaaria kodanikud ilmutama korruptsiooni ja organiseeritud kuritegevuse vastu võitlemisel ning Euroopa rahaliste vahendite kasutamise usaldusväärsuse ja tõhusa kontrolli tagamisel suuremat kindlameelsust ja otsustavust. Me ei saa endale lubada mingeid ebaõnnestumisi ühenduse tõukefondidest pärit raha kasutamisel, sest see saab saatuslikuks Bulgaaria majanduse, põllumajanduse, infrastruktuuri ja väikeste ja keskmise suurusega ettevõtete sektori arengule ning lõppkokkuvõttes ka bulgaarlaste elatustaseme nii hädavajalikule paranemisele. Kahjuks kannatavad sellepärast, et meie riigis esineb rahaliste vahendite kasutamisel vigu ja puudujääke, peamiselt tavakodanikud, mitte need inimesed, kes riiki juhivad.
<P>
Liitumine Euroopa Ühendusega andis meile võimaluse kasutada Euroopa Liidu raha, kuid me peame seda tegema Euroopa reeglite kohaselt. See on ka riigi huvides. Seetõttu ei tohiks me ennast eksitada mõttega, et suudame oma vead parandada süsteemi ümber korraldamata.
<SPEAKER ID="028" NAME="Iliana Malinova Iotova   -" AFFILIATION="PSE">
(BG) Daamid ja härrad, maailm seisab silmitsi finantskriisiga, mille ulatust ja tagajärgi ei suuda keegi täpselt ennustada. Olukorda võrreldakse isegi Ameerika Ühendriikide 1920. aastate suure depressiooniga. Praegu on oluline, et me tegutseksime kriisi ületamiseks üheskoos. Üks aasta enne valimisi, kriisiolukorras, on meie ees tõsine proovikivi. Inimesed kas veenduvad Euroopa projekti mõttes ja ülesandes või on mõju vastupidine - me süvendame nende skeptilisust. Praegu vajame allkirjastatud Lissaboni lepingut rohkem kui midagi muud.
<P>
Meie senised ühised jõupingutused annavad juba esimesi positiivseid tulemusi. Me peaksime pingutusi jätkama vähemalt kolmes valdkonnas, sest olgugi et pangandussektori stabiliseerimine on kõige hädavajalikum, sellest üksi ei piisa. Praegu ravime sümptomeid, ilma et tegeleksime põhjustega. Euroopa tulevased õigusaktid peavad finantsturgude kontrollimise ja reguleerimise mehhanisme tugevdama. Me vajame ulatuslikku konkreetsete meetmete paketti, mis leevendaks kriisi mõju majandusele, tootmisele ja eelkõige sotsiaalvaldkonnale.
<P>
Ning viimase, kuid mitte vähem olulisena tuleb märkida, et me vajame eraldi konkreetset meetmeprogrammi uute liikmesriikide jaoks, kes peavad veel jõudma Euroopa finantsturgude arengutasemeni, kuid keda ohustavad kriisi kaudsed tagajärjed: investeeringute vähenemine, kasvavad krediidikulud ja kahanev eksport.
<SPEAKER ID="029" NAME="Alexander Alvaro" AFFILIATION="ALDE">
(DE) Härra juhataja, me kuuleme nii enne kui ka pärast Euroopa Parlamendi valimisi neid nii tavalisi kahetsusväärseid hinnanguid, et Euroopa on oma kodanikest liiga palju kaugenenud. Ma küsin endalt, mida me Euroopa Parlamendis selles küsimuses ette võtame.
<P>
Mõni aeg tagasi algatasime koos kolleegiga petitsiooni esitamise Interneti teel ja praegu tegeleb sellega nagu ka teiste petitsioonidega vastutav parlamendikomisjon. Sellele Interneti teel esitatud petitsioonile on alla kirjutanud ligikaudu poolteist miljonit inimest - umbes sama suur on Eesti rahvaarv. Petitsioonikomisjoni esimehe härra Libicki survel suunati see küsimus esimeeste konverentsile palvega, et Euroopa Parlamendis lubataks arutleda selle üle, kuidas tuleks Interneti teel esitatud petitsioonidega põhimõtteliselt ümber käia. Tõsiasi, et see petitsioon puudutab Euroopa Parlamendi asukohta, ei peaks asjasse puutuma, sest me arutleme sageli vastuoluliste teemade üle - ja ma olen teadlik ka sellest, et mitte kõik ei ole minuga sama meelt. Kuid see, et niisugust arutelu ei lasta pidada, ning samas kaeblemine selle üle, kui kaugele on Euroopa oma kodanikest eemaldunud, ei sobi omavahel kokku.
<P>
Ma sooviksin, et esimeeste konverents võtaks selles küsimuses midagi ette ja võib-olla peaks seda meeles, kui alustatakse taas nutulaulu, et Euroopa kaugeneb kodanikest.
<SPEAKER ID="030" NAME="Hanna Foltyn-Kubicka" AFFILIATION="UEN">
(PL) Härra juhataja, Euroopa ja kogu maailma majandust mõjutav kriis võib aidata tuua mõningad ülemäära entusiastlikud inimesed taas mõistuse juurde. See kriis annab veel ühe põhjuse mitte ehitada Läänemerre gaasitoru. Ma usun, et majandusandmed veenavad lõpuks ka neid, kes keelduvad arvestamast geopoliitilisi argumente - nimelt seda, et pole mõistlik muutuda sõltuvaks vaid ühest energiaressursside tarnijast, et on vaja Euroopa Liidu liikmesriikide vahelist liidusisest solidaarsust ja et see gaasitoru kujutab endast tõelist ohtu Läänemere ökosüsteemile.
<P>
On üldteada, et gaasitoru ehitamine merepõhja ja selle kasutamine on märkimisväärselt kulukam kui väljapakutud maapealne alternatiiv. Gazprom ei ole üldse kaalunud alternatiivset trassi, mis läbiks poliitiliselt ja majanduslikult stabiilseid riike, mis kõik kuuluvad NATOsse või Euroopa Liitu. See viitab asjaolule, et investoritel on parimal juhul kaheldavad kaalutlused. Moskva börs on maailma börside kokkuvarisemise käigus saanud eriti ränga hoobi. Tema raskused võivad aga tuua parema tulemuse kui kõik nende lahendamiseks pakutud mõistlikud argumendid, sealhulgas Euroopa Parlamendi arvamus, milles kutsutakse üles tõsiselt kaaluma selle ettevõtmise jaoks maapealset trassi. On üks Poola vanasõna, mis kõlab umbes nii, et "ära kaota lootust, rasketele aegadele järgnevad alati paremad”, kuid need rasked ajad on tegelikult ikka väga rasked.
<SPEAKER ID="031" NAME="Tunne Kelam" AFFILIATION="PPE-DE">
Härra juhataja, eelmisel nädalal teatas Amnesty International võimalikust kallalekippumisest Vene advokaadi ja inimõiguste kaitsja Karina Moskalenko elule. Tema autost leiti väikesed elavhõbedakuulikesed. Moskalenko on võitnud Strasbourgis asuvas inimõiguste kohtus umbes 30 Vene kodanike kohtuasja Vene riigi vastu ja just siin Strasbourgis toimus katse teda mürgitada. Järgmisel päeval pidi ta Moskvas kohtuistungil esindama mõrvatud Anna Politkovskaja perekonda. Nüüd näib, et pärast Venemaal üksteise järel toimunud sõltumatute ajakirjanike mõrvu on järg sõltumatute advokaatide käes. Seepärast on hädavajalik, et näitaksime võimalikult jõuliselt oma solidaarsust, et kaitsta inimesi, kes aitavad neid, kes ei saa ise ennast kaitsta.
<SPEAKER ID="032" NAME="Ioan Mircea Paşcu" AFFILIATION="PSE">
Härra juhataja, iga institutsioonilise struktuuri, sealhulgas Euroopa Liidu tõeline tuleproov on kriisiaeg ja praegu ongi meil kriisiaeg. Niinimetatud uute liikmete lõimimist ei ole lõpule viidud, kõik liikmesriigid ei ole veel Lissaboni lepingut ratifitseerinud ja meie sõltuvus imporditavast energiast suureneb.
<P>
Kuigi ühised meetmed on hädavajalikud, jõutakse nendeni kahjuks sageli aeglaselt ja läbi raskuste, sest liikmesriigid eelistavad individuaalset lähenemisviisi. Kui me lubame sellisel suundumusel võimust võtta, on meie liit suures ohus, rääkimata moraalsest küljest, mille kohaselt peavad need, kes on liidust enim kasu saanud, hoolitsema selle eest, et liit tugevneks, mitte vastupidi. Sama kehtib ka NATO kohta. Praegu vajame rohkem kui kunagi varem ühiseid analüüse, ühist ettekujutust, ühiseid seisukohti ja ühiseid meetmeid, et oma kasvavaid probleeme lahendada.
<P>
Tehkem siis seda, nii et meid ei saaks süüdistada, et lasime maailmajaos, mida sõjad on liiga kaua rüüstanud, käest kõige silmapaistvama näite eduka koostöö kohta.
<SPEAKER ID="033" NAME="Fiona Hall" AFFILIATION="ALDE">
Härra juhataja, arvestades, et energiatõhususe parandamine on kõige tulemuslikum viis süsinikdioksiidi heitkogust vähendada, ja arvestades, et avalik sektor peab 2006. aasta direktiivi kohaselt selles valdkonnas eeskujuks olema, valmistab mulle pettumust, et Strasbourgis asuva parlamendihoone suurte remonttööde käigus ei ole energiatõhusust mingil moel parandatud. Ma sooviksin teada, kuhu on välja pandud selle hoone energiamärgis.
<P>
Lisaks puudub igasugune järjepidevus selles, et ametnikud on lubanud parlamendiliikmetel Euroopa Parlamendi koridorides anda allkirja elusuuruses härjakujule, et toetada kirjalikku deklaratsiooni härjavõitluse vastu, kuid pole lubanud neil allkirjastada loosungit, et toetada kirjalikku deklaratsiooni, milles nõutakse Euroopa Parlamendile ühtainsat asukohta. Üksainus asukoht oleks parim, mis aitaks vähendada energiatarbimist ja säästa aastas 200 miljonit eurot.
<SPEAKER ID="034" NAME="Seán Ó Neachtain" AFFILIATION="UEN">
(GA) Härra juhataja, Euroopa Komisjon peaks nüüd läbi vaatama, kuidas elupaikade direktiiv Euroopa Liidus toimib. Seda direktiivi kohaldatakse minu arvates liiga rangelt, praegu on vaja suuremat paindlikkust.
<P>
Direktiivi rakendamine takistab Lääne-Iirimaal suuri infrastruktuuri arendusprojekte ja Galway linna väline ümbersõidutee on selle tagajärjel kannatanud. Seda teed on hädasti vaja ja kui selle arendusprojektiga ei suudeta edasi minna, kannatavad Galway linn ja sealsed elanikud.
<P>
Nimetatud direktiivi eesmärk ei olnud takistada suuri riiklikke ehitustöid. Volinik Dimas peab nüüd tegutsema ja selle direktiivi läbi vaatama, nii et see ei häiriks olulist arendustegevust, mis võiks piirkonna majandust paremaks muuta.
<SPEAKER ID="035" NAME="Brigitte Fouré" AFFILIATION="PPE-DE">
(FR) Härra juhataja, maailm on juba mitmeid nädalaid olnud tõsises finantskriisis. Sageli on öeldud, et see kriis tuleneb kontrollimatu kapitalismi ohjeldamatusest, kasumijanust, mis ei põhine mitte millelgi reaalsel, ning suutmatusest meie finantssüsteemi reguleerida. Ja see on mõistagi tõsi. Siiski on vähem räägitud keeristormist, millesse meie vääring oleks sattunud ilma Euroopa Liidu majandus- ja rahanduspoliitikata. Nagu märgitud, on euro suutnud kriisile palju paremini vastu seista, kui mark, frank või liir oleks suutnud. Samuti on üsna selge, et otsustel, mille eurorühm kaheksa päeva tagasi nõukogu eesistuja algatusel vastu võttis, oli finantsturgudele kohene mõju. Ilmselgelt on vaja võtta meetmeid, et vältida uue finantskriisi teket tulevikus. Et need meetmed oleksid aga tõhusad, tuleb need võtta Euroopa tasandil. Kriis näitab meile, et Euroopa Liit on tugev siis, kui ta räägib ühel häälel. See näitab meile - kui meile on veel vaja seda näidata -, et Lissaboni lepingus ette nähtud institutsioonilised parandused on vajalikumad kui kunagi varem. Seega vajame rohkem Euroopat ja paremat Euroopat.
<SPEAKER ID="036" NAME="Antonio Masip Hidalgo" AFFILIATION="PSE">
(ES) Euroopa Jalgpalliliit kohtleb Madridi Atléticot, selle fänne ja isegi Hispaania politseid vääralt. Probleem on aga ulatuslikum, sest sellistel liitudel on kombeks suurendada sanktsioone, kui inimesed pöörduvad tavaliste kohtute poole.
<P>
Selline keskaegne põhimõte, et minu suhtes kehtib üks seadus ja sinu suhtes teine, on vastuolus meie õigusega ja Euroopa institutsioonide õigusega. Seetõttu peame reageerima. Kokkuvõttes oleme tegelikult ka sunnitud reageerima, sest need meelevaldsed keskaegsed türannid peavad järgima seadust ja meie Euroopa tavapäraseid menetlustagatisi.
<SPEAKER ID="037" NAME="Magor Imre Csibi" AFFILIATION="ALDE">
(RO) Euroopa Komisjoni poolt eelmisel nädalal esitatud õigusakti ettepanek, mis käsitleb ebaseaduslikku raiet, oleks pidanud tähistama suurt võitu kõigi nende jaoks, kes on aastaid aktiivselt selle ebaseadusliku tegevuse vastu võidelnud. Komisjon on aga otsustanud väga reaalse probleemi lahendamiseks valida minimalistliku, isegi idealistliku lahenduse.
<P>
Puidu seaduslikkuse tõendamiseks ei ole olemas mingit standardit. Tarnijatelt ei nõuta toodete seaduslikkuse tõendamist. Isegi sellise puidu omandamist ja müüki ei peeta otseselt kuriteoks. Kui igaüks võib oma soovi järgi standardeid luua ja selle tegevuse kontrollimiseks puudub sõltumatu riiklik mehhanism, siis julgustab Euroopa Liit tegelikult üksnes praegust ebaseaduslikku tegevust jätkama. On häbiväärne, et patsutame endile tunnustavalt õlale ja ütleme, et oleme teinud head tööd, samas kui tegelikult on kontroll Euroopa Liidu turult pärit puidu seaduslikkuse üle jätkuvalt väga lõtv.
<P>
Euroopa Parlament peab võitluses kontrollimatu raie peatamiseks asuma palju jõulisemale seisukohale. Seoses sellega kutsun kolleege kõikidest fraktsioonidest üles tegema koostööd, et komisjoni ettepanekut oluliselt parandada. Vaid siis, kui võtame vastu selge ja tõhusa õigusakti, suudame tarnijatele edastada jõulise sõnumi, mis näitab, et me ei luba Euroopa Liidus ebaseadusliku puiduga kaubelda.
<SPEAKER ID="038" NAME="Ioannis Varvitsiotis" AFFILIATION="PPE-DE">
(EL) Härra juhataja, endise Jugoslaavia Makedoonia Vabariigi peaminister Gruevski püüdis eelmisel nädalal kõvasti tolmu üles keerutada ja tegi seda isegi Brüsselis. Faktid on selged: neli endise Jugoslaavia Makedoonia Vabariigi ajakirjanikku, kes püüdsid salvestada väikese inimesterühma reaktsioone piirkonnas toimuvate sõjaväeõppuste suhtes, viidi isikusamasuse tuvastamiseks politseijaoskonda, sest neil ei olnud isikutunnistusi kaasas. Neid hoiti jaoskonnas vaid 20 minutit. Ma pean härra Gruevski tegevust täiesti vastuvõetamatuks.
<P>
Samuti mõistan hukka selle, et härra Gruevski takistas Kreeka armeeüksustel, mis kuulusid Kosovosse teel olevate NATO sõjaväejõudude hulka, paar päeva tagasi Skopjet läbida. Ja samal ajal soovib ta NATOga liituda.
<SPEAKER ID="039" NAME="Evgeni Kirilov" AFFILIATION="PSE">
Härra juhataja, eelmisel nädalal külastasin Euroopa Parlamendi delegatsiooniga Aserbaidžaani, et olla vaatleja presidendivalimistel, mis toimusid üldjoontes demokraatia normide kohaselt. Meil oli mitmeid kohtumisi parlamendisaadikute ja kõrgete ametiisikutega, sealhulgas välisministriga. Pean ütlema, et selle külaskäiguga süvenes mu esialgne hirm, et Nabucco projekti jaoks ei ole peaaegu mitte midagi ära tehtud. Aserbaidžaan ei ole selle projekti raamistikust isegi teadlik.
<P>
Euroopa Komisjon ei ole seni teinud muud, kui allkirjastanud üldise energiakoostöö kokkuleppe. Minu meelest on naeruväärne, et kuuleme volinikke pidevalt suurte sõnadega rääkimas, kui oluline see projekt terve Euroopa jaoks on, kui samas jätab ta projekti tingimuste üle läbirääkimise üksikute Euroopa Liidu liikmesriikide hooleks. Minu kodumaal Bulgaarias on kombeks öelda, et kus suitsu, seal tuld. Antud juhul on liiga palju suitsu ja tuld pole üldse, ning me kõik teame, et meid ootab ees tihe konkurents. Kui komisjon ei hakka piisavalt ruttu aktiivselt tegutsema, mattub kogu projekt suitsu.
<SPEAKER ID="040" NAME="Eoin Ryan" AFFILIATION="UEN">
Härra juhataja, ma arvan, et me kõik tunneme heameelt selle üle, et finantsturud on hakanud mõningal määral normaliseeruma. Kuid tegemist ei ole kahjuks ühetahulise kriisiga ja tähelepanu vajavad ka teised valdkonnad. Üks selliseid valdkondi on krediitkaardid.
<P>
Praegune krediidikäitumine pole osutunud jätkusuutlikuks, nii üksikisikute kui ka laiemal tasandil. Telesaadetes, ajalehtedes ja ajakirjades on viimastel aastatel palju räägitud, millised ohud tekivad, kui inimestel, kellel on raskusi isegi ühe kaardi tagasimaksete tegemisega, on mitu krediitkaarti. Otse loomulikult peab inimene sel puhul ise vastutustundlikult käituma, kuid samuti peavad vastutustundlikult käituma krediitkaarte pakkuvad, reklaamivad ja välja andvad finantsinstitutsioonid ja järjest rohkem ka jaemüüjad.
<P>
Meie kui rahvaesindajad peame tagama, et kodanikud oleksid piisavalt teavitatud. Me võime stabiliseerida oma turud ja püüda muuta neid likviidsemaks, kuid kui me ei tegele vastutustundliku laenamise küsimusega - mitte üksnes riigi tasandil ja rahvusvaheliselt, vaid kõigil majandussüsteemi tasanditel -, on taastumine lõppkokkuvõttes piiratud ega ole jätkusuutlik. Laiemalt vaadatuna on väärtpaberitega seotud krediitkaartide turg umbes sama suur kui riskantsete hüpoteeklaenude turg.
<SPEAKER ID="041" NAME="Lívia Járóka" AFFILIATION="PPE-DE">
Härra juhataja, igal aastal haigestuvad tuhanded vanaemad, emad ja tütred rinnavähki. Eurooplasi mõjutab see haigus eriti, sest rinnavähk on Euroopa naistel kõige levinum vähivorm - hinnanguliselt diagnoositakse igal aastal 430 000 uut haigusjuhtu.
<P>
Esimene samm selle kohutava haiguse vastu võitlemisel on teadlikkuse suurendamine. Käesoleval kuul juhitakse eurooplaste tähelepanu varajasele tuvastamisele kui peamisele ennetusviisile. Tuvastamine on väga oluline küsimus, näiteks Ameerikas diagnoositakse 41% juhtudest väga varases staadiumis, kuid Euroopas on see näitaja 29-30%.
<P>
Euroopa Liidus haigestub iga kümnes naine enne 80aastaseks saamist rinnavähki, iga kahe ja poole minuti järel diagnoositakse mõnel naisel rinnavähk. Rinnavähi karm reaalsus on see, et sellesse haigusesse sureb iga seitsme ja poole minuti järel üks naine. Euroopas suri 2006. aastal rinnavähki 132 000 naist. Selle aasta oktoobris peavad meetmed teadlikkuse suurendamiseks rinnavähist, haiguse ennetamiseks ja varajaseks tuvastamiseks saama alguse kõikidelt otsustamistasanditelt.
<SPEAKER ID="042" NAME="Richard Corbett" AFFILIATION="PSE">
Härra juhataja, eriti majanduskriisi ajal ei suuda mitmete meie liikmesriikide elanikud mõista, miks me kulutame ligi 200 miljonit eurot aastas siia Strasbourgi tulemiseks, eriti arvestades, et me ei teinud seda veerand aastat ja meie istungjärgud toimusid väga edukalt Brüsselis.
<P>
Lisaks saavad süüdistused väga sageli osaks just Euroopa Parlamendile, kuigi selle olukorra parandamiseks on pädevus loomulikult liikmesriikidel ja nende valitsustel.
<P>
Et eesistujariigi Prantsusmaa esindaja on siin, siis tahaksin kutsuda valitsusi üles seda teemat arutama, ning et me kõik teame, et peame saavutama Prantsusmaa ja Strasbourgi jaoks vastuvõetava lahenduse, siis tahaksin välja pakkuda, et vastukaaluks Euroopa Parlamendi istungjärkude üleviimisele Brüsselisse võiks ehk Euroopa Ülemkogu tulla kokku Strasbourgis. Selles oleks teatud institutsiooniline loogika. Euroopa Komisjon, Euroopa Parlament ja Euroopa Liidu Nõukogu, mis igapäevaselt omavahel suhtlevad, peaksid asuma ühes linnas, Brüsselis. Euroopa Ülemkogul, mis on strateegiline organ, peaks olema teatud distants igapäevasest tegevusest. Seega võiks ülemkogu kohtuda Strasbourgis ja see tooks Strasbourgile sama palju lugupidamist kui Euroopa Parlamendi istungjärgud.
<SPEAKER ID="043" NAME="Philip Bradbourn" AFFILIATION="PPE-DE">
Härra juhataja, aastate jooksul on saanud järjest selgemaks, et Euroopa Liidu maksumaksjatel on kõrini, et nad peavad maksma igal aastal 200 miljonit eurot selleks, et meie saaksime iga kuu neli päeva Strasbourgis töötada. Kuid nagu mulle on räägitud, võrdub keskkonnamõju, mis peamiselt nende reiside tõttu aasta jooksul tekib, suure reaktiivlennuki 13 000 sõiduga üle Atlandi - ja seda ajal, mil Euroopa Parlament ise püüab Euroopa ettevõtlusele kehtestada ülirangeid keskkonnaeeskirju. Ilmselgelt on siin tegemist põhimõttega "tee minu sõnade, mitte mu tegude järgi”.
<P>
Augusti ja septembri sündmused on tõestanud, et pole mingit vajadust siia sõita ja et Euroopa Parlamendi Brüsseli hoone on meie ametlike istungite jaoks enam kui sobiv ja et Euroopa Liidu kodanikud oleksid palju õnnelikumad, kui me ei jätkaks seda igakuist edasi-tagasi sõitmist. Minu arvates on absurdne, et Euroopa Parlament on nii kaua olnud võimetu seda küsimust lahendama ega ole suutnud avaldada nõukogule survet selle lendtsirkuse lõpetamiseks.
<SPEAKER ID="044" NAME="Juhataja">
Aitäh, uusi argumente on alati.
<SPEAKER ID="045" NAME="Glyn Ford" AFFILIATION="PSE">
Härra juhataja, te kindlasti rõõmustate, kui kuulete, et ma ei kavatse rääkida Strasbourgist ega isegi sellest, et teie silmanägemine on halvenemas, sest paistab, et umbes pooli parlamendiliikmeid, keda olete välja hõiganud, pole kohal.
<P>
Ma tahan rääkida hoopis Penhallow' tulekahjust, mida ma olen varem siin Euroopa Parlamendis maininud - tulekahjust, mis toimus eelmise aasta 17. ja 18. augustil minu valimisringkonnas. Hiljuti avaldati uudiskiri, milles vihjati, et tulekindlad uksed ei olnud sobivad, et sprinklerid oleksid tegelikult suutnud hotelli mahapõlemise ära hoida ja et tegelikult oli tegemist süütamisega. Nende spekulatsioonide autoriks on ilmselt kogenematu tuletõrjuja, kuid probleem seisneb selles, et ei tuletõrje ega politsei ole ametlikku aruannet avaldanud.
<P>
Et volinik Kuneva vaatab praegu läbi ettepanekuid kogu Euroopa hotellide tuleohutuse parandamise kohta, siis tahaksin paluda tal tungivalt nõuda, et Ühendkuningriigi ametiasutused avaldaksid tõepoolest selle aruande ja meil oleks võimalik põhjusi mõista.
<SPEAKER ID="046" NAME="Anna Záborská" AFFILIATION="PPE-DE">
- (SK) Me kuuleme viimasel ajal sageli räägitavat, et mitte keegi ei suuda puud taevani kasvama panna. Pangad veensid nõrku ja puudust kannatavaid inimesi selles, et üheprotsendilise intressimääraga laenuga saavad nad hea elu, kuid jätsid märkimata, et see üks protsent kehtib vaid piiratud aja jooksul ja kerkib peagi taevasse. Iga hinna eest kasumi poole püüdlemine on põhjustanud finantssüsteemi kokkuvarisemise. Ma jätan põhjalikuma analüüsi finantsasjatundjate hooleks. Mina sooviksin vaid hoiatada piiramatu vabaduse eest valdkonnas, mis mind puudutab ja millega tegelemine on mulle Euroopa Parlamendis usaldatud.
<P>
Ühiskondades, kus inimesi loetakse miljardites, mõrvatakse tänapäeval miljonite kaupa tüdrukuid. Naiste valikuvabadusest ja sünnieelsest diagnostikast on saanud abivahend naissoo kõrvaldamiseks. Me oleme praegu kõik liigagi teadlikud sellest, et kasum ei saa lõputult suureneda, ja sama võib kindlasti öelda ka moraali poole pealt. Piiramatu vabadus pöördub meie vastu. Me peaksime õppima märkama, kui puu on saavutanud oma loomuliku kõrguse, ja pidama temast sellisena lugu.
<SPEAKER ID="047" NAME="Csaba Sándor Tabajdi" AFFILIATION="PSE">
(HU) Härra juhataja, Ungari kahes naaberriigis, Austrias ja Sloveenias, toimusid valimised ja mõlemas riigis tulid võidule sotsiaaldemokraadid. Te mainisite, et meie kolleeg Borut Pahor on oma mandaadist loobunud ja temast saab arvatavasti Sloveenia järgmine peaminister. Samas - ja see on ka põhjus, miks ma soovisin sõna saada - on Austrias toimunu äärmiselt murettekitav; nimelt said paremäärmuslased viimastel valimistel peaaegu 30% häältest. See tulemus paneb kõiki Euroopa kodanikke muretsema. Finantskriisi ületamise kõrval on Euroopa jaoks järgmine oluline ülesanne seista vastu äärmusluse ilmingutele kõikjal Euroopas. Mul on hea meel, et sotsiaaldemokraatide juht ja tulevane kantsler härra Fayman ütles kindlalt, et Austrias ei saa olla mingisugust koostööd paremäärmuslastega. Pruuni katkuga silmitsi seistes peavad kõik Euroopa demokraatlikud parem- ja vasakjõud ühinema. Tänan teid tähelepanu eest.
<SPEAKER ID="048" NAME="Csaba Sógor" AFFILIATION="PPE-DE">
(HU) Mitmekeelsus ja kultuuridevaheline dialoog ei välista nende jaoks, keda ühendab sama kultuur ja sama keel, võimalust kohtuda ning luua rahvusvahelisi organisatsioone ja nõuandvaid organeid. Rahvusvaheline organisatsioon, mis esindab viie mandri ja 55 liikmesriigi prantsuse keele kõnelejaid, toetab peaaegu 200 miljoni prantsuse keele kõneleja poliitilist, kultuurilist ja majanduslikku koostööd. Juutide maailmakongress on alates 1936. aastast saja riigi kaudu oma liikmete huvide kaitsmist koordineerinud. Loodud on ka juudi soost parlamendisaadikuid ühendav organisatsioon. Rumeenia välisministeeriumis on osakond, mis seisab välismaal elavate rumeenlaste huvide eest. Sarnastel eesmärkidel loodi ka Karpaatide basseini ungarlastest parlamendisaadikute foorum. Kaheksasse riiki laiali paisatud ungarlaste poliitilised esindajad kohtuvad korra aastas, et arutada mureküsimusi ja rääkida tulevikust oma kogukondades ja elukohariikides. See, kui ükskõik millist kogukonda - olgu tegemist prantslaste, juutide, rumeenlaste või ungarlastega - rünnatakse rahumeelsete püüete eest oma huvisid kaitsta, nii nagu praegu toimub Slovakkias, on vastuolus Euroopa normidega. Tänan.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) Üleeuroopaline transpordivõrk (TEN-T) seisab praegu silmitsi mitmete suurte probleemidega. Ühelt poolt on umbes 30 esmatähtsa projekti elluviimisel märgata viivitusi, mis on tingitud osalevate liikmesriikide vähestest rahalistest vahenditest, teiselt poolt on alates 2005. aastast valitsenud soov TEN-T võrgustikku laiendada, nii et see seoks Euroopa transpordisüsteemi Euroopa Liidu naaberriikide omaga.
<P>
Hiljutisel komisjoni korraldatud seminaril algatati mitmed praktilist laadi arutelud ja nõupidamised seoses TEN-T esmatähtsate projektide läbivaatamisega 2010. aastal. Minu seisukoht on, et meil on vaja kiirronge, mis ühendaksid Bukaresti, Constanţat ja Sofiat teiste Euroopa pealinnadega. Samuti peavad TEN-T esmatähtsate projektide hulka kuuluma Rumeenia sadamate ja lennujaamade arendamine ning piiriüleste transpordiprojektide elluviimine Rumeenia, Moldova ja Ukraina vahelistel piiridel.
<P>
Lisaks toetas oktoobri alguses Rumeeniat külastanud transpordi- ja turismikomisjon seda, et Doonaule tuleb anda Euroopa transpordipoliitika arendamisel tähtsam koht.
<SPEAKER ID="050" NAME="Kathy Sinnott" AFFILIATION="IND/DEM">
Härra juhataja, kolm nädalat tagasi hakkas üleilmne finantskriis, mis tekitas Ameerika pangandussüsteemis katastroofiohu, kahju tekitama ka siinpool Atlandi ookeani. Paljude minu valijate jaoks oli majanduskriis seni olnud teoreetiline, kuid sellest ajast peale on see saanud pigem karmiks reaalsuseks kui kaugeks ohuks, sest töökohad kaovad, eluasemete hinnad kukuvad ja sotsiaalteenuseid kärbitakse.
<P>
Mul on hea meel komisjoni ja liikmesriikide kiire tegutsemise üle hoiuste tagamisel ja pankade kapitali toetamisel, sest üleilmsest kriisist on kodudesse jõudva kriisini vaid lühike samm.
<SPEAKER ID="051" NAME="Zita Pleštinská" AFFILIATION="PPE-DE">
- (SK) Kesk-Euroopa kommunistlikus riigikorras peeti kirikut sisevaenlaseks ja eriti hakati seda kartma 16. oktoobril 1978. aastal, mil poolakas Karol Wojtyla valiti paavstiks.
<P>
Ma tahaksin kasutada võimalust ja tänada oma Poola kolleege selle eest, et nad kutsusid mind ühinema rühmaga, kes korraldab üritust, millega tähistatakse Euroopa Parlamendis paavst Johannes Paulus II ametisseastumise 30. aastapäeva ja 20 aasta möödumist tema kõnest Euroopa Parlamendis Strasbourgis. Tema sõnad "Ärge kartke!” julgustasid eelkõige kristlasi väga ja selle tulemuseks olid vaimsed revolutsioonid, mis tõid kaasa totalitaarse kommunismi kokkuvarisemise Kesk-Euroopas.
<P>
Nüüd seisab inimkond taas ristteel. Me kas muudame oma maailma õitsvaks aiaks või hävitame selle. Ma usun kindlalt, et peame täna rohkem kui kunagi varem pöörama suuremat tähelepanu paavst Johannes Paulus II sõnumile.
<SPEAKER ID="052" NAME="Harlem Désir" AFFILIATION="PSE">
(FR) Härra juhataja, ma sooviksin vastata härra Corbetti ja teiste kolleegide sõnavõttudele, milles käsitleti meie naasmist Strasbourgi ja sellega kaasnevaid jooksvaid kulusid.
<P>
On tõsi, et Euroopa olemus ei seisne üksnes selles, mis on mõistlik. Olgugi et Euroopa Liit püüab toimida ratsionaalselt, tugineb ta oma tegevuses ka sümbolitele. Liit ei ole ühtne riik ja meil pole üksnes üht pealinna, kus asuksid kõik meie institutsioonid. Mõni neist on siin Strasbourgis, keskpanga asukoht on Frankfurdis, Euroopa Ravimiamet asub minu teada Ühendkuningriigis.
<P>
Kõigel sellel on oma hind. Me teame aga ka seda, millist hinda tuleks maksta, kui meil ei oleks Euroopat; me oleme selle eest ajaloo vältel küllalt maksnud. Nii et kui need 200 miljonit eurot on üks tingimustest, mis võimaldab institutsioonidel nõuetekohaselt toimida ja Euroopal näiteks finantsturgude probleeme paremini mõista ning võib-olla tulevikus finantsasutuste päästekavadelt tuhat miljardit eurot säästa, on see hästi toimiva demokraatia huvides minu arvates oma hinda väärt.
<SPEAKER ID="053" NAME="Rareş-Lucian Niculescu" AFFILIATION="PPE-DE">
(RO) Ma palusin sõna selleks, et juhtida Euroopa Parlamendi tähelepanu tõsisele probleemile, mis on tekkinud Euroopa rahaliste vahendite kasutuselevõtmisel Rumeenia maaelu arendamiseks. Pean kahetsusega märkima, et Rumeenia ametiasutused rikuvad järjekindlalt põhimõtet, mille kohaselt tuleb potentsiaalsetele toetusesaajatele anda õiget ja läbipaistvat teavet.
<P>
Hiljuti avaldati Rumeenia maaelu arengu riikliku programmi kahe olulise meetme puhul taotlejatele juhised ilma vähimagi reklaami- ja teavituskampaaniata vaid päev enne rahastamistaotluste esitamise alguskuupäeva. Maaelu arenguks antavate vahenditega kaasnev bürokraatia on kodanike jaoks täiesti kohutav. Mõningate nõutud dokumentide jaoks kulub vähemalt kuu aega, samas kui projektide esitamise aeg lõpeb asjaomase kuu lõpus.
<P>
Ma usun, et ühenduse õiguses peaks selliste olukordade vältimiseks sätestama selgemad ja rangemad eeskirjad. Vastasel juhul ei jõuta Euroopa rahaliste vahenditega eesmärkideni.
<SPEAKER ID="054" NAME="Britta Thomsen" AFFILIATION="PSE">
(DA) Härra juhataja, härra volinik, daamid ja härrad, ma sooviksin juhtida Euroopa Parlamendi tähelepanu asjaolule, et Taani valitsus ei ole rakendanud direktiivi 2002/73/EÜ võrdse kohtlemise kohta. 21. märtsil 2007. aastal saatis komisjon Taani valitsusele ametliku teatise, milles osutas muu hulgas sellele, et Taani ei järgi kõnealuse direktiivi sätteid sellise asutuse määramise kohta, kelle ülesanne on edendada, analüüsida, jälgida ja toetada naiste ja meeste võrdset kohtlemist. Taanil oli selline asutus eelmise valitsuse ajal olemas, kuid praegune valitsus kaotas selle samal aastal, kui kehtestati see direktiiv. Komisjon peab nüüd reageerima ja nõudma, et Taani valitsus looks asutuse, mis tagaks, et Taani naised ei jääks võrdse kohtlemise ja võrdse töötasu mõttes veelgi kaugemale maha.
<SPEAKER ID="055" NAME="Colm Burke" AFFILIATION="PPE-DE">
Härra juhataja, komisjoni ettepanekuga, mis käsitleb patsientide õigust piiriülesele tervishoiule, püütakse laiendada patsientide õigust saada ravi välismaal, kui kodumaal esineb ravi saamisel põhjendamatuid viivitusi.
<P>
Minu valimisringkonnas juhiti hiljuti mu tähelepanu ühele tüüpilisele näitele põhjendamatu viivituse kohta. Töötervishoiu ja tööohutuse ameti lõunapiirkonnas on lapsed sunnitud ortodontilist ravi ootama kuni 48 kuud. Peale selle on ooteajad viimase kolme aastaga veelgi pikemaks läinud. Ma loodan siiralt, et piiriülest ravi käsitlev ettepanek aitab meil selliseid põhjendamatuid viivitusi lühendada ja et see hõlbustab patsientide jaoks reisimist õigeaegse ja kvaliteetse ravi saamiseks. Kokkuvõttes peaks kõikidel patsientidel olema õigus saada kvaliteetset ravi kodu lähedal, kuid juhul kui selle osutamisel esineb suuri lünki, peaks meil olema õigus vajaliku ravi saamiseks vabalt välismaale sõita.
<SPEAKER ID="056" NAME="Marie Panayotopoulos-Cassiotou" AFFILIATION="PPE-DE">
(EL) Härra juhataja, viimase aja kriis on meile õpetanud, et peame tuginema solidaarsusele, mitte individualismile, et peame oma elustiili muutma ja et Euroopa Liit peab omistama erilist tähelepanu sellele, kuidas iga liikmesriik saaks tõhusalt oma probleeme lahendada.
<P>
See peaks aga kehtima kõikide igapäevaelu tahkude, mitte üksnes majandusprobleemide kohta. Samuti peaks see kehtima riigi tavade kohta - ma pean siinkohal silmas pühapäeva kui puhkepäeva. Pühapäeva hakati puhkepäevaks pidama neljandal sajandil pärast Kristust ja me ei peaks liikuma sellise Euroopa poole, kus nimetatud traditsioonist loobutakse.
<P>
Ma usun, et midagi sellist Euroopas ei juhtu.
<SPEAKER ID="057" NAME="Pál Schmitt" AFFILIATION="PPE-DE">
(HU) Aitäh, härra juhataja. Täpselt kolm aastat tagasi alustas Horvaatia Euroopa Liiduga ühinemisläbirääkimisi. Mõne päeva eest toimunud parlamentaarse ühiskomisjoni kaheksandal koosolekul täheldasime, et sellest ajast alates on Horvaatia teinud kõigis valdkondades märkimisväärseid edusamme. Läbirääkimised on nüüd avatud 21 peatükis 35st. Lisaks teeb riik suuri jõupingutusi selle nimel, et viia läbi vajalikke reforme ja vastata liikmesuse kriteeriumidele. Ma olen kindel, et Euroopa Komisjon pakub koos 5. novembril esitatava eduaruandega välja ka ajakava, mis annab Horvaatia valitsusele selge tegevusplaani ja näitab, kuidas lõpetada ühinemiskõnelused 2009. aasta lõpuks, kuni kestab Barroso komisjoni ametiaeg. Seda ajakava on aga võimalik järgida üksnes siis, kui meil õnnestub kiirendada läbirääkimisi ja kui nõukogu on valmis avama aasta lõpuks uusi peatükke. Ma olen veendunud, et Horvaatia ühinemine on eeskujuks tema naaberriikidele ja ühtlasi on see kõnealuses piirkonnas oluline tasakaalustav tegur. Tänan.
<SPEAKER ID="058" NAME="James Nicholson" AFFILIATION="PPE-DE">
Härra juhataja, mina kui üks kolmest Põhja-Iirimaa parlamendiliikmest, kes aitas tagada PEACE-programmi algset rahastamist 1994. aastal - minu arvates on need Põhja-Iirimaa sotsiaalsele ja majanduslikule heaolule väga palju kaasa aidanud -, sooviksin isiklikult avaldada tänu ja austust neile suurt tööd teinud inimestele, kes on pühendanud sellest ajast peale aastaid vabatahtlikult oma aega ja teinud kohaliku strateegilise partnerluse nimel märkimisväärseid jõupingutusi. Nad võtsid enda õlule rakendamise raske koorma ja ma tean, et see oli väga ränk ülesanne.
<P>
Detsembris sunnitakse nad tagasi astuma ja neid on saavutuste eest vähe tänatud. Paljud on PEACE-programmi kritiseerinud ja esitanud süüdistusi, et sellel ei ole mõõdetavaid tulemusi. Kuid mina ütlen kriitikutele, et nad eksivad - see programm on hõlbustanud kohalikul tasandil koostööd ja partnerlust; ilma PEACE'i vahenditeta ei oleks seda juhtunud. Partnerlusprogrammis viidi kokku inimesed, kellel ei oleks ilma PEACE'ita kunagi seda võimalust olnud.
<P>
Härra juhataja, paluksin teil kirjutada partnerluse üldstrateegia nõukogule ja väljendada Euroopa Parlamendi tänu - sest meil on saavutatus olnud keskne roll - inimestele, kes vabastatakse nüüd hoolimatul viisil ametist, kuid kes on kõik need aastad tööd teinud, et aidata vabatahtlikult neid, kellele nad sellest abi lootsid.
<SPEAKER ID="059" NAME="Ioannis Kasoulides" AFFILIATION="PPE-DE">
(EL) Härra juhataja, 16. oktoobril tähistasime ülemaailmset toidupäeva. Kui seda päeva 1980. aastal pidama hakati, oli eesmärk vähendada näljahäda. Praegu oleme aga paradoksaalses olukorras, kus peame toime tulema kahe nuhtlusega - nälja ja ülekaalulisusega, kusjuures nälg on tabanud arengumaid ja ülekaalulisus arenenud riike.
<P>
Nälg ohustab meie planeedil praegu ligikaudu 850 miljonit inimest ja igal aastal sureb nälga umbes 40 miljonit inimest. Hinnanguliselt kannatab nälja käes kaks miljardit inimest ja arengumaades on 55% laste surmadest tingitud kehvast toitumisest.
<P>
Teisalt on läänelik eluviis tinginud selliste haiguste kasvu nagu ülekaalulisus, eri vähivormid ja suhkurtõbi; need haigused põhjustavad meie hinnangul 2020. aastaks 72% surmadest. Ma teen ettepaneku, et Euroopa Parlament alustaks kampaaniat Vahemere toitumistavade propageerimiseks.
<SPEAKER ID="060" NAME="Avril Doyle" AFFILIATION="PPE-DE">
Härra juhataja, on hädavajalik, et volinikukandidaat paruness Ashton - juhul kui tema kandidatuur sel nädalal heaks kiidetakse - saavutaks õige tasakaalu Euroopa Liidu toiduga kindlustatuse ja toidualase sõltumatuse vahel ning samas aitaks arenevatel turgudel edendada vabakaubandust, olenemata meie ja AKV riikide praegustest suhetest, mis on olnud nii nende kui ka meie jaoks erakordselt tähtsad.
<P>
Mitmepoolne kaubandussüsteem on selliste turgude avamisega üleilmse jõukuse saavutamisele palju kaasa aidanud ja Maailma Kaubandusorganisatsioon on vaesemate riikide jaoks väga tõhusalt võrdsemaid võimalusi taganud.
<P>
Tulevased WTO kokkulepped ei tohi aga tarbetult meie Euroopa Liidu majanduse elutähtsaid sektoreid haavatavasse olukorda seada. Praeguste ettepanekute põhjal satuks ohtu Euroopa Liidu tulevane põllumajandustoodang. Prognooside kohaselt võib ainuüksi Iirimaal veiselihasektori toodangu väärtus kahaneda 120 miljoni euro võrra aastas ja kokkuvõttes võib põllumajandustoodangu väärtuse langus kõikjal Euroopas küündida 450 miljoni euroni aastas.
<P>
Me ei tohi nõustuda sellega, et Euroopa Liidu strateegiline toiduga kindlustatus seataks ohtu, ning volinikul oleks oma uues ülesanneterohkes ametis mõistlik kuulata tähelepanelikult Euroopa Parlamendi tõstatatud küsimusi ja järgida volitusi, mille Euroopa Liidu valitsused on talle andnud.
<SPEAKER ID="061" NAME="Juhataja">
Sellega on päevakorrapunkti käsitlus lõppenud. Ma soovitaksin parlamendiliikmetel sõna paluda üksnes siis, kui nad kavatsevad kohal olla.
