<CHAPTER ID="019">
Vabatahtliku tegevuse osatähtsuse kohta majandusliku ja sotsiaalse ühtekuuluvuse toetamisel (arutelu) 
<SPEAKER ID="193" NAME="Juhataja">
Järgmine päevakorrapunkt on regionaalarengukomisjoni nimel Marian Harkini esitatud raport vabatahtliku tegevuse osatähtsuse kohta majandusliku ja sotsiaalse ühtekuuluvuse toetamisel.
<SPEAKER ID="194" NAME="Marian Harkin">
raportöör. - Hr juhataja, tänan teid võimaluse eest öelda paar sõna oma raporti kohta, milles käsitletakse vabatahtlikku tegevust ja panust, mille vabatahtlik tegevus annab majanduslikku ja sotsiaalsesse ühtekuluvusse.
<P>
Esiteks tahaksin tänada kõiki kolleege regionaalarengukomisjonis suurepärase koostöö eest raportiga, ja eelkõige tahaksin tänada variraportööre. Tahan samuti avaldada tänu komisjoni ametnikele nende huvi ja abi eest, ALDE fraktsiooni personalile ja parlamendi töötajatele regionaalarengukomisjonis.
<P>
Rohkem kui 100 miljonit Eurooplast on vabatahtlikud - see on uskumatu arv! Komisjoni kohaselt osaleb üks kolmandik kuni pool Euroopa rahvastikust mingit liiki vabatahtlikus tegevuses. Minu arvates on meil kui institutsioonil kohustus vabatahtlikku tegevust igal võimalusel tunnustada, väärtustada ja toetada.
<P>
Vabatahtlik tegevus on mitmeti ainulaadne tegevus: see on avatud kõigile ja tasuta; see toetab sotsiaalset ühtekuuluvust ja majanduslikku ühtekuuluvust; see rakendab ühte kõige tähtsamat Euroopa väärtust - solidaarsust. Ükskõik kas on see toidu viimine eakale naabrile või tähendab see tuhandeid, kes mobiliseeruvad loodusõnnetuse korral, nagu üleujutused või metsatulekahju - vabatahtlikud saavad aidata kogukondi üles ehitada ja võõrandumist vähendada.
<P>
Vabatahtlik tegevus kui tegevus on põlvkondadeülene. See on ressurss, vahel varjatud ressurss, mis peitub kogukondades, organisatsioonides ja võrgustikes. See on energia igaühes meist, aga see käivitub üksnes siis, kui me tegutseme koos teistega. See on minu meelest kõige väärtuslikum taastuvenergia vorm.
<P>
Vabatahtliku tegevuse ja kodanikuaktiivsuse vahel on tugev side. Osalemine vabatahtlikus tegevuses on osalusdemokraatia käegakatsutav väljendus. Selles parlamendis esindame me oma kodanikke ja meie kui poliitikud osaleme esindusdemokraatias, kuid vahel ei pööra me piisavalt tähelepanu asja teisele küljele: osalusdemokraatiale. See on see, kus inimesed osalevad oma tegevuse kaudu demokraatlikus protsessis, ja vabatahtlik tegevus hõlbustab seda olulist protsessi.
<P>
Minu raporti juurde tulles - see sisaldab hulgaliselt praktilisi soovitusi, kuidas me saame Euroopa tasandil lisandväärtust anda. Komisjonil on oma roll tagamises, et liikmesriigid peaksid kinni ühtekuuluvust käsitlevates ühenduse strateegilistes suunistes sätestatud partnerluspõhimõttest ja tagaksid, et me ei looks endale jätkuvalt illusiooni valitsusväliste organisatsioonide, vabatahtlike rühmade jne kaasamisest, nagu see on praegu paljudes liikmesriikides.
<P>
Usun samuti, et tuleks kehtestada kõiki Euroopa fonde hõlmav süsteem, mille kaudu tunnustataks vabatahtlikku tegevust kui panust kaasrahastamisprojektidesse. Kui me seda teeme, näitame oma tegevusega, et me toetame vabatahtlikke.
<P>
Me peaksime laiendama võimalusi ja programme, mis on juba loodud selleks, et hõlbustada vabatahtlikku tegevust noorte seas ja luua sarnased võimalused ja programmid hõlbustamaks vabatahtlikku tegevust eakate inimeste jaoks. Ning me peaksime igal võimalikul juhul edendama põlvkondadevahelist vabatahtlikku tegevust.
<P>
Teine valdkond, kus komisjon võib tegutseda, on liberaalsema viisarežiimi lihtsustamine, mille puhul naaberriikidest pärit vabatahtlikud osalevad ELi spondeeritavates programmides.
<P>
Liikmesriigid saavad mängida olulist rolli, luues korrapäraseid satelliitkontosid, et oleks võimalik mõõta vabatahtliku tegevuse ja mittetulunduslike institutsioonide väärtust. Arvandmed paljude riikide, sealhulgas USA, Belgia, Tšehhi Vabariigi ja Kanada kohta, näitavad, et mittetulunduslikud institutsioonid moodustavad 5-7 % SKTst. Poliitikakujundajad ei saa neid arvandmeid tähelepanuta jätta ning peavad neid poliitika sõnastamisel arvesse võtma. Lisaks sellele said organisatsioonid iga euro eest, mille nad vabatahtlike toetamisele kulutasid, keskmiselt 3-8 % tulu. Isegi Euroopa Keskpank ei saa sellist tulu vastu panna.
<P>
Liikmesriigid saavad samuti toetada vabatahtlikku tegevust, luues jätkusuutliku vabatahtliku tegevuse infrastruktuuri, et tegelda selliste küsimustega nagu põhirahastamine, kindlustuskaitse ja vajaduse korral käibemaksust vabastamine.
<P>
Lõpetuseks - üks meie ülesandeid ELis on avaldada kodanike elule positiivset mõju ja anda lisaväärtust Euroopa tasandil. Me saame seda teha vaid toetades vabatahtlikke ja vabatahtlikku tegevust käegakatsutaval viisil.
<P>
(Aplaus)
<SPEAKER ID="195" NAME="Danuta Hübner">
Euroopa Komisjoni liige. - - Hr juhataja, soovin tänada väga pr Harkinit tema raporti eest. Raport on seotud paljude ELi poliitikavaldkondade ja paljude algatustega, rõhutades vabatahtliku tegevuse ja kodanikuaktiivsuse vahelist tugevat sidet.
<P>
Hindan eelkõige teie märkuseid programmi PEACE kohta, kust vabatahtlikkus tõepoolest tugevasti välja paistis. Kohtume siin taas mais, et arutada pr de Brúni raportit, milles -olen kindel - esineb palju näiteid kohalikul tasandil volituste suurendamise kohta eelkõige läbi vabatahtliku sektori ja valitsusväliste organisatsioonide.
<P>
Seoses teie soovitusega mitterahaliste toetuste kohta lubage mul öelda, et kuigi Euroopa Regionaalarengu Fondi, Euroopa Sotsiaalfondi ja Ühtekuuluvusfondi käsitleva üldmääruse artikliga 56 võimaldatakse mitterahalisi toetusi ELi kaasrahastatavatele projektidele, on selle õigusnormi praktiline kasutamine tõeline väljakutse. Ent lubage mul öelda, et eelkõige kohalikes algatustes, mida kaasrahastab sotsiaalfond, on üsna tavaline, et vabatahtlikud annavad märkimisväärse panuse, samal ajal kui on olnud ka palju tegevusi, eriti algatuse URBAN raames Saksamaal, Itaalias, Ühendkuningriigis ja Kreekas, kes on toetanud väga erinevaid vabatahtlikke organisatsioone.
<P>
Vabatahtlikku tegevust võib vaadelda kui üht partnerluspõhimõtte tugevat koostisosa. Palju kordi olen ma sellel täiskogul rõhutanud komisjoni täielikku pühendumist partnerluspõhimõtte tõhusale rakendamisele, eelkõige seoses ühtekuuluvuspoliitika uues põlvkonnaga. Läbirääkimistel uute programmide üle nõudsime me kindlalt partnerlust ja meil on praegu palju positiivseid näiteid kindla pühendumise kohta partnerlusele. Ent loomulikult, nagu te teate, on meil palju erinevaid lähenemisviise partnerlusele ja vabatahtlikule tegevusele liikmesriikides.
<P>
Samuti näen ma raporti rollina pinnase ettevalmistamist järgmisele omaalgatuslikule raportile valitsemise ja partnerluse kohta riigi, piirkondlikul ja kohalikul tasandil, mille esitab hr Beaupuy.
<P>
Lubage mul öelda paar sõna konkreetsete poliitikavaldkondade ja algatuste kohta vabatahtliku tegevuse valdkonnas, kus komisjon on olnud eriti aktiivne. Märkimist väärib Euroopa vabatahtlik teenistus ja Euroopa kodanikuaktiivsus ELi uues elukestva õppe programmis.
<P>
Mu kolleeg Ján Figel' valmistab praegu ette uut algatust noorte vabatahtliku tegevuse kohta, millesse võetakse üle paljud teie raportis väljendatud ideed. Üleeuroopalise vabatahtliku tegevuse täiustamine ja edendamine tugevdab veelgi meie noorte kodanike liikuvust. Komisjon püüab oma uues algatuse tagada olemasolevate riigisiseste vabatahtlike kavade suuremat koostalitlusvõimet.
<P>
Valges raamatus spordi kohta rõhutatakse, et vabatahtlik tegevus spordisektoris tugevdab sotsiaalset ühtekuuluvust ja kaasatust ning edendab sotsiaaldemokraatiat ja kodanikuaktiivsust. Viide spordile on ka Lissaboni lepingus, milles sätestatakse "Euroopa spordiküsimuste edendamine, võttes arvesse selle [...] vabatahtlikkusel põhinevaid struktuure".
<P>
Siin jagame seisukohta, et me vajame terviklikumat lähenemisviisi vabatahtliku tegevuse panusele Euroopa majanduslikku ja sotsiaalsesse ühtekuuluvusse. Selle puhul tuleks kindlasti võtta arvesse Euroopa rahvastiku vananemise probleemi. Selles suhtes väärib teie soovitus "põlvkondadevahelise vabatahtliku tegevuse" kohta täiendavat uurimist.
<P>
Sellest tulenevalt on mul rõõm teile öelda, et komisjoni hariduse, koolituse, kultuuri ja noorsoo peadirektoraat kavatseb algatada hindamise vabatahtliku tegevuse kohta Euroopas. Hindamist kasutatakse paremate teadmiste hankimiseks ja sellest saab kindel alus edasistele algatustele kõnealuses valdkonnas, kuna ELi tasandil ei ole senini välja töötatud ühtegi süstemaatilist lähenemisviisi vabatahtlikule tegevusele.
<P>
Olen veendunud, et kõik, kes resolutsiooni ettepanekuga tegelevad, reageerivad teie üleskutsele. Te võite kindlasti komisjoni toetusega arvestada.
<P>
Lubage mul kinnitada teile, et kõik teised konkreetsemalt komisjonile esitatud taotlused vaatavad läbi eelkõige volinikud Figel' ja Špidla.
<SPEAKER ID="196" NAME="Tunne Kelam">
fraktsiooni PPE-DE nimel. - Hr juhataja, tahaksin fraktsiooni PPE-DE nimel eelkõige õnnitleda pr Harkinit suurepärase ja õigeaegse raporti puhul. Mõte on selles, et peab olema parem arusaam vabatahtliku töö - mida võiks nimetada üheks kodanikuühiskonna tugisambaks - potentsiaalist ja rollist. Tõepoolest, vabatahtlik töö kujutab endast kodanikualgatust ja seega on see seotud otseselt solidaarsuse - ühinenud Euroopa ühe põhiväärtusega. Nagu raportöör just ütles, on see üks kõige tõhusamaid taastuvenergia vorme.
<P>
Arvan, et kõnealuse raporti mõte on julgustada liikmesriike tunnustama vabatahtliku töö väärtust sotsiaalse ja majandusliku ühtekuuluvuse edendamisel. Muidugi ei eeldata, et riik peaks vabatahtlikku tööd rahastama, vastasel juhul kaotaks see oma tähenduse, kuid riiki kutsutakse üles pakkuma erasektorile algatusi vabatahtliku sektori toetamiseks.
<P>
Parlament pöördus ka komisjoni poole seoses viivitustega kavandatud Euroopa vabatahtliku tegevuse hartaga, milles eeldatavasti määratletakse paremini vabatahtliku tegevuse roll. Selle raporti väga oluline osa on nõue edendada vabatahtlikku tööd hariduse kaudu kõikidel tasanditel, alates vabatahtlikuks tegevuseks võimaluste loomisest haridussüsteemi varajases etapis ja ka vabatahtliku töö kui elukestva õppe osa edendamisest.
<P>
Tahaksin veel kord avaldada palju tänu selle suurepärase koostöö eest. Me suutsime arutada peaaegu kõiki muudatusettepanekuid positiivses ja konstruktiivses meeleolus ja kasutada ära enamiku algatustest.
<SPEAKER ID="197" NAME="Catherine Stihler">
fraktsiooni PSE nimel. - Hr juhataja, ma tervitan Marian Harkini raportit vabatahtliku töö kohta ja õnnitlen teda koostöö puhul kolleegidega selle koostamisel. Rohkem kui 100 miljonit ELi kodanikku teeb vabatahtlikku tööd ja iga nende toetamisel kulutatud euro toob tagasi kolm kuni kaheksa eurot. Olukorras, kus Šotimaal on 1,2 miljonit vabatahtlikku, kusjuures rahvaarv on 5 miljonit, ja kus vabatahtlik sektor moodustab Šoti tööjõust 5 %, peame me tunnustama avalikult vabatahtlike jõupingutusi kogu Šotimaal ja ELis.
<P>
Raportis austatakse vabatahtlikke ja keskendutakse kasule, mida saab vabatahtlikust tegevusest majandus ja sotsiaalne ühtekuuluvus. Selles nõutakse õigusega, et kõnealune panus peaks kajastuma riiklikes raamatupidamisaruannetes. Selles on sätestatud, et vabatahtlik tegevus annab sisemajanduse kogutoodangusse paljudes riikides umbes sama suure panuse, nagu ehitustööstus või elamumajandus. See tähendab, et mittetulundussektor moodustab mõnes ELi riigis 5-7 % SKTst.
<P>
Vabatahtlik tegevus on kasulik teile, teie kogukonnale, teie piirkonna majanduslikule arengule ja teie riigi rahvamajandusele. Samuti aitab see luua sotsiaalset kapitali, mida riiklikul poliitikal õnnestumiseks vaja läheb. Nõuan tungivalt, et Euroopa Komisjon kehtestaks varuplaani, mis tagaks vabatahtlike väärtustamise, valideerimise ja nähtavuse kogu Šotimaal ja ülejäänud ELis, ja nõuan tungivalt, et kolleegid Harkini raportit toetaksid.
<SPEAKER ID="198" NAME="Jean Marie Beaupuy">
fraktsiooni ALDE nimel. - (FR) Hr juhataja, volinik, daamid ja härrad, ka mina tahaksin ühineda kolleegidega ning tänada pr Harkinit raporti koostamise eest, ja teda selle puhul õnnitleda. Raportöörivalik ei ole juhuslik, kuna pr Harkinil on vabatahtliku tegevuse valdkonnas laialdased kogemused ning seepärast on täiesti loomulik, et tema selle raporti esitas. Kiitsime mõistagi südamlikult heaks, et just temale anti ülesanne raport koostada, mida ta on teinud tõelises üksmeelevaimus ja mille kohta, nagu te märkate, oleme me esitanud vaid ühe muudatusettepaneku, millega ta nõus on. See näitab tema raporti kvaliteeti ja ma arvan, et see väärib jõulist rõhutamist.
<P>
Volinik Danuta Hübner, te olete meist teataval määral ette jõudnud ja andnud oma kõne algusest peale vastuseid raportis tõstatatud küsimustele. Sooviksin teid ette tänada ja on väga tõenäoline, et mitmed teised parlamendiliikmete peetud kõned võimaldavad teil hiljem ja mõne lähipäeva jooksul anda komisjoni täiendavaid vastuseid.
<P>
Tahaksin lisaks juba öeldule ja sellele, mis raportis kirjas on, rõhutada, et kui on olemas 100 miljonit eurooplast, kes on pühendunud umbes 500 miljoni eurooplase aitamisele iga päev, ei tohi unustada, et need 100 miljonit, kes vabatahtlikku tööd teevad, saavad sellest isiklikku kasu, mitte rahalises mõttes, vaid eneseteostuse mõttes. Olen kindel, et te kõik teate, me kõik teame spordivõistkondi ning kultuuri- ja sotsiaalsektori arvamusliidreid, kelleta meie valitsusvälised ühendused ja organisatsioonid ei toimiks. Peab ütlema, et neil inimestel on seda pühendumist vaja isiklikuks arenguks.
<P>
Vananevas ühiskonnas, ühiskonnas, kus on üha rohkem noori pensionäre, vajab iga inimene ka töö- ja eraelu tasakaalu, mis saavutatakse vabatahtliku tegevuse kaudu. Tehkem seepärast, majanduslikel põhjustel, kuid ka Euroopa kodanike - keda on rohkem kui 100 miljonit - jagatud inimlike väärtuste realiseerimiseks jõupingutusi vabatahtliku töö edendamiseks meie ühiskondades ja lootkem, et eelolevatel aastatel osaleb vabatahtlikus tegevuses tublisti rohkem kui 100 miljonit Euroopa kodanikku. Suur tänu Euroopa Parlamendi väljendatud soovide eest Marian Harkinile, suur tänu komisjonile, suur tänu ka kõikidele valitsustele ja piirkondlikele ning kohalikele asutustele, kes on homme valmis väljendama oma tegevuse kaudu toetust.
<SPEAKER ID="199" NAME="Mieczysław Edmund Janowski">
fraktsiooni UEN nimel. - (PL) Hr juhataja, volinik, soovin fraktsiooni UEN nimel eelkõige väljendada Harkinile tänu kõnealuse teema käsitlemise eest. Vabatahtlik tegevus on vabatahtlik, tasuta ja rahvusvaheline töö teiste heaks. See ületab perekondlikud või sõprussuhted. Kuigi selle töö eest ei saada materiaalset tasu, saab vabatahtlik sellest teistmoodi rahulduse: ta rakendab oma motivatsiooni, tegeleb eneseteostusega ja näitab üles solidaarsust teistega. Vabatahtlik tegevus on noortele väga hariv ja eakatele väga jõuduandev tegevus.
<P>
Selles kontekstis tuleks vaadelda vabatahtlike organisatsioonide mõju kohalike ja piirkondlike kogukondade tugevdamisele kui midagi väga positiivset. Usun, et see aitab rajada kodanikuühiskonda, milles üks üksikisik teist omakasupüüdmatult aitab ja on teiste suhtes mingisugust ohtu kujutamata osavõtlik. Iirimaa näide, millest mul oli hea meel teada saada, on hea näide.
<P>
Selline arusaam vabatahtlikust tegevusest tähendab ka seda, et vabatahtlik, kes on sageli ka annetaja, ei pea kannatama teisi aidates ja neile kingitusi pakkudes mingit materiaalset karistust. Viitan siinkohal Poolas tuntud juhtumile pagari kohta, kelle äritegevus lakkas, sest ta pidi maksma makse leiva pealt, mida ta vaestele jagas.
<P>
Samuti tahan rõhutada väga head mõtet kuulutada 2011. aasta Euroopa vabatahtliku tegevuse aastaks.
<SPEAKER ID="200" NAME="Gisela Kallenbach">
fraktsiooni Verts/ALE nimel. - (DE) Hr juhataja, ka mina tahaksin tänada tõesti väga pr Marian Harkinit tema tasakaalustatud ja kõikehõlmava raporti eest.
<P>
See on saavutatud tänu jagatud jõupingutusele tunnustada Euroopa tasandil rohkem vabatahtliku töö eesmärke, põhiolemust ja sotsiaalset tähtsust. Liikmesriikides on praegu paigas lugematu arv vabatahtlikke algatusi, mis ei anna mitte üksnes majanduslikult, vaid ka sotsiaalselt ja integratsiooni seisukohalt suuri panuseid. Siiski on võrgustike loomiseks nii vajalikust Euroopa mõõtmest sageli puudus.
<P>
Meile on juba tuttav Euroopa noorte vabatahtlik teenistus ja me vajame sarnaseid programme kõikide vanuserühmade, eelkõige üha suureneva hulga pensionäride jaoks, kes on aktiivsed, terved ja kogenud. Ka nemad võiksid aidata oluliselt kaasa Euroopa Ühenduse tähenduslikumaks muutmisele ja selle võimalikuks tegemiseks saaks kasutada olemasolevaid meetmeid meie regionaal- ja ühtekuuluvuspoliitika raames.
<P>
Kõikide vabatahtliku sektori partnerite pikaajalise ja lühiajalise arengu huvides vajame me asjakohaseid raamtingimusi ja määratlusi, mis oleksid võimalikult selged. Komisjon ja ka nõukogu on astunud esialgseid samme. Ma loodan, et mõlemad institutsioonid hakkavad parlamendi ettepanekute ja soovitustega tegelema, et me saaksime teha Euroopa vabatahtliku tegevuse aastast, mis aastaks 2011 ühiselt välja pakuti, tõelise eduaasta.
<SPEAKER ID="201" NAME="Lambert van Nistelrooij" AFFILIATION="PPE-DE">
(NL) Hr juhataja, vabatahtlikud teevad ära suure töö nii kohalikul kui piirkondlikul tasandil. Nende jõupingutused annavad sotsiaalsele ühtekuuluvusele väga isikupärase näo. Euroopa teatavate piirkondade linnade vahel on vahe. Uutes liikmesriikides on vabatahtliku tegevuse tase ikka veel palju madalam. Raportiga on tehtud palju tööd ja selles rõhutatakse positiivseid ideid toetamaks vabatahtlikke ja edendamaks meetmeid kõikidel tasanditel. Euroopa Rahvapartei ja Euroopa Demokraatide fraktsioon on seisukohal, et ei ole mingit küsimust ühelt poolt vabatahtlikest ja teiselt poolt elukutselistest. Need kaks teineteist vastastikku ei välista: kumbki rühm ei saa toimida ilma teise rühma abita. Mõlemad rühmad - elukutselised ja vabatahtlikud - on osa kodanikuühiskonna sotsiaalsest mudelist, mida Euroopa näiteks toob ja kus ka kodanikul on oluline hääl. See on kuulus partnerluse põhimõte.
<P>
On üks küsimus, mida tahaksin pärast arutelu parlamendikomisjonis tõstatada. Uues lõikes 17 käsitletakse seda, kas premeerida vabatahtlikku tööd maksusoodustustega või ei. Vastus on "jah", kuid nende vorm võib olla märkimisväärselt erinev. Meie üksikute riikide ülesanne on otsustada, millal me käibemaksust räägime. Minu kodumaal, Madalmaades, on oma eriline süsteem: spordiühingute tegevus on näiteks vabastatud ja muud tegevused, nagu sööklate majandamine, on osaliselt vabastatud, kuna see on kolmanda isiku sponsorlus. Seega 2010. aastal, kui käibemaksusüsteem läbi vaadatakse, oleks hea kasutada seda raportit ja suuta osutada näidetele liikmesriikide heade tavade kohta, mida teised saaksid kasulikult matkida.
<P>
Lõpuks, et veel kord rõhutada: vabatahtlik tegevus väärib meie ulatuslikku toetust kirikute töös, poliitikas ja ülejäänud ühiskonnas.
<SPEAKER ID="202" NAME="Andrzej Jan Szejna" AFFILIATION="PSE">
- (PL) Hr juhataja, kodanike aktiivse ja teadliku rolli edendamine ühiskonnas on üks Euroopa Sotsialistide pere peamisi põhimõtteid. Me toetame kaasatust vabatahtlikus tegevuses, kui tegemist on osalusdemokraatia konkreetse väljendusega.
<P>
Euroopa tasandil on vabatahtlik tegevus selliste Euroopa väärtuste nagu solidaarsus, ühtekuuluvus ja sotsiaalne integratsioon, praktiline väljendus. Paljude jaoks - välja arvatud osavõtt valimistest erinevatel tasanditel - on osalemine sedalaadi organisatsioonides nende ainus demokraatliku protsessiga seotud kogemus. Seepärast on rahuldustpakkuv see, et rohkem kui 20 % ELi elanikest võtab osa erinevatest vabatahtlikest tegevustest. Sellised tegevused aitavad vähendada majanduslikke erinevusi ja kujutavad endast katalüsaatorit erinevate ühenduste tegevuses ning nemad loovad seega sotsiaalset kapitali.
<P>
Sotsiaalse kapitali mõistet kasutavad kohaliku sotsiaalmajandusliku arengu kontekstis üha enam sellised organisatsioonid nagu OECD või Maailmapank. Euroopa Liit peaks suurendama toetust erinevatele osalusvormidele, eelkõige seoses regionaalplaneerimise ja regionaalarenguga, kasutades ELi poliitilisi strateegiaid ja Euroopa fonde.
<SPEAKER ID="203" NAME="Maria Petre" AFFILIATION="PPE-DE">
(RO) Tahaksin esiteks õnnitleda raportööri tema töö puhul ja erilise osavõtlikkuse eest teema käsitlemisel.
<P>
Olen seda raportit tähelepanelikult jälginud, kuna vabatahtlikul tegevusel on praeguses ühiskonnas suur tähtsus.
<P>
Positiivset mõju on võimalik mõõta sotsiaalse ühtekuuluvuse, inimõiguste kaitse, meditsiinilis-sanitaarabi, kultuurilise, kunstilise ja haridusalase tegevuse edendamise ja korraldamise seisukohast.
<P>
Kõnealune mõju on oluline elanikkonnale ja majandusele. Ometi on see tegevus minu meelest alahinnatud ja üldsusele liialt võõras.
<P>
Tagajärjed vabatahtliku töö jaoks on negatiivsed, sest ei ole piisavaid riigipoolseid toetusmeetmeid, isegi kui see võib kujutada endast märkimisväärset osa riigi majandusest.
<P>
Euroopa Parlamendi liikmena ja endisest kommunistlikust riigist pärit inimesena võin teile rääkida väga madalast vabatahtlikust osalusest minu riigis.
<P>
Kuna kommunistlik režiim viis sisse kohustusliku tasuta töö riigi teenimise eesmärgil, seondub see tava nüüd inimeste alateadvuses tollase ajaga.
<P>
Praegu on vabatahtlike osakaal Rumeenias palju madalam kui enamik liikmesriikides. Kõnealune tegevus on sageli kodanike jaoks tundmatu, riiklik poliitika seda ei toeta ja inimeste meelsus seda tegevust ei soosi.
<P>
Kodanikke tuleks vabatahtliku tegevuse positiivsest mõjust teavitada. Teisalt peaksime vältima kuritarvitamisega seotud olukordi, mis on ette tulnud - näiteks organisatsioone, mis on kõnealuse õigusliku staatuse võtnud selleks, et kasumit teenida.
<P>
Ma toetan vabatahtlikku tegevust kui olulist tegevust ja tahaksin, et seda edendataks ja toetataks kogu Euroopa Liidus, eriti endistes kommunistlikes riikides, kus jõupingutusi tuleks tugevdada.
<SPEAKER ID="204" NAME="Stavros Arnaoutakis" AFFILIATION="PSE">
(EL) Hr juhataja, volinik, lubage mul samuti õnnitleda raportööri tema suurepärase töö puhul ja rõhutada, et oma panuse andmine ühiskonda ja vabatahtlik töö ühiskonnas on hindamatud. Riigi ja kohalikul tasandil on vahendeid, mille abil osalusdemokraatia end väljendab ja need võimaldavad kodanike aktiivset osalemist avalikul areenil. Euroopa tasandil saab vabatahtlik töö aidata kaasa ELi kodanike vaheliste tugevamate sidemete loomisele.
<P>
Lisaks sellele aitab vabatahtlik tegevus täiendavate inimressursside kaudu, mida ta sotsiaalses ja majanduslikus elus pakub, ja ka oma toetuse kaudu sotsiaalse kapitali loomisele, oluliselt kaasa ELi eesmärkide saavutamisele majanduslikuks ja sotsiaalseks ühtekuuluvuseks.
<P>
Vabatahtliku töö lisaväärtust ei tohiks alahinnata. Eelkõige praegu, kui EL seisab silmitsi märkimisväärsete sotsiaalsete, majanduslike ja keskkonnaalaste väljakutsetega, ei peaks Euroopa poliitikavaldkonnad, eriti ühtekuuluvuspoliitika, vabatahtlikku tegevust mitte ainult julgustama, vaid ka toetama. Liikmesriigid ja piirkondlikud omavalitsused peaksid püüdma tagada, et vabatahtlikel rühmadel ja projektidel oleks läbipaistval ja paindlikul viisil juurdepääs piisavale, jätkusuutlikele rahastamisele struktuurifondidest.
<SPEAKER ID="205" NAME="James Nicholson" AFFILIATION="PPE-DE">
Hr juhataja, kas ma võin kõigepealt alustada pr Harkini tänamisega tema töö eest ja selgepilgulise ja õigeaegse raporti eest, mille regionaalkomisjon nii hästi vastu võttis.
<P>
Toetan täielikult raporti keskset teemat - et oma rõhuasetuse kaudu osalusele ja solidaarsusele tugevdab vabatahtlik töö kodanikuühiskonda ja kogukondadevahelisi sidemeid. Tervitan raportis võetud seisukohta rolli suhtes, mida liimesriigid peaksid seoses vabatahtlikega mängima. Olen täielikult nõus seisukohaga, et vabatahtlik töö peaks täiendama avalikke teenuseid ega peaks olema mõeldud neid asendama.
<P>
Sellega seoses tuleb meelde roll, mida meie ühiskondades, kõikides Euroopa riikides mängivad hooldajad. Need pühendunud inimesed unustatakse sageli ära, kuigi nende hoolitsus eakate ja puuetega inimeste eest leevendab tohutult riigi ressursikulu.
<P>
Samuti rõhutatakse raportis targalt, et vabatahtlik tegevus võib olla noortele tohutult kasulik, tugevdades kogukonnatunnet ja võimaldades neil arendada praktilisi oskusi, mis täiendavad nende formaalset haridust.
<P>
Teine mõte, mida raportis toetatakse, on see, et erilisi jõupingutusi tuleks teha vabatahtliku tegevuse edendamiseks vanemate kodanike seas. Kõnealuse vanuserühma kaasamine pakub kogukondadele võimalust saada kasu nende kogemuste rikkusest ja tugevdab nende olulist kohta ühiskonnas.
<P>
Minu jaoks on siiski andnud see raport lisatähtsust: minu valijaskonnas Põhja-Iirimaal on meil käimas sellise ühiskonna ülesehitamise protsess, mida on sügavalt mõjutanud vägivald ja konflikt. Kuigi me oleme nüüd sisenenud perioodi, mida iseloomustab rahu ja suurem majanduslik õitseng, on teatavates provintsi piirkondades sotsiaalse tõrjutuse, mahajäämuse ja killustatuse mõju ikka veel liiga ilmne.
<P>
Pr Harkini raportis tunnustatakse eriti positiivset rolli, mida vabatahtlik tegevus võib killustunud ühiskondades mängida, ja kui võtame arvesse Põhja-Iirimaa juhtumit, on kogu rahuprotsessi pakette toetav kontseptsioon olnud see, et inimesed teevad koostööd kogukonnaülesel alusel selleks, et edendada mõistmist ja leppimist. Kõnealustel algatustel on olnud suurel määral positiivne mõju.
<P>
Seepärast loodan, et raporti vastuvõtmine parlamendis tagab, et vabatahtliku tegevuse tähtsust tunnustatakse ja et komisjon ja liikmesriigid teevad kõik, mis nende võimuses selleks, et seda tava hõlbustada ja toetada.
<SPEAKER ID="206" NAME="Emmanouil Angelakas" AFFILIATION="PPE-DE">
- (EL) Hr juhataja, volinik, daamid ja härrad, meie parlamendiliikmest kolleegi raport vabatahtliku tegevuse kohta kujutab endast Euroopa Parlamendi viisi näidata Euroopa kodanikele parlamendi sotsiaalset aspekti. Raportis edendatakse kaasaaitamise ideed, mida käsitletakse kõikehõlmavalt ja objektiivselt nii teoreetilisel kui praktilisel tasandil. Meie parlamendiliikmest kolleegi töö on väga oluline; ma tervitan seda ja õnnitlen teda südamlikult.
<P>
Ka meie oleme omalt poolt püüdnud tema tegevusse oma panuse anda. Oleme muu hulgas toonud välja selle, kui tähtis on ettevõtete vabatahtlik töö, vabatahtlike algatuste koordineerimine, ühitades pere- ja tööelu, ja ka vabatahtlike kiirreageerimisrühmade loomine igas piirkonnas, et tegelda kiiresti looduskatastroofide ja õnnetustega.
<P>
Üldiselt aitab vabatahtlik tegevus muu hulgas suurendada SKTd. Nagu öeldud, annab vabatahtlik töö tõuke oskuste omandamisele ja parandab vabatahtliku tööalast konkurentsivõimet. See annab sotsiaalses ja hariduslikus plaanis tõrjutud inimestele ja töötutele tõelisi võimalusi ja julgustab sisserändajaid kohalikust kogukonnaelust osa võtma.
<P>
Vabatahtlike meetmed ja tegevus räägivad iseenda eest. Minu kodumaal Kreekas näiteks võitsid 2004. aasta olümpiamängude vabatahtlikud meie kõige märkimisväärsema medali. Nii individuaalne vabatahtlik töö kui vabatahtlik tegevus rühmas on ülioluline sotsiaalsest, majanduslikust, keskkonna ja kultuuri seisukohast. Need ühendavad kõik erinevused ja eriomadused, edendades neid ja paljastades neid üksmeele ja ühiste eesmärkide vaimus.
<P>
Õnnitlen veel kord raportööri. Kutsun teid üles toetama pr Harkini raportit ja ühendama meid ühise kirjaliku deklaratsiooni allkirjastamisega, mille me koos teiste parlamendiliikmetega koostasime, paludes, et 2011. aasta kuulutataks Euroopa vabatahtliku tegevuse aastaks.
<SPEAKER ID="207" NAME="Zbigniew Zaleski" AFFILIATION="PPE-DE">
Hr juhataja, vabatahtlikul tööl on peale majandusliku aspekti suur hariv väärtus, eelkõige noortele vabatahtlikele, ükskõik kas kodus või võõrsil, erinevates sotsiaal-, majandusliku ja hariduselu valdkondades. Vabatahtlik võib tähendada "ilma tasustamiseta", kuid meie kui Euroopa institutsioonid saame seda intensiivistada mitmel erineval moel.
<P>
Mis puutub raportisse, mida ma pean oluliseks meie teadlikkuse tõstmisel, siis selles on miskit puudu. Üks rühm, keda siin ei ole mainitud, on nunna- ja mungakloostrid, misjonärid, kes kas teevad vabatahtlikku tööd üle maailma või korraldavad ja edendavad seda tööd. Mulle väga meeldiks teada saada, kui palju on rahaliselt väärt nende panus inimeste heaolusse.
<P>
Vabatahtlik töö on sisemise motivatsiooni ja puhta altruismi - mis on väärtused, mida ei saa alahinnata -tulemus. See on meie mõtteviisi jaoks ülioluline raport.
<SPEAKER ID="208" NAME="Ewa Tomaszewska" AFFILIATION="UEN">
(PL) Hr juhataja, vabatahtlike tööd ei hinnata alati nii kõrgelt, nagu seda hinnata tuleks. Kodanike suhtumise kujundamisele vabatahtliku töö kaudu ei pöörata alati nõuetekohaselt tähelepanu.
<P>
Kohalikud omavalitsused vastutavad sotsiaalabi korraldamise ja andmise, sealhulgas vaeste toitmise eest. Vahel peab kohalik valitsusväline heategevusorganisatsioon, kes tegeleb vabatahtliku tegevusega, maksma kohalikule omavalitsusele kõrget üüri selliste ruumide eest nagu vaeste ja kodutute köögid ja einelauad. Lisaks sellele ei saada vahel mingeid vahendeid toidu jaoks või vabatahtlike kindlustamise jaoks. Kuna vabatahtlikele töötasu ei maksta, ei saa nad valitsusvälise organisatsiooni tegevust toetada. Sellest tulenevalt tahaksin juhtida teie tähelepanu raporti lõikele 15. Demograafiline olukord Euroopas rõhutab vabatahtliku sektori üha suurenevat rolli, eelkõige eakate eest hoolitsemisel abi andmisel. Seepärast on esitatud dokument nii oluline. Soovin õnnitleda raportöör pr Harkinit.
<SPEAKER ID="209" NAME="Czesław Adam Siekierski" AFFILIATION="PPE-DE">
(PL) Hr juhataja, soovin juhtida teie tähelepanu kahele konkreetsele vabatahtliku tegevuse vormile.
<P>
Esimene on oskusteabe edastamine väga spetsialiseerunud valdkondades. Kogemustega ja haritud inimesed annavad teistele edasi teadmisi, oskusi või võibolla oma töörühma saavutusi. Need, kes sellisest oskusteabest kasu saavad, on sageli oma haridustee, teadmiste ja oskuste omastamise, uute probleemide lahendamise, iseenda muutumise varajases etapis.
<P>
Teine vabatahtliku töö valdkond puudutab noori inimesi. See õpetab eluks vajalikke oskusi ja edendab nende kaasamist ühiskonnaellu. Reisimine teistesse riikidesse vabatahtliku töö raames edendab omakorda kultuuridevahelist dialoogi ja õpetab sallivust ja austust. Seepärast peaksidki riigiasutused ja rahvusvahelised organisatsioonid tegema vabatahtliku tegevuse toetamiseks ja edendamiseks rohkem ära tegema.
<SPEAKER ID="210" NAME="Rumiana Jeleva" AFFILIATION="PPE-DE">
- (BG) Me kõik oleme nõus pr Harkini suurepärases raportis tehtud järeldusega, et vabatahtlik töö võib mängida kohalike kogukondade, kodanikuühiskonna ja demokraatia arengu jaoks olulist rolli. Seepärast vajavad vabatahtlik töö ja vabatahtlikud organisatsioonid julgustust ja toetust. Seoses sellega tahaksin märkida, et Euroopa andmebaasi loomine põhiteabe andmiseks erinevate vabatahtlike organisatsioonide kohta Euroopa Liidus ja üksikasjade esitamiseks parimate tavade kohta annab vajalikke suuniseid selle kohta, kuidas vabatahtliku töö süsteemi parandada. Ühtse Euroopa andmebaasi loomine võimaldab tõhusamat vabatahtlike organisatsioonide vahelist partnerlust ja koostööd ning suurendab vabatahtlike vahetamise korraldamist. Eriti oluline on see noorte ja koolilaste puhul. Kogemuste omandamisega vabatahtlike organisatsioonides varajases etapis saaksid nad tunnetada osalemist vabatahtlikus tegevuses kui rutiinset panust oma kohalike kogukondade ellu ja Euroopa ühiskonda.
<SPEAKER ID="211" NAME="Zdzisław Zbigniew Podkański" AFFILIATION="UEN">
(PL) Hr juhataja, täna arutleme me pr Harkini raporti üle vabatahtliku tegevuse kohta Euroopa Liidus. Vabatahtliku tegevuse rolli tähtsus Euroopas tulevikus sõltub osaliselt meist. Soovin vaid tuletada kõigile meelde, et igal aastal teevad vabatahtlikku tööd kas otseselt või kaudselt miljonid ELi kodanikud. Vabatahtlik tegevus toimub kohalikul, piirkondlikul ja rahvusvahelisel tasandil. Kus iganes vabatahtlik tegevus aset leiab, annab see kulutustest mitu korda rohkem kasumit. Seepärast usun, et vaja on tihedamat ja tugevamat koostööd liikmesriikide ning mittetulundusorganisatsioonide vahel ja selleks, et luua tõhusaid süsteeme, et hõlbustada koostööd kõikide vabatahtlike organisatsioonide vahel üksikutes riikides ja piiriüleselt.
<P>
Sponsoritele nende annetuste eest kehtestatud maksud ja asjaolu, et vabatahtlikud organisatsioonid peavad oma eesmärkide nimel tehtud ostude pealt käibemaksu maksma, on põhilised probleemid, mis vabatahtlikku tegevust pärsivad ja piiravad. Usun, et sellised probleemid tuleks lahendada niipea kui võimalik.
<SPEAKER ID="212" NAME="Petru Filip" AFFILIATION="PPE-DE">
(RO) Lubage mul avaldada tänu pr Harkini raporti asjakohasuse eest arutelu abil uute majandusliku, sotsiaalse Euroopa mudeli ja pidevate jõupingutuste üle majandusliku ja sotsiaalse ühtekuuluvuse parandamiseks Euroopa Liidu tasandil.
<P>
Võttes arvesse selles määratletud lahendusi, pean raportit tekstiks, milles on sätestatud terve rida üllaid ja äärmiselt kasulikke põhimõtteid, mis suudavad tingida Euroopa kodanike elukvaliteedi tõusu.
<P>
Usun, nagu ka muudatusettepanekute esitamise puhul, et võibolla oleks olnud parem panna raportis suuremat rõhku perekonnale, kaasaegsele vabatahtliku tegevuse kontseptsioonile, sätestades selgesõnaliselt tingimused, milleta oleks võimalik kogu vabatahtlikku tegevust tõlgendada kui ühepoolset toimingut.
<P>
Tahaksin samuti rõhutada usundite rolli vabatahtliku tegevusega seotud kristlike põhimõtete saavutamisel.
<SPEAKER ID="213" NAME="Danuta Hübner">
Euroopa Komisjoni liige. - Hr juhataja, vaid kaks väga kiiret mõtet. Lubage mul öelda, et isegi kõige paremini varustatud poliitika ei saa toimida ilma kõikide nende tugeva osaluseta, kes tunnetavad kaasvastutust ja ka vajadust pühendumise ja kaasaaitamise järele. Vabatahtlik tegevus ja partnerlus on selle osaluse tagamiseks kõige paremad viisid.
<P>
Lubage mul samuti kinnitada, et ma jagan teie järeldusi kolleegidega komisjonis. Olen veendunud, et Euroopa vabatahtliku tegevuse olukorra tulevane hindamine ja selle järelmeetmed saavad inspiratsiooni resolutsioonidest, mille te vastu võtate ning ka arutelust, millel mul on olnud au täna osaleda.
<SPEAKER ID="214" NAME="Marian Harkin">
raportöör. - Hr juhataja, esiteks tahan ma tänada kõiki lahkete märkuste ja toetuse eest selle raporti koostamisel. Tahaksin vaid teha ühe või kaks märkust.
<P>
Ma hindan voliniku viidet vabatahtlike rühmade mitterahalisele panusele ja kuigi ma tunnistan, et mitterahaline panus on mõnes ELi rahastatavas projektis kohaldatav, usun, et me peame tagama, et sellest saab status quo.
<P>
Samuti ootan kannatamatult volinik Figel'i teatist noorte vabatahtliku tegevuse kohta ja volinik Hübneri kohustust uurida ja, ma loodan, edendada põlvkondadevahelist vabatahtlikku tegevust.
<P>
Kutsun jälle komisjoni üles tagama, et ELi programmide koostamise raames riigisisesel tasandil peetakse läbirääkimistel ja konsulteerimistel kinni partnerluspõhimõtetest. See on ülioluline, sest see tähendaks, et EL näitab tõeliselt, et vabatahtlikud, valitsusvälised organisatsioonid jne on protsessi osa, mitte lihtsalt mingi lisandus või silmailu, vaid protsessi lahutamatu osa.
<P>
Seoses ühega kavandatud muudatusettepanekutest võimalike käibemaksuvabastuste kohta, on see hea kompromiss ja mul on väga hea meel seda toetada.
<P>
Tahan ka kasutada juhust nõuda, et 2011. aasta nimetataks Euroopa vabatahtliku tegevuse aastaks ja palun parlamendi toetust kirjaliku deklaratsiooni allkirjastamisel, mille vastuvõtmiseks tegid ettepaneku parlamendiliikmed viiest kõige suuremast fraktsioonist.
<P>
Selles üleskutses toetavad mind Regioonide Komitee, majandus- ja sotsiaalfoorum, eesistujariik Portugali järeldused ja väga paljud vabatahtlikud rühmad kogu ELis.
<P>
Kui komisjon peaks nimetama 2011. aasta Euroopa vabatahtliku tegevuse aastaks, võimaldaks see ELi institutsioonidel kaastöös vabatahtlike organisatsioonidega teha tööd ühiste eesmärkide saavutamiseks, nagu ma varem mainisin, et Euroopa tasandil lisaväärtust anda.
<P>
Lõpuks, sellest tulenevalt peaksime me toetama kodanikuühiskonna ja osalusdemokraatia arengut, andes selle kaudu tõelise tähenduse eesmärgile tuua Euroopa oma kodanikele lähemale.
<P>
Vabatahtlikkuse ja vabatahtliku tegevuse edendamine, toetamine ja hõlbustamine, millega kaasneb sotsiaalse kapitali suurenemine, osutub nende eesmärkide saavutamisel hindamatuks vahendiks.
<SPEAKER ID="215" NAME="Juhataja">
Arutelu on lõppenud.
<P>
Hääletus toimub teisipäeval, 22. aprillil 2008.
<P>
Kirjalikud avaldused (kodukorra artikkel 142)
<SPEAKER ID="993" NAME="Zita Gurmai  " AFFILIATION="PSE">
kirjalikult. - (HU) Euroopas töötab rohkem kui 100 miljonit inimest tsiviilisikutest vabatahtlikena üldsuse ja teiste inimeste hüvanguks. Ühendkuningriigis osaleb 38 % kogu rahvastikust vabatahtlikus tegevuses ja Poolas on see arv 18 %.
<P>
Vabatahtlikku tegevust ei saa Euroopa tööelust eraldada ja seda nähakse kui demokraatia põhidogmat nii kohalikul kui riigi tasandil. Meie kodanike vabatahtlik töö aitab lahendada sotsiaalprobleeme ja edendab oskuste omandamist ja sotsiaalset teadlikkust. Vabatahtlik tegevus pakub inimestele erinevatest elanikkonnarühmadest võimaluse integreerumiseks ja kaasatuseks; eakad saavad ühiskonnaelust osa võtta, investeerida elu ajal saadud kogemusi ja tunda, et neil on kauem kasulik roll.
<P>
Vabatahtliku töö algatused on samad mis Euroopa põhiväärtused: solidaarsus ja vastutustunne. Üha enam tunnustatakse ELis vabatahtliku tegevuse kasulikkust ja vabatahtlikke organisatsioone kaasatakse üha tihedamalt otsustamisprotsessidesse.
<P>
Viimastel aastatel on vabatahtlik sektor muutunud mitmeharulisemaks. Huvi vabatahtliku töö vastu üha kasvab, kuid puudus on tõelisest tunnustusest, materiaalsed hüvitised on piiratud ja puudub infrastruktuur. Seda tuleb muuta. Selleks et vabatahtlikku tööd toetada ja edendada sotsiaalset tunnustamist, on oluline, et loodaks sihipärane kogukond koos parima tava ja kogemuste edasiandmisega aktiivsete osalejate poolt, kelleks on valitsus, ettevõtlussektor, ametiühingud ja vabatahtlikud organisatsioonid, kes teevad koostööd dialoogis ja partnerluses.
<SPEAKER ID="992" NAME="Anna Záborská  " AFFILIATION="PPE-DE">
kirjalikult. - (SK) Tahaksin rääkida väga isiklikust aspektist. Kuigi ma olen ühe suure Slovakkia riikliku ühenduse - Elu foorum - juhatuse liige, tean, et vabatahtlikud, kes tegutsevad pigem individuaalselt kui spetsialiseerunud ühenduste kaudu kujutavad samuti endast lootusekiirt, mis tungib üksinduse pimedusse, ja toetavad võitlust vägivalla ja isekuse ahvatlustele.
<P>
Mis õhutab vabatahtlikku teiste eest hoolitsema? Esimene element on inimeste loomulik siiras entusiasm end ümbritsevaid aidata. See on peaaegu eksistentsiaalne põhimõte luua inimkapital, mida on nii väga vaja sotsiaalse ühtekuuluvuse tuleviku jaoks piirkondades. Vabatahtlikud kogevad õnne, mis ulatub nende tööst kaugemale, sest nad tahavad anda teiste heaks oma parima eeldamata mingit tasu. Ei piisa lihtsalt kohtumistest rahalistes raskustes inimestega: samuti on hädavajalik vastata nende soovile väärtuste järele ja nende sügavaimatele soovidele.
<P>
Kuigi meie pakutav abi on oluline, on veelgi olulisem süda, mis seda abi pakub. Hoolimata sellest, kas me räägime mikroprojektist või tohutu suurest projektist, peaks vabatahtlik tegevus olema alati praktiline õppetund, eriti noortele inimestele, kuna see on oma aja ja energia pakkumise hariv panus solidaarsuse ja ühtekuuluvuse kultuuri. Minu jaoks on see kõige olulisem panus nii praeguse kui tulevaste põlvkondade ja nende kooseksisteerimise jaoks.
