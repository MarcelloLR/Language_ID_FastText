<CHAPTER ID="003">
Presidentuuri avaldused
<SPEAKER ID="007" NAME="President">
Esmaspäeval leidis Ungaris aset riigi ajaloo suurim katastroof. Hoidlast lekkinud väga mürgine punane muda nõudis vähemalt kolm inimelu. Mitusada inimest on ka viga saanud. Ma soovin Euroopa Parlamendi nimel avaldada kaastunnet õnnetuse tõttu elu kaotanud inimeste perekondadele ning kannatanutele.
<P>
Head kolleegid, kaasparlamendiliikmed! Homme on oluline aastapäev - möödub neli aastat Anna Politkovskaja mõrvamisest. Me peame meeles, et ta pühendas oma elu Põhja-Kaukaasias valitseva olukorra kohta tõe paljastamisele. Me teame kui oluline on sõltumatu ajakirjanduse roll igas ühiskonnas. Me austasime Anna Politkovskaja kindlameelsust võitluses ajakirjandus- ja sõnavabaduse eest, nimetades Brüsseli pressikeskuses ühe konverentsisaali just tema järgi. Tema ohvri mälestamisel ei unusta me ka teisi ohvreid, mida on toonud Natalja Estemirova, Anastasia Baburova, inimõiguste advokaadid Stanislav Markelov ja Sergei Magnitski ning paljud teised. Nende surmade eest vastutavaid isikuid ei ole ikka veel tabatud. Me julgustame Vene võime näitama üles oma täielikku pühendumust õigusriigi põhimõtete tagamisele ning Põhja-Kaukaasia piirkonnas seadustele allumatuse ja karistamatuse lõpetamisele.
<P>
(Aplaus)
<P>
10. oktoobril tähistame ülemaailmset surmanuhtlusevastase võitluse päeva. Ma kordan taas Euroopa Parlamendi palvet kehtestada moratoorium surmanuhtluse kasutamisele kõikides maailma riikides. Surm ei saa kunagi olla õigusemõistmise viisiks. Meil on hea meel selles vallas toimunud muutuste üle sellistes riikides nagu Venemaa, Burundi ja Togo Vabariik, kuid kahjuks rakendatakse surmaotsuseid ikka veel Jaapanis ja USAs.
<P>
Me usume, et nendes demokraatlikes riikides avaliku mõttevahetuse pidamine võib tuua selles olukorras kaasa muutusi. Kõige suuremat muret tunneme aga Hiinas ja Iraanis rakendatud surmaotsuste arvu üle. Me pöördume nende riikide valitsuste ja võimude poole palvega lõpetada sellise praktika kasutamine.
<P>
(Aplaus)
