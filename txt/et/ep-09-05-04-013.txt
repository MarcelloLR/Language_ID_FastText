<CHAPTER ID="013">
Tööplaan
<SPEAKER ID="020" NAME="Juhataja">
Laiali on jagatud selle istungjärgu päevakorra projekti lõplik versioon, mille koostas neljapäeval, 30. aprillil 2009 kodukorra artikli 132 kohaselt esimeeste konverents. Tehti järgmised muudatusettepanekud.
<P>
Kolmapäev:
<P>
Fraktsioon GUE/NGL on palunud võtta päevakorrast maha ühisavalduse Lissaboni lepingut käsitlevate Leineni, Dehaene, Broki, Guy-Quinti ja Kaufmanni raportite kohta.
<SPEAKER ID="021" NAME="Mary Lou McDonald">
fraktsiooni GUE/NGL nimel. - Härra juhataja, palun oma fraktsiooni nimel võtta käesoleva istungi päevakorrast maha see aruannete pakett. Ma arvan, et parlament peaks näitama üles alandlikkust ja austust demokraatliku protsessi vastu. Me kõik teame, et Iirimaa lükkas Lissaboni lepingu tagasi, ja seetõttu paneb mind imestama, et parlament seda küsimust jätkuvalt lahkab.
<P>
Demokraatia põhimõtetest lähtuvalt ei ole parlamendil sünnis jätta kõrvale Iirimaa otsus ega kasutada parlamenti eesmärgiga avaldada Iirimaale eelseisvatel kuudel survet, et kiita heaks leping, mis ilmselgelt pole meie ega Euroopa kodanike huvides. Tuletan parlamendiliikmetele meelde, et Iirimaa oli see, kes selle lepingu demokraatlikule hääletusele pani, ja ainsas faasis, kus lepingu kohta langetati demokraatlik otsus, lükkasid inimesed selle tagasi.
<P>
Seepärast palun nüüd, vaid mõne nädala pärast toimuvate Euroopa Parlamendi valimiste eel, mil meie demokraatia kvaliteedi küsimus on väga oluline, võtta need raportid päevakorrast maha ja pöörata pilgud pigem majandusküsimustele ja tööpuudusele - need on asjad, mis tegelikult meie kodanikke mõjutavad.
<SPEAKER ID="022" NAME="Daniel Cohn-Bendit">
fraktsiooni Verts/ALE nimel. - (DE) Härra juhataja, see mõttekäik on uskumatu. Praegu ei ole küsimus Lissaboni lepingu ratifitseerimises. Me tahame olla valmis puhuks, kui see peaks ratifitseeritama. Kui mitte, siis kõik, mida oleme otsustanud, läheb tühja. Kui see aga ratifitseeritakse - ja see võib niisiis toimuda oktoobris -, siis peab parlament alates novembrist teisiti tööle hakkama. Vastutustundetu oleks selleks mitte valmis olla. Seepärast on vaja seda arutelu ja vaja on teha otsus.
<P>
Lisaks, austatud proua McDonald, leian ma, et teie ettepanek on eriti ebaõiglane teie kolleegi, parlamendist lahkuva proua Kaufmanni suhtes, sest ei anna talle ametiaja lõppedes võimalust näha, kuidas Euroopa Parlament võtab vastu tema sedavõrd tähtsa raporti. Teie kolleegi proua Kaufmanni nimel ei saa ma teiega nõustuda.
<P>
(Aplaus)
<SPEAKER ID="024" NAME="Pedro Guerreiro" LANGUAGE="PT">
Härra juhataja, teeme ettepaneku lisada päevakorda arutelu, mis puudutab ühise kalanduspoliitika reformi, võttes arvesse Euroopa Komisjoni 22. aprillil avaldatud rohelist raamatut selle tähtsa poliitikavaldkonna reformimise kohta ning pidades silmas rohelises raamatus sisalduvate ettepanekute kaugeleulatuvaid tagajärgi selle sektori ja kalurite jaoks. Arvestades arutelu poliitilist tähtsust ja teemakohasust, on ettepaneku lisada küsimus päevakorda teinud juba ka parlamendi kalanduskomisjon. Käesolev osaistungjärk on praeguse parlamendi jaoks viimane võimalus avaldada arvamust selles küsimuses.
<SPEAKER ID="025" NAME="Philippe Morillon" LANGUAGE="FR">
Härra juhataja, probleem on lihtsalt selles, et meil ei ole piisavalt aega. Ei ole otstarbekas alustada väheste järelejäänud tundide jooksul arutelu teemal, mille kohta langetatakse lõplikud otsused alles 2012. või 2013. aastal.
<P>
Me arutasime seda komisjonis 30. aprillil toimunud koosolekul. Kõik minu kolleegid leiavad, et asjade lahkamiseks peaksime ootama ära parlamendi järgmise koosseisu ametisseasumise.
