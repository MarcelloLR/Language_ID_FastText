<CHAPTER ID="014-02">
2. Valgevene, eelkõige Aless Mihhalevitši ja Natalja Radini juhtumid
<SPEAKER ID="280" NAME="Juhataja">
Järgmine päevakorra punkt on arutelu kuue resolutsiooni ettepaneku üle, mis käsitlevad Valgevenet, eelkõige Aless Mihhalevitši ja Natalja Radini juhtumeid.
<SPEAKER ID="281" NAME="Raül Romeva i Rueda">
autor. - (ES) Austatud juhataja! Pean oluliseks meelde tuletada, et see ei ole esimene kord, kui me siin parlamendis Valgevenest räägime, ja sellest vaatenurgast on resolutsioon tähtis, sest selles mõistetakse selgelt hukka opositsiooniliikmete vahistamine ja kinni pidamine ning nende põhiõiguste rikkumine.
<P>
Sellistes riikides nagu Valgevene peaks sõna-, kogunemis- ja liikumisvabadus olema esmatähtis ning seetõttu on vaja nõuda nende isikute, keda saab nimetada vaid poliitvangideks, viivitamatut ja tingimusteta vabastamist.
<P>
Teiseks leian, et oluline on mõista kõige tugevamal, rangemal, selgemal ja kindlamal võimalikul viisil hukka - ja seda resolutsioonis ka tehakse - piinamise kasutamine nendes ja ka teistes riikides isegi juhul, kui see toimub Euroopa Liidus, mida kahjuks mõnikord juhtub. Riigis aga, millega meie naabrussuhted süvenevad ja millega oma suhteid tugevdame, on piinamise kasutamine vangide kohtlemise viisina - eriti juhul, kui see on ajendatud poliitilistest motiividest - midagi, mis nõuab meilt täielikku kõrvale heitmist ja hukkamõistu.
<P>
Lõpetuseks tahaksin avalikult hukka mõista ka kohtuotsuse, mis langetati noortele opositsiooniliikmetele ainuüksi 2010. aasta 19. detsembri meeleavaldustes osalemise eest. Leian, et parlamendil on õigus väljendada selgelt oma vastuseisu nende valikute suhtes, ja nõuan, et parlamendi häält tuleb kuulda võtta.
<SPEAKER ID="282" NAME="Marietje Schaake">
autor. - Austatud juhataja! Pärast 19. detsembril 2010 Minskis toimunud sündmusi peeti kinni paljud opositsioonitegelased, sealhulgas endised presidendikandidaadid, ajakirjanikud ja inimõiguslased, ja neid peetakse siiani KGB kinnipidamiskeskuses vahi all. On olnud teateid KGB kasutatud piinamistest ja ülestunnistamiseks sundimistest. Asjade selline areng sobitub üldise mustriga repressiooniaktidest ja poliitiliselt motiveeritud kohtumenetlustest opositsioonitegelaste, kodanikuühiskonna, meedia ja inimõiguslaste vastu, mis jätkuvad tänaseni.
<P>
Kutsume Valgevene ametivõime üles viivitamatult võimaldama poliitilist opositsiooni, kodanikuühiskonda, sõnavabadust ja meedia pluralismi. Õigusriiki on vaja tugevdada! Sellest võidaks Valgevene ametivõimude usaldusväärsus, kui rahvusvahelised eksperdid alustaksid otsekohe rahvusvahelistele normidele vastavate uurimistega. Peaksime kaaluma piiravaid meetmeid, sealhulgas majandussanktsioonid Valgevene riigile kuuluvatele äriühingute vastu, kuid ma loodan, et seda ei ole vaja. Oleks teretulnud, kui üleskutsega selliste meetmete võtmiseks ühineks rohkem riike, sest paigalseis on vastuvõtmatu.
<SPEAKER ID="283" NAME="Kristian Vigenin">
autor. - Austatud juhataja! Valgevene on meie päevakorras väga tihti ja seda seetõttu, et me hoolime, me tahame näha demokraatlikku Valgevenet, kus austatakse inimõigusi. Mulle on aga jäänud mulje, et meie niivõrd tihti Valgevene ametivõimudele läkitatavaid sõnumeid - nii Euroopa Parlamendilt kui ka nõukogult - ei võeta kuulda. Nõukogu otsused ei ole siiani olukorda Valgevenes mõjutanud.
<P>
Aasta pärast väga mõõdukat progressi sai 19. detsember 2010 Valgevenes pöördepunktiks. Alates sellest on Valgevene end isoleerinud. See võib küll režiimi mõneks ajaks päästa, kuid seda Valgevene rahva tuleviku arvelt. Sellest tuleb aru saada ja me tuletame seda Lukašenkole ja tema sõpradele pidevalt meelde. Loodan, et president Lukašhenko paneb hästi tähele lõunanaabruses toimuvaid sündmusi ning mõistab, et ainuke vastutustundlik käitumisviis on riigi demokratiseerimine ning sotsiaalsed ja majandusreformid.
<P>
Meie Euroopa Parlamendis alla ei anna! Nõuame kõikide kinnipeetud meeleavaldajate viivitamatut ja tingimusteta vabastamist ning kõikide nende vastu esitatud poliitiliselt motiveeritud süüdistustest loobumist. Samas usume endiselt, et Valgevenel on aeg muutuda, ning teeme koostööd viie teise idanaabriga, et leida lahendus, mis viib demokratiseerumiseni ja sellise olukorra loomiseni Valgevenes, et selle aasta lõpus või järgmise aasta alguses võiksid Valgevenes toimuda vabad ja õiglased valimised.
<SPEAKER ID="284" NAME="Jacek Protasiewicz" LANGUAGE="PL">
Austatud juhataja! Aless Mihhalevitši peaaegu kaks nädalat tagasi esitatud siiras ja liigutav avaldus, milles ta paljastas Valgevene KGB poolt Aleksandr Lukašenko poliitiliste oponentide vastu kasutatud piinamismeetmed, oli šokeeriv. On šokeeriv, et 21. sajandil kasutatakse idapartnerluse raames Euroopa Liiduga koostööd tegema asunud Euroopa riigis natsismile ja stalinismile iseloomulikke meetodeid.
<P>
Väljendame resolutsiooniga oma šokki ja raevu ning solidaarsusest nendega, keda taga kiusatakse. Tahan täna siit saata kolm sõnumit! Esimene läheb Aless Mihhalevitšile, kuid ka vanglas viibivatele Anatoli Labiedzkale ja Mihhail Statkievitšile: imetleme teie vaprust, oleme teiega ega hülga teid!
<P>
Teine läheb Aleksandr Lukašenkole: hakake näitama üles austust rahvusvaheliste konventsioonide vastu, mille te ratifitseerinud olete, sealhulgas Prahas toimunud idapartnerluse tippkohtumise ühisavaldus, ja lõpetage oma kodanike tagakiusamine!
<P>
Kolmas sõnum läheb paruness Ashtonile: on aeg kehtestada majandussanktsioonid, sest ainult nii saame muuta olukorda, kus Valgevene opositsiooni taga kiusatakse.
<P>
Tänan teid!
<SPEAKER ID="285" NAME="Ryszard Czarnecki" LANGUAGE="PL">
Austatud juhataja! Valgevenel on Euroopa Liiduga ühine piir, kuid see riik tundub olevat tuhande valgusaasta kaugusel. Valgevene oleks nagu asustatud inimestega, kes juhinduvad erinevatest normidest. See ei ole nii! Sealgi elavad eurooplased - inimesed, kes ühises Euroopas rahulikult elada tahavad. Probleem on riigi president, kes kasutab aastakümneid tagasi Nõukogude Liidus tuntud meetodeid - president Lukašenko pakub meile omapärast reisi minevikku. Vastupidi äsja kõnelenud Kristian Vigeninile leian ma, et peaksime uskuma Euroopa häälde ja et parlament ja Euroopa Liit saavad avaldada Valgevene ametivõimudele survet inimõiguste austamiseks. See ei ole niivõrd poliitiline, vaid põhimoraali ja eetika küsimus. Peame oma vendadele Valgevenes täna teada andma, et nad ei ole üksi.
<SPEAKER ID="286" NAME="Rui Tavares" LANGUAGE="PT">
Austatud juhataja, head kolleegid! Siin on alati käsitletud raporteid inimõigustega seotud juhtumite kohta väljaspool Euroopa Liitu, seega võtan praeguses kiireloomulises arutelus vabaduse alustada meie tänast hääletust ajakirjandusvabaduse üle Ungaris või pigem Euroopa Liidus, sest inimõiguste austamine meie täiskogus ja inimõiguste austamine väljaspool Euroopa Liitu on põhiolemuselt seotud.
<P>
Arvestades, et meil on õnnestunud arutada probleeme, millega me Euroopa Liidus vastamisi seisame, hääletusel, millel see täiskogu jagunes ja kaheks lõhestus ning mis on andnud meile viimase kahe kuu jooksul väga palju tööd, saame nüüd Valgevene presidendi Lukašenko ees püstipäi seista. Saame president Lukašenkole öelda, et ta peab lõpetama oma riigis meeleavaldajate, enda oponentide ja ajakirjandusvabaduse represseerimise, sest ta ise esindab valitsust, kes arvab endal olevat ainuõiguse otsustada, mis on õige ja mis vale, mis on tasakaalustatud, mis on neutraalne ja mis objektiivne, kinnitades seda mitte ainult enda, vaid ka opositsiooni ja välisajakirjanduse nimel. Nägime isegi seda, kuidas president Lukašenko detsembri meeleavaldustele järgnenud repressiooni järgselt väga ülbelt rahvusvahelisele meediale vastu astus.
<P>
Just seetõttu leian, et võime loota Euroopa Parlamendi hääle, komisjoni hääle ja nõukogu hääle kuuldavaks muutumisele Valgevenes ning et saavutame moraalse võimu lisaks sellele, mida siinse täiskogu näite põhjal säilitama peame.
<SPEAKER ID="287" NAME="Eduard Kukan" LANGUAGE="SK">
Austatud juhataja! Visegradi rühma eelmise nädala kohtumisel Bratislavas saatis praegu seda rühma juhtiv Slovakkia välisminister Valgevene presidendile Lukašenkole selge sõnumi: nii kaua, kui Valgevene vanglates on kas või üks poliitvang, jääb see riik Euroopast täielikult isoleerituks.
<P>
Kahjuks on isegi praegu, kolm kuud pärast presidendivalimisi, olukord Valgevenes endiselt kriitiline. Demokraatlikult meelestatud inimesi uuritakse, vahistatakse, peetakse kinni ja hoitakse ebainimlikes tingimustes, nagu me täna arutanud oleme, võimaluseta saada õigusabi ja võimaluseta kohtuda oma pereliikmetega.
<P>
Ka seetõttu on oluline, et EL võtaks Euroopa viimase diktaatori suhtes rangema seisukoha. Vajalikuks võib osutuda ka meie kehtestatud majandussanktsioonide laiendamine, sest kõigist tõenditest selgub, et olgu sõnad kui karmid tahes, Valgevene inimeste olukorda need ei paranda.
<SPEAKER ID="288" NAME="Justas Vincas Paleckis" LANGUAGE="LT">
Austatud juhataja! See resolutsioon on selge sõnum Valgevene ametivõimudele selle kohta, et Euroopa Liit ei saa ega kavatse ilmutada sallivust meelt avaldamise õiguse piiramise suhtes ning samuti Valgevene poliitvangide olemasolu ja eelkõige piinamise suhtes kinnipidamisasutustes. Brüssel süvendab oma abi Valgevene kodanikuühiskonnale, valitsusvälistele organisatsioonidele, sõltumatule meediale ja üliõpilastele. Lisaks tuleb meil kiiresti kaotada kallid viisad, mis takistavad Valgevene kodanikel Euroopa Liitu reisimist, vähendada tollimaksu ja pidada läbirääkimisi viisarežiimi lõdvendamise suhtes. Mulle tundub, et vaatamata takistustele oleks praeguses olukorras Euroopa Parlamendi delegatsioonil siiski kasulik Valgevenesse minna. Kui seda ei saa teha kogu delegatsioon, siis peaksid parlamendiliikmed sinna üksikult minema, et olukorda paremini mõista ja mõnel määral mõju avaldada.
<SPEAKER ID="289" NAME="Kristiina Ojuland">
fraktsiooni ALDE nimel. - Austatud juhataja! Jaanuaris võtsime vastu Valgevenet käsitleva resolutsiooni. See ei ole üldse hea märk, et peame ikka ja jälle väljendama oma muret selle olukorra üle ning et Valgevene ametivõimudelt ei tule positiivset tagasisidet.
<P>
Vaatamata sellele, et Euroopa Liit on taas kehtestanud sanktsioonid ning võtnud Lukašenko režiimi kohta järeleandmatu seisukoha, rikutakse endiselt ja trambitakse jalge alla selliseid põhiõigusi nagu kogunemis- ja sõnavabadus. Veelgi enam, teated poliitvangide pidevast vaimsest ja füüsilisest piinamisest ning katsed KGB-le informeerijaid värvata annavad Euroopa Liidule selge sõnumi, et Lukašenko režiim ei saanud meie eelmist sõnumit kätte.
<P>
Võib-olla peaksime rääkima valjemini ja tegema veelgi selgemaks, et olukord Valgevenes on vastuvõtmatu. Tahaksin küsida komisjonilt lisameetmete kohta, mida Lukašenko režiimi vastu võtta saaks.
<P>
Tahaksin kutsuda ka Euroopa ettevõtteid ja investoreid üles Valgevenest tagasi tõmbuma, kui nad ei soovi käsitseda verist raha ega Lukašenko kuritegelikku režiimi otseselt või kaudselt toetada.
<SPEAKER ID="290" NAME="Marek Henryk Migalski" LANGUAGE="PL">
Austatud juhataja! Kristiina Ojulandil on õigus - räägime kogu aeg samast asjast, kuid oodatud tulemusi ei ole. Kahjuks aga eksis ta öeldes, et oleme selles ühel meelel. Tahaksin paluda, et kõik siinviibijad räägiksid ühel häälel ja räägiksid nii jõuliselt nagu Jacek Protasiewicz, kes on saatnud kõigile Valgevene vabaduse ja demokraatia eest võitlejatele sõnumi, et oleme koos nendega, ja andnud Valgevene režiimile selge hoiatuse, et nende tegevus on vastuvõtmatu. Lisaks sellele häälele, mida kõik toetama peaksid, on väljendatud ka teisi arvamusi ning kahjuks on üks resolutsiooni autoritest öelnud, et piinamised toimuvad Valgevenes ning ka mõnes Euroopa ja mõnes Euroopa Liidu liikmesriigis. See on vastuvõtmatu! Kristiina Ojulandil on õigus, et meid kuulatakse ja et mitte ainult meie ei kuula üksteist, vaid on ka veel keegi teine, kes meid kuulab. Kui arvamused on niivõrd erinevad, siis minu arvates oleme me jätkuvalt ebaefektiivsed. Suur tänu teile!
<SPEAKER ID="291" NAME="Sari Essayah" AFFILIATION="PPE">
(FI) Austatud juhataja! Euroopa viimane diktaator Lukašenko on Valgevenet raudse käega valitsenud üle 16 aasta. Selle riigi meedia ja kohtusüsteem on tema suveräänse kontrolli all ning ta ei kõhkle neid kasutamast poliitilise opositsiooni hävitamiseks, nagu me nägime hiljutistel võltsidel presidendivalimistel detsembris. Eriüksused ja muidugi politsei ajasid vägivaldselt meeleavaldusi laiali ja vahistasid sadu inimesi, sealhulgas peaaegu kõik opositsiooni presidendikandidaadid.
<P>
Lukašenko juhtkond on täielikult ignoreerinud ELi nõudeid vabastada poliitvangid ja teha lõpp kodanike vastu suunatud vägivallale. Nüüd peab EL rakendama jõulisemaid majandussanktsioone, sest Lukašenko on lihtsalt ära kasutanud idapartnerluse programmi ja kõiki naabruspoliitika eeliseid. Selliseid jõhkraid inimõiguste rikkumisi ei saa me vastuvõetavaks pidada kuskil maailmas ja kindlasti mitte Euroopa naabruses.
<SPEAKER ID="292" NAME="Mitro Repo" AFFILIATION="S&amp;D">
(FI) Austatud juhataja! Põhiõigusi rikkuvate riikide leidmiseks ei pea me Euroopast kaugemale minema. Valgevenes võidakse sind süüdistada ja kinni pidada vaid meeleavaldusel osalemise, valimistel kandideerimise või oma arvamusele kindlaksjäämise eest. Inimeste poliitiline teadlikkus ja kodanike aktiivsus ei ole ühiskonnale koorem, vaid peaks seda hoopis rikastama.
<P>
Raske on aga uskuda, et vaid ELi sundusega Valgevenes demokraatiat tõhustada saaks. Vaja on ka rohujuuretasandil dialoogi ja kodanikuühiskonna osalust. EL peab Valgevene demokraatlikku arengut toetama ning jätkama koostööd kultuuri- ja haridusprojektide korraldamisel. Euroopa välisteenistus peab arengut Valgevenes aktiivselt jälgima ja sealseid elanikke toetama, nii et Euroopa väärtusi ka seal juurutada saaks.
<P>
(Aplaus)
<SPEAKER ID="293" NAME="Cristian Dan Preda" AFFILIATION="PPE">
(RO) Austatud juhataja! Kaks päeva tagasi, 8. märtsil, rahvusvahelisel naistepäeval, ei saanud Natalja Radin selle tähistamist nautida, sest ta viibis koduarestis. Samal päeval tähistas vanglas oma 53. sünnipäeva Aless Mihhalevitš. Seda lihtsalt sel põhjusel, et ta on vaba mees, kes julges kandideerida presidendivalimistel, ning diktatuuririikides, nagu Valgevene, karistatakse selliste vabaduse žestide eest liikumisvabaduse piiramise ja vangistusega. Tahaksin tõsta esile meie resolutsiooni kaht punkti, mida ma väga oluliseks pean. Tunnen, et peame toetama Euroopa Liidu kehtestatud piiravate meetmete laiendamist, koostades nimekirja, mis hõlmab hiljuti Valgevenes toimunud inimõiguste rikkumisega seotud prokuröre, kohtunikke ja salapolitsei liikmeid. Teiseks leian, et peame tegema kõikvõimaliku Valgevene kodanikuühiskonna toetamiseks, mis meile mõnel määral lootust anda saab.
<P>
(Aplaus)
<SPEAKER ID="294" NAME="Elena Băsescu" AFFILIATION="PPE">
(RO) Austatud juhataja! Tahaksin alustada oma sõnavõttu üleskutsega Valgevene ametivõimudele lõpetada demokraatlike jõudude ja sõltumatu ajakirjanduse tsenseerimine! Teen samuti ettepaneku avada Valgevenes taas OSCE kontor.
<P>
2010. aasta detsembri presidendivalimistel anti inimõigustele raske hoop. Salapolitsei purustas halastamatult opositsiooni korraldatud valimispettustevastased meeleavaldused. Vahistati ka üks presidendikandidaat: Aless Mihhalevitš. Mihhalevitš tõi avalikkuse ette tema peal vanglas kasutatud piinamise, mida ametivõimud aga eitavad. Samal ajal olid sihtmärgiks ka opositsioonile lähedased ajakirjanikud. Vaatamata avalduste tegemise keelule kinnitasid nad Mihhalevitši väiteid, lootuses juhtida EL tähelepanu kriitilisele olukorrale Valgevenes. Tingimused, milles kinnipeetavaid hoiti, on ebamäärased, kuid nende väidete kohaselt pandi kinnipeetavate suhtes toime palju inimõiguste rikkumisi.
<SPEAKER ID="295" NAME="Krzysztof Lisek" AFFILIATION="PPE">
(PL) Austatud juhataja, volinik! Tahan väljendada oma siirast tänu võimaluse eest sõna võtta, sest kui ma rääkisin mõned päevad tagasi Aless Mihhalevitšiga, keda mul on olnud võimalus ja au tunda ja sõbraks pidada juba aastakümneid, lubasin ma talle, et teen täna sõnavõtmiseks kõikvõimaliku. Kuigi ma tean, et see ei ole õige koht isiklike sõnumite edastamiseks, tahaksin öelda: Aless, me oleme sinuga, nagu Jacek Protasiewicz ütles.
<P>
Leian, et täna on väga oluline opositsioonile öelda, et me neid toetame - ja me ei peaks seda ütlema mitte ainult opositsioonile. On oluline öelda seda neile, kes on seotud süüdistuste esitamisega - prokuröridele, kes korraldavad uurimusi nii, nagu neile öeldakse; kohtunikele, kes langetavad ebaõiglaseid otsuseid; asutuste direktoritele, kes vallandavad inimesi nende poliitilise aktiivsuse pärast; ülikoolirektoritele, kes keelavad üliõpilastel meeleavaldustel osaleda - seda tuleb öelda neile kõigile. Me mäletame. Me mäletame, mida te täna tegite ja kuidas käitusite ja ükskord tuleb aeg, kui te kõik saate teenitud karistuse.
<SPEAKER ID="296" NAME="Corina Creţu" AFFILIATION="S&amp;D">
(RO) Austatud juhataja! Minagi ühinen nendega, kes kutsuvad nõukogu, komisjoni ja rahvusvahelist üldsust üles suurendama toetust Valgevene kodanikuühiskonnale ja demokraatlikule opositsioonile, reageerides nii alates 2010. aasta detsembri sündmustele.
<P>
Üle 600 kodanikuühiskonna aktivisti, ajakirjaniku, õpetaja ja üliõpilase, enamiku presidendikandidaatide ja demokraatliku opositsiooni liidrite vahistamine ja kinni pidamine ning ebaproportsionaalses vahekorras jõudude kasutamine Lukašenko valimiste vastu protestimiseks korraldatud meeleavalduste järgselt on diktatuuri iseloomulikud tunnused ning näitavad kindlat kavatsust inimõigusi mitte austada. President Lukašenko ühe oponendi Aless Mihhalevitši juhtum, keda kohtueelse kinnipidamise ajal piinati ning ajakirjanik Nadja Radini juhtum on tähendusrikkad praeguses olukorras, millele oleme kohustatud vastupanu avaldama, toetades demokraatia tõhustamiseks Valgevene kodanikuühiskonna jõupingutusi, sõltumatut ajakirjandust ja opositsiooni.
<SPEAKER ID="297" NAME="Charles Tannock" AFFILIATION="ECR">
Austatud juhataja! Tõsiasi, et Valgevenes nimetatakse president Lukašenko salapolitseid ikka veel KGBks, annab meile kõigile teada, et peame tundma selle mõttelaadi ja meetodeid. 20 aastat pärast Nõukogude Liidu kokkuvarisemist on Lukašenko jäänud arhetüüpseks homo sovieticuse'ks, tugevaks meheks, kelle võimuiha on sama tugev kui instinktid teisitimõtlemise hävitamiseks.
<P>
Lukašenko kasutas või kasutab KGBd poliitilise tööriistana massimeeleavalduste vaigistamiseks, sealhulgas Aless Mihhalevitši ja Natalja Radina juhtumite korral, mis järgnesid järjekordsetele pettumust valmistavalt võltsitud presidendivalimistele eelmise aasta detsembris. Vahistati üle 700 inimese. Väga palju on lugusid opositsiooniaktivistide röövimisest, kohtuväliselt kinnipidamisest ning vaimsest ja füüsilisest piinamisest KGB poolt.
<P>
Valgevene läheb meile nii palju korda seetõttu, et tegemist on Euroopa riigiga, millest on saanud meie ukselävel olev Kuuba. Kui EL tahab inimõiguste, demokraatia ja õigusriigi edendamise valdkonnas maailmas moraalset jõudu omada, siis tuleb kindlasti alustada Euroopast, meie enda maailmajaost. Ma ei vaidlusta vajadust Lukašenko režiimis osaleda. Nn tühja tooli poliitika saavutaks EL jaoks vastupidise tulemuse, kuid peame suurendama toetust Valgevene opositsioonile ja tõhustama ELi nutikaid sanktsioone Lukašenko ja tema KGB semude vastu.
<SPEAKER ID="298" NAME="Eija-Riitta Korhola">
autor. - (FI) Austatud juhataja! Viimaste kuude sündmused Valgevenes näitavad selgelt, kuidas valitsus rikub jätkuvalt kodanike- ja poliitilisi õigusi. Opositsiooni toetajate vahistamised eelmise aasta detsembris kajastavad viisi, kuidas Lukašenko-vastaseid vägivaldsete vahenditega vaikima sundida püütakse.
<P>
Aless Mihhalevitši ja kuue teise opositsiooni presidendikandidaadi vangistamine põhjendamatul ettekäändel, et nad õhutasid vägivaldseid meeleavaldusi, on vastuolus poliitiliste õigustega. Samamoodi muudab ajakirjanik Natalja Radina kinnipidamine rohkem kui kuu aega oma arvamuse vaba väljendamise Valgevenes veel kaugemaks reaalsuseks.
<P>
Peame võtma tõsiselt Mihhalevitši, Radina ja teiste esitatud süüdistusi ebainimliku kohtlemise ja piinamise kohta KGB vanglates ning neid peab uurima erapooletu asutus. Tahan tuletada Valgevenele meelde rahvusvahelisi kohustusi, mille ta endale ÜRO kodaniku- ja poliitiliste õiguste rahvusvahelise pakti ning ÜRO piinamisvastase konventsiooni ratifitseerimisega võttis ning sellest järelduvalt ka Valgevene kohustust rahvusvahelise üldsuse ja eelkõige oma kodanike ees.
<SPEAKER ID="299" NAME="Johannes Hahn">
komisjoni liige. - Austatud juhataja! Meile teeb muret halvenev olukord Valgevenes, mis kahjuks üllatusena ei tule. Kodanikuühiskonna aktivistide, sealhulgas presidendikandidaatide, laialtlevinud kinnipidamine ja karistamine valimistejärgsel perioodil viis selleni, et eeldame karme karistusi. Praeguseks teame juba nelja juhtumit, kus üksikisikud mitmeks aastaks vangi mõistetud on. Kardame, et järgmiste kuude jooksul määratakse veel rohkem selliseid karistusi, kaasa arvatud neile peaaegu 40 inimesele, kellele praeguseks süüdistused esitatud on. Lisaks on meid vapustanud teated poliitilistel põhjustel kinni peetud isikute, sealhulgas endise presidendikandidaadi Aless Mihhalevitš, piinamisest ja väärkohtlemisest.
<P>
Kõik need kahetsusväärsed sündmused võiksid ajendada meie ELi reageeringut uuendama. Praegu on olukord järgmine: nagu teate, reageeris EL 19. detsembri võltsidele presidendivalimistele ja sellele järgnenud repressioonidele peaaegu 160 inimese kandmisega sanktsioonide nimekirja. See oli väga selge ja kindel sõnum ametivõimude hukkamõistmiseks. Samal ajal on komisjon ja Euroopa välisteenistus kujundanud kiiresti välja uued spetsiaalsed abivahendid, et pakkuda repressiooni ohvritele, nende peredele ja kodanikuühiskonnale kuni 1,7 miljoni euro suurust toetust. Seda abi andes keskendutakse esialgu repressiooniohvritele õigusabi andmisele ja nende nõustamisele ning kodanikuühiskonna organisatsioonide ja kodanikualgatuskampaaniate toetamisele.
<P>
Ka meie lõpetame Valgevenele antava vaheabi ümberorienteerimise, et suurendada kodanikuühiskonna toetamist. Komisjon neljakordistab Valgevene kodanikuühiskonnale perioodiks 2011-2013 antavat abi kogusummani 15,6 miljonit eurot, pöörates erilist tähelepanu sõltumatu meedia tugevdamisele ja üliõpilaste toetamisele, säilitades muu hulgas Euroopa Humanitaarülikooli rahastamise.
<P>
Nüüd on aeg mõtiskleda, kas on vaja täiendavalt reageerida. Kõrge esindaja avaldas pärast esimest karistuse määramist 18. detsembril viivitamatult hukkamõistu ning meenutas, et õigusemõistmises ei ole kohta poliitilistele motiividele. EL mõistis karmid karistused ja süüdistused piinamise kohta tugevalt hukka ka OSCEs ning arutab seda küsimust ÜRO inimõiguste nõukogus.
<P>
Lõpetuseks arutab Euroopa Liit, kas hiljutised sündmused nõuavad olemasoleva sanktsioonide nimekirja edaspidist täiendamist, lisades sinna uusi nimesid, näiteks need, kes vastutavad hiljutiste karistuste määramise ja hiljutise mahasurumiseni viimise eest. EL on valmis kaaluma täiendavaid sihtotstarbelisi meetmeid kõigis koostöövaldkondades, kus see kohane on.
<P>
Parlamendi resolutsioon on kindlasti kasulik ja õigeaegne panus meie mõtisklustesse ja aruteludesse. Tänan parlamendiliikmeid tähelepanu eest!
<SPEAKER ID="300" NAME="Juhataja">
Olen saanud kuus resolutsiooni ettepanekut, mis esitati vastavalt kodukorra artikli 110 lõikele 2.
<P>
Arutelu on lõppenud.
<P>
Hääletus toimub pärast arutelusid.
