<CHAPTER ID="029">
Roheline raamat üleeuroopalise transpordivõrgu tulevase poliitika kohta (lühiettekanne)
<SPEAKER ID="247" NAME="Juhataja">
Järgmine päevakorrapunkt on transpordi- ja turismikomisjoni nimel Eva Lichtenbergeri koostatud raporti "Roheline raamat üleeuroopalise transpordivõrgu tulevase poliitika kohta” lühiettekanne.
<SPEAKER ID="248" NAME="Eva Lichtenberger" LANGUAGE="DE">
Härra juhataja, daamid ja härrad, suur tänu, et jäite siia, et kuulata seda teemat, mis on tegelikult palju olulisem, kui võiks järeldada siinviibivate parlamendiliikmete arvust. See käsitleb transpordipoliitika läbivaatamist seoses üleeuroopaliste võrkudega. Kõigepealt lubage mul edastada tänusõnad kolleegidele, kes selle raporti koostamisele kaasa aitasid, eriti komisjonile ja sekretariaadile, kellest oli palju abi.
<P>
Üleeuroopaliste võrkude ajalugu on pikk. Viisteist aastat on esitatud projekte, arutatud nimekirju ja lükatud otsuseid edasi. See oli ja on põhjus, miks käsitleda kogu seda teemat põhjalikumalt, uuendada seda ning vaadata, mil määral seatud eesmärgid on saavutatud või saavutatavad. Üleeuroopalised võrgud ei ole olnud alati edukad. Selle põhjus seisneb - nagu Euroopa Liidus sageli - osaliselt ka rahastamises ning eeskätt rahastamises liikmesriikide poolt, kellel on ikka veel kahetsusväärne komme nõuda Euroopa Liidult suurt toetust. Kui aga kõne all on maksed Euroopa Liidu eelarvesse, siis on kotisuu kõvasti kinni ning raha antakse väga vähe välja.
<P>
Kuna aga mitte millestki mitte midagi ei sünni, siis paljud projektid ongi jäänud üksnes paberile ning meil tuleb seda teemat taas põhjalikult käsitleda, võttes eeskätt arvesse viimaseid probleeme, millega me Euroopa transpordipoliitika puhul tervikuna vastamisi seisame. Ühest küljest seisame me vastamisi kliimamuutuste tagajärjel tekkinud uute probleemidega ning meil tuleb neile reageerida. Küsimusi transpordipoliitika säästlikkuse ja kliimale tekitatud kahju kohta teatavate transpordivahendite poolt tuleb meil küsida ikka ja jälle uuesti ning need peavad kajastuma ka liikmesriikide ja Euroopa Liidu tegevuses.
<P>
Teine küsimuse, mida meil tuleb otsustavalt käsitleda, on praegune finantskriis, mis teatud tingimustes piirab veelgi liikmesriikide võimet võtta meetmeid infrastruktuuride ja nendega seotud vajalike investeeringute suhtes. Laienemine on aga toonud kaasa täiesti uued ülesanded, mida Euroopas täita tuleb ja mida ei olnud siis olemaski, kui võeti vastu otsus üleeuroopaliste võrkude nimekirja kohta. Seetõttu võeti pärast pikki mõttevahetusi parlamendikomisjonis vastu otsus toetada lähenemisviisi, millega tahetakse käsitleda just neid küsimusi.
<P>
Esiteks peavad eri transpordiliigid olema ühendatud palju paremini, kui nad on seda seni olnud. Varem seda ignoreeriti. See puudutab eeskätt sadamaid ja tagamaad, mis viimastel aastatel on tähelepanuta jäetud ja mis nüüd on kõnealuse raporti keskmes. Selleks tuleb aga töötada välja ka põhivõrk ja võrguühendused, millel kogu süsteem põhineb ja millega on kogu süsteem ühendatud, võimaldades seda transpordisektoris tõhusalt edasi arendada ja jätkata selle juhtimise edendamist. Me vajame lisaks geograafilisele võrgule ka kontseptsioonilist võrku eri transpordiliikide vahel, paremaid koostalitlusvõimelisi ühendusi ning tehnilisest aspektist paremat tööd ühendamisel. See on seotud pigem tarkvara kui riistvaraga. See on meie raporti tuum ning ma loodan, et me jõuame kokkuleppele selle resolutsiooni suhtes, mis on leidnud ulatuslikku toetust, ning et me ei astuks sammu tagasi, nagu on praegu pakutud välja alternatiivses resolutsioonis.
<SPEAKER ID="249" NAME="Joe Borg">
komisjoni liige. - Härra juhataja, alates üleeuroopalise transpordivõrgu poliitika loomisest 15 aastat tagasi on see edendanud märkimisväärselt siseturu toimimist ning majanduslikku, ühiskondlikku ja territoriaalset ühtekuuluvust. Nüüd tuleb seda aga kohandada vastavalt uutele probleemidele.
<P>
Rohelises raamatus üleeuroopalise transpordivõrgu poliitika läbivaatamise kohta käsitletakse neid probleeme ja esitatakse meetmeid nende lahendamiseks nii võrgu kavandamise kui ka projekti elluviimise etappides.
<P>
Komisjon on väga tänulik selle eest, et Euroopa Parlament jälgib seda läbivaatamise protsessi algusest peale, nagu nähtub resolutsioonist. See rõhutab mõlema institutsiooni kindlat eesmärki töötada välja tulevikku suunatud üleeuroopalise transpordivõrgu poliitika.
<P>
Meie ettepanekud ning proua Lichtenbergeri, transpordikomisjoni vastuvõetud raportis esitatud eesmärgid ja üleskutsed on paljuski sarnased, st et vaja on integreeritumat ja sidusamat lähenemisviisi võrkudele ning selles tuleb edendada koostalitlusvõimelisi transpordiühendusi, nagu raudteeühendus sadamate ja lennujaamadega, ning koostalitluslikke terminale, samuti ühendusi pikamaa- ja linnatranspordisüsteemi vahel, aga ka koostalitlusvõimet, et luua parem alus reisijate ja kaubatranspordi tõhusamaks, turvalisemaks ja kvaliteetsemaks teenindamiseks.
<P>
Komisjon jagab ka raporti seda seisukohta - eriti kaubatranspordisektoris -, mille kohaselt on oluline edendada koostalitlusvõimelisi transpordiahelaid, milles täidavad olulist osa vee- ja raudteetransport ning arukad transpordisüsteemid muudavad infrastruktuuri kasutamise optimaalseks.
<P>
Raporti projektis valis transpordikomisjon kolmanda võimaluse - kahetasandilise struktuuri, mis koosneb põhivõrgust ja üldisest võrgust. Seda valikut toetades kinnitab parlament vajadust võtta tavapärase transpordiinfrastruktuuri poliitika raames arvesse piisaval määral ka uusi tingimusi ja olusid; vajadust olla paindlikum ja reageerida paremini muutuvatele oludele, samuti olla rohkem avatud, et tuvastada ja toetada transporditeenuste nõuetest tulenevaid infrastruktuurimeetmeid, ning vajadust majandus- ja keskkonnaalaste proovikivide järele, et edendada transpordikoridoride parandamist kooskõlastatult rea väikeste infrastruktuuri- ja aruka transpordisüsteemi projektide kaudu.
<P>
Me täheldasime, et pärast seda, kui transpordikomisjon hääletas raporti projekti üle, esitati ka alternatiivne resolutsioon, milles toetatakse teist võimalust, s.o ühetasandiline võrk prioriteetsete projektidega või ainult prioriteetne võrk ning seega ilma üldise võrguta. See on meie arvamuse kohaselt vastuolus resolutsiooni projekti mõningate teiste punktidega.
<P>
Siinkohal soovin ma meelde tuletada üldise võrgu eeliseid ja puudusi. Olles liiga suur selleks, et oleks võimalik kindlaks määrata selged prioriteedid ja suunata ühenduse vahendid selle rakendamise toetamisele, aitab see tagada juurdepääsu üleeuroopalisele transpordivõrgule ja edendada sidusust. See on osutunud ka oluliseks võrdlusaluseks mitmesugustele transpordipoliitika meetmetele ning õigusaktidele, eriti seoses koostalitlusvõimega raudteesektoris ja liiklusohutusega. Üldise võrgu kaotamine avaldaks seega teatavat halba mõju.
<P>
Võrgu rakendamisega seoses oleme me täielikult nõus raportis esitatud seisukohaga, et liikmesriikidel on transpordiinfrastruktuuri üle otsustamisel, selle kavandamisel ja rahastamisel oluline osa täita. Üleeuroopalise transpordivõrgu eelarve ja territoriaalse arengu eesmärkide kooskõlastamise jaoks peavad rahalised vahendid olema piisavad, samuti tuleb tugevdada üleeuroopalise transpordivõrgu poliitikat, kusjuures edendada tuleb veelgi avaliku ja erasektori koostööd.
<P>
Komisjon toonitab veel, et üleeuroopalisse transpordivõrku investeerimine aitab tagada jätkusuutliku majandusarengu ja on seega oluline viis, aitamaks praegusest kriisist üle saada.
<P>
Kokkuvõtteks võib öelda, et me oleme väga tänulikud resolutsiooni ettepaneku eest üleeuroopalise transpordivõrgu tulevase poliitika kohta. Me soovime tänada transpordikomisjoni konstruktiivse arutelu eest sellel teemal ja eriti proua Lichtenbergerit tema põhjaliku töö eest. See on väärtuslik panus protsessi järgmistesse etappidesse, mis hõlmavad arutelusid teiste institutsioonidega.
<SPEAKER ID="250" NAME="Juhataja">
Päevakorrapunkti käsitlus on lõppenud.
<P>
Hääletus toimub kolmapäeval, 22. aprillil 2009.
<P>
Kirjalikud avaldused (kodukorra artikkel 142)
<SPEAKER ID="988" NAME="Krzysztof Hołowczyc  " LANGUAGE="PL">
Kuna Euroopa Parlamendi praeguse koosseisu ametiaeg hakkab lõppema, on meil võimalus avaldada arvamust komisjonil lähiajal kavas olevate muudatuste kohta lähenemisviisis ühenduse suurimale infrastruktuuriprojektile, nimelt üleeuroopalisele transpordivõrgule.
<P>
Praegu rajatakse liikmesriikides võrgu eri lõike. Selle loogiline jätk oleks - ja see oleks ka viimane etapp - eri riikide üksikute lõikude ühendamine üheks sidusaks tervikuks, mis moodustaks üleeuroopalise süsteemi.
<P>
Euroopa Liidu geograafia muutub pidevalt. Seetõttu näib muudatuste kehtestamine võrgu skeemide kohandamiseks olevat õigustatud. Sellega seoses muutuvad vajadused finantsinvesteeringute järele. Võrgu ühendamise viimases etapis tuleks pöörata rohkem tähelepanu piiriüleste osade rahastamisele.
<P>
Euroopas olemasolevate transpordiühenduste kvaliteetsemaks muutmine ja uute rajamine aitab vähendada liiklusõnnetusi, mis on meie jätkuv prioriteet võitluses ELi kodanike parema liikuvuse tagamiseks. Lisaks sellele õigustavad Euroopa 21. sajandi infrastruktuuriprioriteedid igat liiki tehnoloogiliste uuenduste kasutuselevõtmist ja arukate transpordisüsteemide propageerimist viimasel ajal.
