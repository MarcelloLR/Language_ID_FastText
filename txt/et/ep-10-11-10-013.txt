<CHAPTER ID="013">
Tööplaan
<SPEAKER ID="020" NAME="President">
Neljapäeval, 2010. aasta 21. oktoobril esimeeste konverentsil kodukorra artikli 130 ja 131 kohaselt koostatud osaistungjärgu päevakorra projekti lõplik versioon on välja jagatud.
<P>
Tehtud on ettepanekud järgmisteks muudatusteks.
<P>
Kolmapäev
<P>
Arutelu teemal "OSCE tugevdamine ja ELi roll” nõukogu komisjoni asepresidendi ning liidu välisasjade ja julgeolekupoliitika kõrge esindaja nimel tehtud avalduse põhjal.
<P>
Pärast arutelu broneeringuinfot käsitleva ELi välisstrateegia üle ja enne suuliselt vastatavat küsimust innovatsioonialaste partnerluste kohta võetakse arutlusele Gauzèsi raport alternatiivsete investeerimisfondide valitsejate kohta ja komisjoni avaldus ühtse turu akti kohta.
<P>
Nathalie Griesbecki soovitused Euroopa Liidu ja Gruusia vahelise lepingu kohta on päevakorrast eemaldatud.
<P>
Neljapäev
<P>
Eva Lichtenbergeri raport Krzysztof Liseki puutumatuse äravõtmise taotluse kohta lisati neljapäevasesse hääletusnimekirja.
<P>
Hääletus ettepaneku üle võtta vastu Euroopa Parlamendi otsus Euroopa Politseikolledži 2008. aasta raamatupidamiskontode sulgemise kohta on lükatud edasi järgmisse osaistungjärku.
<P>
Hääletus Ukrainat käsitlevate resolutsioonide ettepanekute üle on lükatud edasi novembri II osaistungjärku Strasbourgis.
<SPEAKER ID="021" NAME="Marta Andreasen" AFFILIATION="EFD">
Austatud president! Meie fraktsioon on CEPOLi kontode sulgemise üle hääletamise edasilükkamise vastu, sest kõnealune institutsioon ei ole saanud eeskirjade eiramise eest eelarve täitmise heakskiitu. Leiame, et on tarvis teha kiirelt otsused, nii et me ei saa hääletust edasi lükata.
<SPEAKER ID="022" NAME="William" AFFILIATION="The Earl of) Dartmouth  (EFD">
Austatud president! Ma ei räägi pikalt. EL on hoidnud raamatupidamismenetlusi silmas pidades väga pikalt head mainet ning eriti silmatorkavaid juhtumeid ei ole esinenud. Minu teada on kontrollkoda keeldunud eelarve täitmise heakskiidu andmisest juba 14 korda järjest. Asjaomasel asutusel on olnud sarnane ja kui võimalik, siis isegi silmatorkamatum maine. Kui Euroopa Parlament soovib nendes küsimustes mingitki tõsiseltvõetavust säilitada, tuleb see probleem viivitamatult käsile võtta.
<SPEAKER ID="023" NAME="Véronique Mathieu" AFFILIATION="PPE">
(FR) Austatud president! Soovin meelde tuletada, et see olin mina, kes Euroopa Politseikolledži (CEPOL) eelarve täitmise heakskiidu kohta raporti esitas. Teatan, et plaanisime koostöös variraportööridega eelarvekontrollikomisjonis 30. novembriks eelarve täitmist ja kontode sulgemist käsitlevat arutelu, et kuulata ära mitte ainult CEPOLi direktori, vaid ka haldusnõukogu esimehe avaldused, ning et eelarvekontrollikomisjon ei ole 2008. aasta eelarve täitmise uurimist veel lõpetanud.
<P>
Koos CEPOLi uue direktoriga on 2008. aasta raamatupidamiskontodes tehtud mõned parandused. Austatud president! Head kolleegid! Oleksin väga kurb, kui parlament ei laseks uurimist lõpetada, ning teen tungiva ettepaneku kontosid mitte sulgeda. Kui sellel osaistungjärgul kontod sulgeksime, oleks see suur viga.
<SPEAKER ID="025" NAME="Elmar Brok" AFFILIATION="PPE">
(DE) Austatud president! Teen fraktsiooni nimel ettepaneku hääletuseks. Seda on enne valimisi juba üks kord edasi lükatud. Me ei tohiks seda ELi ja Ukraina tippkohtumisele järgnevasse aega lükata. Soovime resolutsiooni abil kutsuda tippkohtumisel osalejaid, aga ka komisjoni ning nõukogu üles kiirendama läbirääkimisi Ukrainaga vabakaubanduslepingu, viisamenetluse ja assotsiatsioonilepingu üle. Soovime aga arutlust ka opositsiooni ebasoodsa seisu üle piirkondlikel ja kohalikel valimistel, kus opositsioon ei saanud igal pool oma kandidatuuri esitada, ning veel enam, üha hägustuva kohtuvõimu ja täidesaatva võimu lahususe üle.
<P>
On tähtis väljendada selgelt meie positiivset suhtumist Ukrainasse. Tegu on Euroopa riigiga, millel peab olema Euroopa perspektiiv. Me ei soovi, et Ukrainas võtaks võimust autoritaarne režiim, mis muudaks selle eesmärgi saavutamise võimatuks. Soovime, et asjaomane resolutsioon võetaks vastu enne tippkohtumist, sest vastasel juhul võidakse seda vääriti mõista, justkui ei oleks Euroopa Parlamendil kirjeldatud negatiivsele olukorrale mitte midagi ette heita. Peaaegu kõik valimisvaatlusorganisatsioonid on jõudnud järeldusele, et valimised olid probleemsed. Oleme tegelikult viimased, kes selle kohta seisukoha võtavad. Me ei tohiks kahjustada oma tõsiseltvõetavust.
<SPEAKER ID="026" NAME="Gunnar Hökmark" AFFILIATION="PPE">
Austatud president! Asja tuum on selles, kas parlament jõuab ette või jääb maha, kas tegutseb enne või pärast tippkohtumist. Me kas proovime avaldada mõju või lepime tagantjärele kommenteerija rolliga. Võib õigusega väita, et mõnel juhul areneb Ukraina õiges suunas, kuid on ka palju teisi valdkondi, kus areng on negatiivne, ning kui nii edasi läheb, kaugeneb Ukraina koostööst Euroopaga.
<P>
Kui räägime muredest ja probleemidest, ei püüa me seada tõkkeid, vaid - vastupidi - neist vabaneda, mistõttu soovimegi, et resolutsioon praegu vastu võetaks. Teame, et Ukraina ühiskond ja valitsus on väga huvitatud sellest, mida Euroopa Parlamendil sel teemal öelda on. Kui võtame sõna, kuulavad nad meid ja võtavad meie seisukoha arvesse. Kui me sõna ei võta, võtavad nad ka selle arvesse. Seetõttu pooldame, et otsus resolutsiooni üle langetataks praegusel osaistungjärgul.
<SPEAKER ID="027" NAME="Hannes Swoboda" AFFILIATION="S&amp;D">
(DE) Austatud president! Olen mõnevõrra üllatunud, sest kõigi fraktsioonide vahel jõuti kokkuleppele, et ülihoolikalt ettevalmistatud resolutsioon võetakse vastu novembri II osaistungjärgul Strasbourgis. Loomulikult on igaühel õigus oma meelt muuta. Esiteks pean lihtsalt mõistlikuks oodata ära valimisvaatlejate raporti ja kui see selgesõnaliselt esitatud on, oma avaldustes sellest lähtuda. Teiseks ei ole mingit küsimust, kas meie arvates oli valimistega probleeme - oli küll, kohati päris tõsiseid. Me ei ole ex officio kaitsjad, austatud Euroopa Rahvapartei (kristlike demokraatide) fraktsiooni liikmed, palun ärge olge ka teie opositsiooni ex officio kaitsjad! Kui oleksite opositsiooni suhtes sama kriitilised kui meie valitsuse suhtes, õnnestuks meil leida ühine nimetaja.
<P>
Soovitan jälgida Ukrainas toimuvat objektiivselt, mitte läbi fraktsiooni poliitika prillide. Soovitan langetada otsuse novembris. Kui enamus leiab aga, et peaksime täna hääletama, palun fraktsioonil PPE tungivalt otsida meiega koos ühist kriitilist seisukohta ka kõigi tõsiste probleemide käsitlemiseks, mitte ainult valitsuse vastu.
