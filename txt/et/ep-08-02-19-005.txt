<CHAPTER ID="005">
Akrediteerimine ja turujärelevalve seoses toodete turustamisega - Toodete turustamise ühtne raamistik - Riiklike tehniliste eeskirjade kohaldamine teises liikmesriigis seaduslikult turustatavate toodete suhtes - Tarbekaupade turvalisusmärgistamine (arutelu)
<SPEAKER ID="009" NAME="President">
(FR) Järgmine päevakorrapunkt on ühisarutelu järgmiste raportite kohta:
<P>
André Brie poolt siseturu- ja tarbijakaitsekomisjoni nimel esitatud raport ettepaneku kohta võtta vastu Euroopa Parlamendi ja nõukogu määrus, millega sätestatakse akrediteerimise ja turujärelvalve nõuded seoses toodete turustamisega - C6-0068/2007 -;
<P>
Christel Schaldemose poolt siseturu- ja tarbijakaitsekomisjoni nimel esitatud raport ettepaneku kohta võtta vastu Euroopa Parlamendi ja nõukogu otsus, millega sätestatakse toodete turustamise ühtne raamistik - C6-0067/2007 -;
<P>
Alexander Stubbi poolt siseturu- ja tarbijakaitsekomisjoni nimel esitatud raport ettepaneku kohta võtta vastu Euroopa Parlamendi ja nõukogu määrus, milles sätestatakse menetlused seoses teatavate riiklike tehniliste eeskirjade kohaldamisega teises liikmesriigis seaduslikult turustatavate toodete suhtes ja tunnistatakse kehtetuks otsus 3052/95/EÜ - C6-0065/2007 -,
<P>
ja järgmist suuline küsimus:
<P>
Arlene McCarthy poolt siseturu- ja tarbijakaitsekomisjoni nimel komisjonile esitatud suuline küsimus tarbekaupade ohutusmärgistuse kohta - B6-0009/2008).
<SPEAKER ID="010" NAME="André Brie">
raportöör. - (DE) Proua president, volinik, eesistujariigi esindajad, daamid ja härrad, akrediteerimise ja turujärelvalve määruse objekt ja juriidilised detailid on keerulised ning sellel on väga kuiva ja suurel määral tehnilise dokumendi kõik tunnused. Samas pole mingit kahtlust, et sellel on väga suur poliitiline mõju tarbijate ja Euroopa majanduse jaoks tervikuna. Probleemid, mis ajendasid komisjoni ettepanekut koostama ja mis on aluseks siseturu- ja tarbijakaitsekomisjoni arutelude käigus vastu võetud arvukatele muudatustele ja otsustele, on kõigile ilmselged. Piirdun oma märkustes kolme kitsama küsimusega.
<P>
Esiteks, akrediteerimist pole senini Euroopa tasandil reguleeritud, kuigi seda praktiseeritakse enamikus liikmesriikides ning see avaldab märkimisväärset mõju turujärelevalveasutuste tegevuse tulemustele. Lähtuvalt ELi siseturust ja kaupade vabast liikumisest, on tarbijate jaoks äärmiselt tähtis turujärelevalveasutuste kvaliteedi ja tõhususe nähtavate erinevuste ühtlustamine, rakendades akrediteerimisasutustele kohaldatavaid Euroopa eeskirju. Selles osas on Euroopa Parlament läinud komisjoni ettepanekust kaugemale, pannes neile ametitele ja liikmesriikidele selgelt rangemaid kohustusi. Määruses sätestatakse selgesõnaliselt, et akrediteerimisasutused ei tohi osaleda äritegevuses, nende tegevus peab põhinema mittetulunduslikul alusel, nad ei tohi konkureerida teiste akrediteerimisasutustega ning peavad säilitama sõltumatu riikliku asutuse staatuse.
<P>
Teiseks, kuigi tarbijate ja keskkonna ohutust ja kaitset reguleerivad arvukad Euroopa suunised ja muud siduvad standardid, näitas möödunud aastal aset leidnud Ameerika Ühendriikide mänguasjatootja Martelli juhtum ja mõned teised juhtumid, et praegune praktika ei ole paljudel juhtudel rahuldav ning peale selle esineb paiguti ebapiisavast järelevalvest tulenevalt liiga suuri erinevusi Euroopa piiridel ja Euroopa turul kehtivate eeskirjade jõustamises. Mõistagi on tarvis teha muudatusi ja täiendusi üksikutes direktiivides, nagu näiteks mänguasjade ohutuse direktiivis. Komisjoni poolt määruse vastuvõtmiseks esitatud ettepaneku peamine eesmärk oli aga turujärelevalve süsteemi täiustamine, tugevdamine ja ühtlustamine. Euroopa Parlament oli selle seisukohaga nõus ning arendas mitut aspekti isegi edasi, muutes liikmesriikide ja turujärelevalveasutuste kohustusi, sealhulgas koostöönõue tollivõimudega, üksikasjalikumaks ja kompaktsemaks. Meie arvates viitase see ka asutuste rangele avalikustamiskohustusele ja avalikule infovabadusele. Mul on hea meel selle üle, et nõukogu ja komisjon on sellele parlamendi esitatud probleemile vastanud.
<P>
Kolmandaks, mina isiklikult olen veendunud, et parlamendi suurim edu ja kõige olulisem edasiminek on olnud tarbekaupade kaasamine. Selle määruse rangelt siduvast iseloomust tulenevaid eeliseid võib ühendada üldise toote ohutuse direktiivi eelistega, mis hõlmavad vaatamata minimaalsele siduvale jõule väga üksikasjalikke tarbijakaitsemeetmeid. See oli meie komisjoni ja nõukoguga peetud arutelude ja läbirääkimiste kõige keerulisem valdkond nii õiguslikus kui ka tehnilises mõttes. Viljaka tulemuse põhjuseks oli kahtlemata tõsiasi, et kuigi kolm institutsiooni eelistasid erinevaid lähenemisviise, leppisid nad kokku tarbijakaitse suurendamise ja tõhusama turujärelevalve eesmärkides. Sel põhjusel tahaksin ma tänada volinikke Kunevat ja Verheugenit, komisjoni meeskonda ja meie läbirääkimiste partnereid eesistujariikidest Saksamaalt ja Portugalist ning eriti eesistujariik Sloveeniast nende intensiivse, konstruktiivse ja läbimõeldud koostöö eest. Kasutaksin siinkohal võimalust avaldada oma tänu ka hiljuti lahkunud Michel Ayralile, kes vastutas suures osas koostöö korraldamise eest, mistõttu tema hiljutine lahkumine on meile kõigile veelgi suurem kaotus. Ma kinnitan eesistujariigi seisukohta, et tulemust poleks praeguseks ilmselt saavutatud ilma kolme viimase eesistujariigi kõikehõlmava koostööta.
<P>
Selle määrusega tugevdati oluliselt tarbijate tervise ja ohutuse, keskkonnakaitse ja nõuetekohase tootekvaliteedi õiguslikku alust. Edasised võimalused tarbijate jaoks käegakatsutavate tulemuste saavutamiseks sõltuvad liikmesriikidest ja komisjonist. Lubage mul avaldada ka erilist tänu variraportööridele, Christel Schaldemosele ja Alexander Stubbile, nende eeskujuliku koostöö eest selle paketi ettevalmistamisel.
<SPEAKER ID="011" NAME="Christel Schaldemose">
raportöör. - (DA) Proua president, volinik, eesistuja, daamid ja härrad, ma tahaksin alustada sellega, et tänan teid kõiki selle paketi ettevalmistamisel tehtud fantastilise koostöö eest. See on olnud põnev mitmel viisil. Nagu variraportöörid teavad, oli see minu esimene raport parlamendis oleku aja jooksul ning see on pakkunud head õppimiskogemust. Samuti oli väga suureks väljakutseks töötada kolme raportiga ning seega ka teiste raportööridega. See on olnud huvitav!
<P>
Asjaolu, et me oleme tegelenud kolme teatavates valdkondades kattuva raportiga, on meie tööle lõppkokkuvõttes kasuks tulnud, kuna nüüd on meil olemas ühtne siseturgu tugevdav seadusandlik dokument. Paremast seadusandlusest on palju räägitud ning kuigi komisjon on meie läbirääkimiste kestel kahtlemata mitmel korral kukalt kratsinud, julgen ma siiski öelda, et meie tehtud töö on kulgenud edukalt. Me oleme kõik teinud väga tõhusat koostööd ja saavutanud seeläbi häid tulemusi. Teisest küljest on meil tulemuseni jõudmiseks olnud väga palju kohtumisi.
<P>
Ma tahaksin rõhutada kolme asja, mida me oleme parlamendi poolt seoses toodete turustamise raamistikuga propageerinud; kolme asja, mille me oleme läbi töötanud ning mille tähtsus seisneb selles, et me saame nüüd saavutatud kompromissi toetada ning sellega üsna rahul olla. Esiteks, ma arvan, et tarbijad on suurel määral võitnud sellest, et oleme tugevdanud kogu turustusahela ulatuses ettevõtetele pandud kohustusi. Iga tootega kokkupuutuv isik vastutab tagamise eest, et see toode oleks ohutu ja vastaks ELis kehtivatele nõuetele. See kehtib nii Hiinas paiknevale tootjale, Kölnis asuvale importijale kui ka Kopenhaagenis tegutsevale turustajale. Ühtlasi tähendab see seda, et juhul kui imporditud toode osutub ohtlikuks või ei vasta EL eeskirjadele, siis ei saa importija enam väita, et ta ei vastuta sellise toote eest.
<P>
Teiseks oleme me vahetult enne finišijoont leppinud kokku selles, kuidas tugevdada CE-vastavusmärgist. Juba komisjoni esimesest arutelust alates on olnud selge, et selle probleemi lahenduse leidmine on suhteliselt keeruline. Mida vastavusmärgis täpselt tähendab? Kuidas me saaksime kontrollimeetmeid tugevdada? Kas see on üldse usaldusväärne ohutustagatis? Meie leitud lahendus lubab meil CE-vastavusmärgist säilitada ja tugevdada. Tulevikus saavad liikmesriigid ettevõtetele ja tootjatele CE-vastavusmärgise väärkasutuse eest süüdistuse esitada. Samal ajal oleme tugevdanud ka turu kontrolli, mitte vähem kui hr Brie raporti tulemusena. Üldiselt tähendab see seda, et tarbijatena on meil tulevikus palju suurem usaldus märgist kandvate toodete suhtes.
<P>
Kuid - ja see on kolmas punkt - ettepanekus tegime me komisjonile samuti ülesandeks vastavusmärgise funktsiooni lähema uurimise. CE-vastavusmärgis ei ole tingimata lahendus kõigile meie ohutusega seotud probleemidele siseturul. Vastavusmärgis on mõeldud eelkõige turujärelevalvega tegelevatele organisatsioonidele ja asutustele. Seetõttu oleme nimetatud otsusega palunud komisjonil viia läbi turu toimemehhanismide uurimine ning tarbijale ohutust tähistava märgistuse põhjalik üldhindamine. Komisjon tegeleb selle ülesandega ning me ootame väga innukalt tulemusi.
<P>
See otsus ei ole juriidilises mõttes õigusakt, kuid see sisaldab selget poliitilist kohustust, mis tähendab, et tulevikus põhineb tootealane seadusandlus selle otsusega loodud raamistikul. Konkreetsemalt öeldes, kui me alustame tööd mänguasjadirektiiviga, siis seome me need määratlused ja ettevõtteid käsitlevad sätted mänguasjadirektiiviga. See tähendab, et meil on tegelikult palju ohutum siseturg. Ma olen täiesti kindel, et seeläbi parandame me ohutuse taset siseturul tarbijate kui ka ettevõtete kasuks. Avaldan kõigile tänu koostöö eest, eriti hr Stubbile ja hr Brie'le.
<SPEAKER ID="012" NAME="Alexander Stubb">
raportöör. - Proua president, mul on neli minutit, nii et ma tahaksin rääkida neljast asjast. See pole küll minu esimene teema, kuid täna on Malcolm Harbouri sünnipäev ning seetõttu tahaksime teada õnnitleda.
<P>
Esimesena tahan teha ettepaneku tänu avaldamiseks, kuna sellise seadusandliku paketi puhul ei ole võimalik tulla toime üksi. Seega tahan ma kõigepealt tänada hr Brie'd ja pr Schaldemose'i, keda ma võiksin peaaegu nimetada oma kaas-raportöörideks. Teiega koos töötamine on olnud väga tore. See oli ka minu esimene seadusandlik pakett ning näitas, et asjad võivad päris kenasti toimida. Tahaksin samuti tänada oma variraportööre, eriti pr De Vitsi, pr Rühlet ja hr Mandersit. Ka teiega oli tore koos töötada. Seejärel tahan tänada kolme osalenud eesistujariiki. Esiteks Saksamaad Frank Wetzelit eesistumise ajal. Ta tegi suurepärast tööd. Teiseks Fernandat Portugali eesistumise ajal. Ka tema tegi fantastilist tööd ning kolmandaks on Sloveenia näidanud, et uued ja väikesed eesistujariigid on fantastilised. Ka teie tegite suurepärast tööd, nii et tänan teid väga, Vinka. Ma tahaksin poliitilisest aspektist avaldada erilist tänu komisjonile, volinik Verheugenile ja Simon Morduele ning nö kõnede aspektist avaldan tänu teile, Hans, Liliana, ja eriti hr Ayralile, kellele André juba viitas. Kahjuks lahkus hr Ayral üsna ootamatult meie seast. Kui mul oleks võimalus valida, siis nimetaksin ma selle paketi Ayrali paketiks, tänutäheks tema töö eest, kuna ta oli fantastiline Euroopa riigiteenistuja, just selline, keda me vajame. Minu viimane tänu läheb Lucale õigustalitusest, Patriciale sekretariaadist ja eriti minu assistendile Tuomasele, kes on nii kõvasti tööd rabanud, et sai põlvevigastuse. Teiste sõnadega, tema vasak põlv ei avalda enam vastastikust tunnustust tema paremale põlvele ning ta ei saa täna siin olla. Tema on olnud kogu selle paketi hing.
<P>
Teiseks tahaksin küsida, milline on vastastikuse tunnustamise taust. Lihtsamalt öeldes on meil Cassis de Dijoni otsus aastast 1979. Sellest ajast alates on meil olnud 300 kohtuasja, mis näitavad, et vastastikune tunnustamine ei toimi. Seitsekümmend viis protsenti kaupadest on ühtlustatud ja kakskümmend viis protsenti mitte. Ühtlustatud kaupade maht ulatub 1 500 miljardi ehk 1,5 triljoni euroni ning ühtlustamata maht on 500 miljardit eurot. Sellest 500 miljardi euro suurusest mahust on probleeme seoses 150 miljardi euroga. Komisjon ütleb meile, et kui vastastikune tunnustamine toimiks, siis kasvaks meie SKT 1,8% võrra. Komisjon tegi hea ettepaneku. Kahjuks püüdsid liikmesriigid seda kärpida, kuid õnneks kaitsesime me Euroopa Parlamendis siseturu huve ning surusime läbi ambitsioonika paketi.
<P>
Kolmandaks tuleks küsida, mida me tegime. Milliseid protseduurilisi küsimusi me muutsime? Lihtsamalt öeldes kulus väikesel, keskmise suurusega või suurel ettevõttel varem kaks kuni kolm aastat kohtus vastastikuse tunnustamise juhtumi menetlemiseks. See pole enam vajalik, kuna me oleme teinud tõendamiskohustuse ülesandeks liikmesriikidele. Põhimõtteliselt peab liikmesriik 20 kuni 60 kestva menetluse jooksul esitama - rõhutan järgmist sõna - tõendid selle kohta, et antud eeskirja teises liikmesriigis ei kohaldata. Seega oleme me tõendamiskohustust nihutanud. Tahaksin öelda kõigile Euroopa väikestele ja keskmise suurusega ettevõtetele, et neil pole enam kunagi vaja täita ankeeti selleks, et teises riigis turule tulla. Ei, kaubad liiguvad vabalt. Helistage meile, helistage mulle, kui teil sellega probleeme tekib. Teil ei ole mingit vajadust vastavat taotlust esitada.
<P>
Neljas ja viimane teema, mida tahtsin käsitleda, on praktilised juhtumid ja valdkonnad, kus seda kohaldatakse. Vastuseks on jalgrattad, tellingud, tulekahjuhäiresüsteemid, leib ja taimsed tooted jne. Vastastikuse tunnustamise põhimõtet kohaldatakse tohutule turule. Seega on minu viimaseks avalduseks pärast tänu avaldamist ja menetluskorra muutuste tausta ning praktiliste juhtumite kirjeldamist see, et Euroopa ettevõtetel ei tohiks enam kunagi olla takistusi oma tootega teise riigi turule sisenemisel.
<P>
(Aplaus)
<SPEAKER ID="013" NAME="President">
Lõbus nagu alati, hr Stubb!
<SPEAKER ID="014" NAME="Arlene McCarthy">
autor. - Proua president, ka mina tahan liikmeid kiita suurepärase töö eest, mida on teinud meie kaupade paketi raportöörid, hr Brie, pr Schaldemose ja hr Stubb, kes on minu arvates kõik seadusandlikus mõttes uustulnukad. Ma arvan, et see on esimene raport, mille nad selles parlamendis on koostanud ning ma pean ütlema, nad on koos oma meeskonnaga teinud väga head tööd. Meil tuleb veelkord tänada volinikku, kes on näidanud pühendumust sellele küsimusele ja nõukogu ning eesistujariiki, kes selle kõik võimalikuks tegid.
<P>
Ma arvan, et me oleme suutnud saavutada kokkuleppe, mis võimaldab ohutute toodete vaba ringluse siseturul, kehtestades samal ajal karmima režiimi ohtlike kaupade tuvastamiseks ning nende turule pääsemise takistamiseks ning juba olemasolevate toiduohutust, meditsiiniseadmeid ja veretooteid käsitlevate rangete eeskirjade säilitamiseks. Nagu hr Stubb juba ütles, on väikestel ja keskmise suurusega ettevõtetel pärast selle paketi vastuvõtmist lihtsam oma tooteid müüa - majapidamiskaupu, jalgrattaid, redeleid, paake, mahuteid jne. - ning samal ajal naudivad tarbijad laiemat valikut kõrge kvaliteediga ja ohutuid kaupu.
<P>
Kuid me oleme väga selgelt öelnud, et kaupade vaba liikumine ei tohi ohustada ohutust. Vastupidi, meie raportöörid on selle paketi põhinõuetega püüdnud tugevdada ohutus- ja täiterežiimi, selgitades, et kõik turule sisenevad tooted, sealhulgas import kolmandatest riikidest, peavad vastama seadusele, olgu see siis mänguasjade ohutuse direktiiv või elektriseadmete direktiiv; selgitades, et kõigil majanduse osapooled on õiguslikult vastutavad - ja tegelikult lausa kohustatud vastutama - toodete turule toomise ja nende poolt edastatava teabe korrektsuse eest; tugevdades kehtivat CE-vastavusmärgise süsteemi, et süvendada tarbija teadmisi ja usaldust toote suhtes; ning tagades turujärelevalveasutuste suurema kooskõlastatuse ja koostöö, eriti selleks, et eriolukorras ohutute toodete tuvastamiseks ja eemaldamiseks kiiremini reageerida.
<P>
Ma lähen tagasi mänguasjade näite juurde. Kuigi ma tahaksin rõhutada, et Ameerika Ühendriikide mänguasjaohutuse alased õigusnormid on testimisnõuete ja -eeskirjade osas nõrgemad kui Euroopa Liidus ning neil on defektsete mänguasjadega suuremaid probleeme, toimus Ühendriikides juulis siiski sama toote turult eemaldamine ning liikmesriikidel kulus septembrini aega, et võtta meetmeid defektsete mänguasjade eemaldamiseks ELi turult. Seepärast on meie raportööride poolt tehtud muudatused sujuvama tegutsemise tagamiseks tõepoolest hädavajalikud.
<P>
Kui me seame ohtu tarbija usalduse, siis tuleb meil tagada, et ei oleks mingeid võimalusi defektsete või ohtlike toodete turulepääsuks. Minu arvates edastavad täna nimetatud meetmete kohta parlamendis toimuva hääletuse tulemused sõnumit, et me tahame tagada kaupade vaba liikumist, tõsta konkurentsi ja laiendada tarbijatele pakutavat valikut, kuid me ei sea ohtu ohutust ning seetõttu oleme me kiirendanud järelevalve jõustamist ning andnud CE-vastavusmärgisele väärilise õigusliku kaitse, et tarbija kaitse kohustuse rikkumise korral oleks võimalik esitada importijatele ja tootjatele seaduslik süüdistus.
<P>
Seega, volinik, tahaksin ma teid tänada teie konstruktiivse ja intensiivse töö eest. Me tervitame tõsiasja, et te olete toonud välja uue mänguasjade ohutuse direktiivi. See on vaid üks paljudest direktiividest, mida hõlmab täna teoks saav seadustepakett ning siseturu- ja tarbijakaitsekomisjoni esimehena tahan ma seetõttu paluda teil pöörata tähelepanu mõnele tuleviku seisukohast olulisele küsimusele tarbijate usalduse tõstmiseks ning tarbija ohutuse ja teadlikkuse tagamiseks.
<P>
Mul on täna kaasas kaks toodet. Üks on mänguhüljes; teine vee kiirkeetja. Ühel CE-vastavusmärgis puudub ja teisel on see olemas, nii et esimene ei kuulu ilmselt mänguasjaohutuse direktiivi alla ning teine kuulub eeldatavasti elektriseadmete direktiivi reguleerimisalasse. Kuid tarbijad on segaduses. Nende arvates tähendab see ka seda, et kiirkeetja on ohutu. See aga ei tähenda, et kiirkeetja oleks ohutu. See tähendab, et kiirkeetja vastab elektriseadmete direktiivi sätetele ning seepärast esitamegi me täna kolm taotlust: uurida lisamärgistuse ideed tarbijate teadlikkuse tõstmiseks toote ohutuse kohta, viia läbi süvauuring selgitamaks sellise märgise kasutamise tasuvust, võimalikku kasu ja võimalikke tagasilööke kõigi sidusrühmade jaoks, k.a. ettevõtted ja tarbijad ning uurida võimalusi CE-vstavusmärgise usaldusväärsuse tõstmiseks meetmete abil, mis hõlmavad tugevamat tollikontrolli Euroopa Liidus ja sellest väljaspool, et lõpetada CE-vastavusmärgisega seotud segadus tarbijate seas.
<SPEAKER ID="015" NAME="Andrej Vizjak">
nõukogu eesistuja - Proua president, volinik, daamid ja härrad, minu jaoks on suur au olla täna koos teiega Euroopa Parlamendi istungil ning arutleda toodete paketi üle. Kaupade vaba liikumine on kahtlemata üks Euroopa integratsiooni alustalasid.
<P>
Mul on väga hea meel, et tolliliidu 40. aastapäeva tähistamise aastal, kui tähelepanu on keskendunud siseturu toimimise läbivaatamisele, saame me lisada veel ühe killu mosaiigile, mis esindab Euroopa turu täiustatud toimimist. Kaupade vaba liikumine on üks valdkondi, kus Sloveenial oli esimene kontakt Euroopa seadusandlusega, seega olen ma veelgi rohkem rahul sellega, et just Sloveenia eesistumisperioodi ajal on meil võimalus kinnitada lepingut toodete paketi abil, mis kujutab endast uut teetähist Euroopa Liidu siseturu ülesehitamisel.
<P>
Peaksin mainima ka seda, et juba käesoleval aastal, Sloveenia eesistumisperioodi kestel, on toimunud umbes 30 või 35 kohtumist igal tasandil ning praegu on alles veebruari keskpaik. Novembri lõpus tehti tekstis umbes 300 muudatust, mille eest me oleme tänulikud kõigile, eriti neile, kes tegid märkimisväärseid jõupingutusi nende tulemuste saavutamiseks.
<P>
Olen nõus, et esmapilgul näib toodete pakett väga tehniline, kuid ma olen kindel, et Euroopa ettevõtted mõistavad väga selgelt, et selline seadusandlus mõjutab väga otseselt nende ettevõtlusmeetodeid.
<P>
See seadusandlik pakett annab liikmesriikidele selgelt teada, mis on ja mis ei ole ettevõtte poolt turule sisenevate toodetega seoses lubatud. Teisest küljest ettevõtted teavad, mida riigiasutustelt oodata. Nad tunnevad tegutsemiskorda ja seda, kui kaua nende asja menetlemine võib aega võtta, juhul kui toode kuulub kategooriasse, mille kohta puuduvad ühtne ühenduse seadusandlus, ning samuti on nad kursis sellega, milline on selliste toodete võimaliku turult eemaldamise kord.
<P>
See on eriti tähtis väikeste ja keskmise suurusega ettevõtete puhul, millele halduskorra alusel pannakse teiste ettevõtetega võrreldes ebaproportsionaalne hulk kohustusi. Nad leiavad, et uus seadusandlus muudab selle korra palju lihtsamaks ning et toodete pakett toob Euroopa ettevõtetele kasu. Selles pole mingit kahtlust.
<P>
Kuid minu jaoks on eriti oluline see, et nimetatud muudatusest võidavad ka Euroopa tarbijad. Akrediteerimise määrus turujärelevalve kohta võimaldas meil tugevdada turu järelevalvet. Sellega tagame, et tarbijatel on parim võimalik juurdepääs ohututele toodetele, mis vastavad kõigile nõuetele.
<P>
Samamoodi tagame me kolmandatest riikidest Euroopa Liidu turule sisenevate toodete hea järelevalve ning väldime tulevikus Euroopa kodanike ja eriti nende laste tervisele kahjulike toodete pääsu Euroopa turule.
<P>
Liikmesriikides kehtiv kord ohtlike toodete käitlemiseks on nüüd palju selgem. Samuti on selgem seos üldist tooteohutust käsitleva seadusandlusega. Minu arvates võimaldab see meil kõige otsesemal viisil tõsta meie kodanike usaldust Euroopa Liidu siseturu vastu.
<P>
Lubage mul märkida, et toodete pakett on samuti osa jõupingutusest parema seadusandliku keskkonna loomiseks.
<P>
Toodete turustamise ühtse raamistiku otsuse tegemine näitab, et Euroopa Komisjonil ja seadusandjatel on selge kava või juhend, mille põhikomponendid peaksid sisalduma ka Euroopa Liidu tulevases tehnilises seadusandluses. See muudab Euroopa Liidu seadusandluse arusaadavamaks ning liikmesriikidel on lihtsam seda rakendada.
<P>
Ma olen veendunud, et uus seadusandlus aitab kaasa siseriikliku halduse tõhusamale korraldamisele ning võimaldab ettevõtete ja kodanike tegevuse suuremat läbipaistvust. See tugevdab ja lihtsustab liikmesriikide vahelist koostööd ning aitab seega luua paremaid institutsioonidevahelisi sidemeid Euroopa Liidu turu akrediteerimiseks ja järelevalveks.
<P>
Lõpuks lubage mul tänada raportööre, pr Schaldemoset, hr Stubbi ja hr Brie'd nende erakordselt vastutuleliku ja konstruktiivse koostöö eest. Samuti tahaksin tänada komisjoni ja volinik Verheugenit nende väsimatu toetuse ja nõuannete eest Euroopa Parlamendi ja nõukogu vahelise lõpliku lepingu kujundamisel. Kõik see on viinud erakordselt lühikese aja jooksul kõigi kolme arutluse all oleva dokumendi ühtlustatud ja minu arvates suurepärase lõpptekstini.
<P>
Ma arvan, et koos oleme me tõestanud, et Euroopa kodanike ja Euroopa majanduse heaolu osas on Euroopa institutsioonid ühtsed ja tõhusad.
<P>
Tänan teid teie jõupingutuste ja tähelepanu eest.
<SPEAKER ID="016" NAME="Günter Verheugen">
komisjoni asepresident. - (DE) Proua president, nõukogu eesistuja, daamid ja härrad, selle meie poolt peaaegu täpselt aasta tagasi esitatud algatuse suuremaks eesmärgiks oli optimeerida kaupade vaba liikumist Euroopa siseturul, tõstes samal ajal tarbijate ja ettevõtete usaldust siseturgu reguleerivate eeskirjade vastu.
<P>
Ma soovin täna teid kõiki tänada nimetatud eesmärgi täielikult omaks võtmise eest. See, et kõnealune keerukas ja kohati väga tehnilise ilmega pakett on saanud eduka lahenduse nii lühikese aja jooksul, on tõepoolest märkimisväärne. Selle edu põhjuseks on kõigi osapoolte erakordne pühendumine ning ma tahaksin väljendada oma erilist tänu raportööridele, pr Schaldemose'ile, hr Brie'le ja hr Stubbile.
<P>
Ma olen neile kolmele raportöörile väga tänulik, et nad pidasid oma sõnavõttudes meeles olulist rolli mänginud meie lahkunud kolleegi, Michel Ayralit. Tema oli tegelikult selle paketi kujundaja ning ma pean tunnistama, et mõnikord oli mul tunne, et tema oli ainus, kes seda täielikult mõistis.
<P>
Ma tänan samuti eesistujariik Sloveeniat selle projekti oma agenda üheks esmatähtsaks eesmärgiks tegemise eest. Tõsiasi, et me saame selle paketi täna vastu võtta, on saavutus, mille üle eesistujariik Sloveenia võib uhkust tunda.
<P>
Samuti sooviksin ma esimesena tunnistada, et selle laiaulatusliku seadusandliku paketi kvaliteet on parlamendi arutelude käigus tõusnud ning mul on heameel, et see nii on. See on õpikunäide Euroopa institutsioonide koostoimimisest.
<P>
Seetõttu saame me esitada paketi, millest saavad kasu kõik siseturu osapooled - ettevõtted, eriti väikesed ja keskmise suurusega ettevõtted, ning eelkõige tarbijad.
<P>
Vastastikuse akrediteerimise määrusega muudetakse tulevikus ettevõtete jaoks lihtsamaks oma toodete turustamine kogu Euroopas, ilma et nad komistaksid erinevatest siseriiklikest eeskirjadest tulenevatele takistustele. Me kõik oleme teadlikud, et nende erinevate siseriiklike eeskirjade ajaloolised juured ulatuvad väga sageli protektsionismi. Sellest lähtuvalt võidavad kõige rohkem väikeettevõtted, kuna just neil on suurimad raskused haldustakistuste ületamisel.
<P>
Viimane aspekt on minu arvates eriti oluline üldise poliitilise olukorra kontekstis. Meil on nüüd Euroopas rohkem kui 23 miljonit väikest ja keskmise suurusega ettevõtet ehk VKEd. Need moodustavad 99% kõigist Euroopa ettevõtetest. Kogu Euroopas on tegelikult vaid 44 000 ettevõtet, mis ei kuulu väikeste ja keskmise suurusega ettevõtete kategooriasse.
<P>
Üsna üllatav on tõsiasi, et vaid 8% meie ettevõtetest ekspordivad kaupu väljapoole oma riigipiire, kas siis Euroopa siseturule või kaugemale. Teiste sõnadega, rohkem kui 90% kõigist Euroopa ettevõtetest piirduvad oma kodumaise turuga ning neil pole siseturu eelistest mitte mingit kasu. Ma usun, et üks peamisi põhjuseid on see, et siseturgu reguleerivate eeskirjade igapäevane kohaldamine tekitab liiga palju praktilisi probleeme. Just see oligi meie ettepanekute lähtepunktiks.
<P>
Akrediteerimise ja turujärelevalve määrusega tõstetakse hoomatavalt meie siseturueeskirjade tõhusust ning toodete ohutuse tagamine on mõistagi on üks nende eeskirjade peamisi eesmärke. Need uued eeskirjad tagavad samuti selle, et edaspidi saab nõuetekohaselt tõestada tootestandardi vastavust ohutuse ja kvaliteedinõuetele.
<P>
Sellisel viisil täiendame me siseturu tehnilisi eeskirju esmakordselt ühise turujärelevalve poliitikaga, astudes seeläbi tohutu sammu parema tooteohutuse suunas.
<P>
Eelmiste arutelude ja ka tänase arutelu käigus on eriti suurt tähelepanu osutatud CE-vastavusmärgise küsimusele. Lubage mul esmalt öelda, et mul on heameel näha, et parlament tugevdab CE-vastavusmärgist, tagades samal ajal selle suurema tõhususe ning toodete ohutuse.
<P>
Sellest hoolimata nõustun ma kindlasti pr McCarthy seisukohaga, et CE-vastavusmärgis tõstatab mitmeid selle kasutuselevõtust alates esile kerkinud küsimusi. Üheks näiteks on ühtse Euroopa ohutusmärgise küsimus, millele viitas ka pr McCarthy. Mul on hea võimalus teile öelda mitte ainult seda, et komisjon on valmis esitama parlamendi soovitud analüüsi, vaid et me oleme eeltöödega juba alustanud, kuna minu jaoks on see projekt kiireloomuline ning me esitame analüüsi esimesel võimalusel.
<P>
Nagu te teate, ei olnud CE-vastavusmärgise algne eesmärk tarbijale teabe andmine. See on ikka ja jälle esinev väärarusaam. CE-vastavusmärgise ainus funktsioon on kinnitada, et toode vastab kõikidele kohaldatavatele õiguslikele nõuetele. CE-vastavusmärgis ei tähenda tarbijate jaoks midagi, kui nad pole kursis kõnealusele tootele kohaldatavate sätetega. On ütlematagi selge, et sellist teadmist on tarbijatelt liiga palju nõuda.
<P>
On tõsi, et CE-vastavusmärgis on enamikul juhtudel ka ohutusmärgis, kuid mitte alati ja mitte eranditult. Ometigi on tarbijate jaoks kõige tähtsam teave see, kas nende toode on reaalselt ohutu. Sel põhjusel nõustun ma täielikult parlamendiga ning ka komisjon peab vajalikuks kogu CE-vastavusmärgise süsteemi põhjalikumalt kontrollida.
<P>
Peale selle arvestatakse küsimusega, kas täiendava märgise kasutuselevõtmine on võimalik ja otstarbekas. Tuleb väga hoolikalt uurida selle teostatavust ja võimalikke tagajärgi kõigile sidusrühmadele. Igal juhul on komisjon selles küsimuses täiesti avatud ning valmis igakülgseks koostööks parlamendi ja nõukoguga.
<P>
On ütlematagi selge, et üheks osaks meie tööst on analüüsida uue süsteemi kasutuselevõtu ja olemasolevate süsteemide kohandamisega kaasnevaid kulutusi ning - mis veelgi tähtsam - seda, kuidas mõlemad versioonid saaksid aidata tarbijaid, tootjaid, edasimüüjaid ja riigiasutusi, tagades raha eest paremat väärtust.
<P>
Teine praegu arutlusel olev oluline küsimus puudutab tarbijate jaoks mõeldud igasuguse erimärgistuse ja muude märgistuste, sealhulgas CE-vastavusmägise vahelist seost.
<P>
CE-vastavusmärgise usaldusväärsuse tõstmise suhtes väljastpoolt EL-i pärinevate toodete rangema kontrollimise abil on akrediteerimise ja turujärelevalve määrusel suur osa selle küsimuse lahendamises, niipea kui liikmesriigid on selle üle võtnud. Minu arvates on eriti tähtis meeles pidada seda, et inimesed näevad toote ohutust kui kogu siseturu projekti usaldatavuse näitajat.
<P>
Otsus toodete turustamise ühtse õigusliku raamistiku kohta omandab erilise tähtsuse seoses tulevase seadusandlusega. Selle otsusega kehtestatakse standardid, mis kehtivad meie tulevaste õigusaktide suhtes. Ühest küljest on see mõeldud tagamaks kõrge ohutuse tase, mida kajastavad näiteks nagu importijate aruandekohustust käsitlevad sätted. Teisest küljest aitab kõiki sätteid tervikuna ühtsustada, hõlbustades seeläbi ettevõtete reaalset eeskirjadest kinnipidamist.
<P>
Selle otsuse esimene vili on komisjoni poolt vastu võetud mänguasjade ohutuse direktiivi kujul juba parlamendile esitatud. Peagi järgnevad ka teised näited.
<P>
Komisjonil on ülimalt hea meel täna siin loodava poliitilise tulemuse üle. Ma tänan teid teie aktiivse huvi ja panuse eest, millega on tagatud see, et kõnealune pakett, mis on seotud Euroopa integratsiooni ühe peamise projekti, nimelt tõeliselt tõhusa siseturu loomisega, näitab tõelist edasiminekut, millega antakse siseturule uus kvaliteeditase.
<P>
Sellisel moel jõuame me siseturu täielikult realiseerimisele võimalikult lähedale. Kasutan ettenägelikult väljendit 'võimalikult lähedale', kuna ma tahan rõhutada, et Euroopa siseturu täielik ühtlustamine pole kunagi võimalik, samuti ei ole see minu arvates see, mida me tegelikult tahame. Arvestades Euroopa Liidu liikmesriikide väga erinevaid traditsioone ja vajadusi tuleb säilitada ka teatud tegevusvabadus nende vajaduste rahuldamiseks ja nende traditsioonide säilitamiseks.
<P>
Selles osas tuleb meil saavutada tasakaal, kuid nagu ma ütlesin, viivad nimetatud sätted meid siseturu täielikule realiseerumisele üksnes nii lähedale kui inimlikult võimalik. Minu arvates on see teine suur panus Euroopa majanduskasvu ja tööhõive tõstmisesse ning annab seega vastuse neile, kes küsivad, kuidas vastab Euroopa 21. sajandi majanduslikele väljakutsetele.
<P>
(Aplaus)
<SPEAKER ID="017" NAME="Helmuth Markov">
rahvusvahelise kaubanduse komisjoni arvamuse koostaja. - (DE) Proua president, nõukogu eesistuja, volinik, rahvusvahelise kaubanduse komisjon on hr Brie raporti sisuga täiesti rahul. Tema ja tema kolleegid siseturu- ja tarbijakaitsekomisjonist on teinud väga head tööd ning saavutanud tasakaalustatud positsiooni selles keerulises kuid tähtsas küsimuses.
<P>
Esmapilgul on selle määruse mõju väliskaubandusele minimaalne. Kuid ma usun, et siseturu ja väliskaubanduse vaheline seos muutub aina tugevamaks. Tuleb hoolikalt hinnata ja käsitleda meie turu avatuse suurenemisest tulenevaid võimalusi ja riske. Euroopa Liidul on oluline roll siseturu nõuetekohase toimimise tagamisel ning seda ei tohi ohustada ükski osapool ei ühenduse sees ega sellest väljaspool.
<P>
Ma olen vaimustuses sellest, et juhtiv komisjon aktsepteeris rahvusvahelise kaubanduse komisjoni poolt tehtud ettepanekuid vale või eksitava CE-vastavusmärgisega toodete turulepääsu piiramise osas, kuna see aitab tagada tarbijatele edastatava teabe usaldusväärsuse ja läbipaistvuse ning suurendab siseriiklikku ja EL seadusandlust rikkuvate praktikate suhtes kohaldatavate meetmete ulatust.
<P>
Siinkohal tahaksin rõhutada, et tuleb pöörata suuremat tähelepanu ELi mittekuulvatest riikidest pärit toodete järelevalvele. See pole protektsionismi küsimus; tegelikult on nii, et kuigi eeskirjad on paika pandud, rikutakse neid palju sagedamini riikides, kus kontrollipraktika pole sugugi nii range kui Euroopa Liidus. See on veel üks vahend, mille abil me saame vältida eeliste andmist tootjatele, kes lisaks tootmiskulude madalal hoidmiseks paiknevad väljaspool ELi ning püüavad säästa raha ELi poolt oma kodanike kaitseks kehtestatud tehnilistest ja õiguslikest nõuetest mööda hiilides.
<P>
Muide, madalama tootmiskulu tasemega riikides paiknemise eelis võib olla ahvatlev ärilises mõttes, kuid sellised asukohad avaldavad väga kahjulikku keskkonnamõju ning on ühiskondlikust perspektiivist täiesti vastuvõetamatud. Raporti juurde tagasi tulles on tänuväärne ka see tõsiasi, et siseturu- ja tarbijakaitsekomisjon on võtnud vastu rahvusvahelise kaubanduse komisjoni ettepaneku korduvate rikkumiste korral rangema karistuse kohaldamise kohta.
<P>
Meil on samuti väga hea meel pr Schaldemose raporti üle. See kajastab kindlasti vähemalt oma vaimu poolest sisekaubanduse komisjoni poolt esitatud muudatusi. Väärib märkimist, et selles uues ettepanekus sätestatakse sama kohustuste jaotus kõigile kaubandusega seotud turu osapooltele, olgu need siis tootjad, maaletoojad või kaupmehed. Teine tähtis element on see, et ELi mittekuuluvatest riikidest pärit toodete importijad peavad tagama kõnealuste kaupade vastavuse kehtivate ühenduse nõuetega.
<P>
Meie muudatuste aluseks oli soov tagada, et importijad ja välistootjad kannaksid vastutust kogu kahju eest, mille on põhjustanud ohtlikud või eeskirjadele mittevastavad tooted. Selle ettepaneku eesmärgiks on sundida importijaid hoolikamalt kontrollima seda, kas tootjad austavad oma seaduslikke kohustusi; meie kavatseme anda oma panuse, andes märku, et põhjalikult kontrollimata kaupade siseturule lubamine võib olla viga, mis läheb meile kalliks maksma. See aitab kaasa ausale konkurentsile Euroopa Liidus ning vähendab ka motivatsiooni tootmisrajatiste viimiseks ELi mittekuuluvatesse riikidesse, kus seadused ja eeskirjad pole nii ranged kui ELis.
<P>
Ma toetan samuti raportis esitatud soovitust selle kohta, et liikmesriigid vastutaksid stabiilse, tõhusa ja nõuetekohase turujärelevalvesüsteemi kehtestamise eest oma territooriumil ning peaksid tagama piisavate oskuste ja ressursside olemasolu. Ettepanekus esitatud sätete nõuetekohane jõustamine on vältimatu, kui me soovime turueeskirjade korrektset kohaldamist ning Euroopa tarbijate kaitsmist ohtlike või ühenduse õigust rikkuvate toodete eest.
<SPEAKER ID="018" NAME="Peter Liese">
keskkonna-, rahvatervise ja toiduohutuse komisjoni arvamuse koostaja. - (DE) Proua president, volinik, daamid ja härrad, ma võtan sõna kui keskkonnakomisjon raportöör Brie raporti asjus ja kavatsen keskenduda peamiselt turujärelevalvele, mida on meie komisjonis palju käsitletud.
<P>
Mõne viimase kuu jooksul on inimesed sageli küsinud, mida "CE" tegelikult tähendab, mis on nende kahe tähe taga. Nagu me teame, tähistavad need tegelikult vastavust Euroopa eeskirjadele, kuid CE arutelu käigus on ringlema hakanud nali, nagu tähendaks CE tegelikult Hiina eksporti ("Chinese export"). On kurb tõsiasi, et CE-vastavusmärgist kasutavad tootjad, kes eeskirju ei järgi. See pole alati nii, kuid ma kardan, et vastavusmärgise väärkasutus on Kaug-Idas laialt levinud. See praktika on vastuvõetamatu, kuna see ohustab tarbijaid, rahvatervist ja keskkonda, kuid see on kahjulik ka ettevõtetele, kes tegutsevad eeskirjade kohaselt.
<P>
Lubage mul otse öelda, et vastavus Euroopa eeskirjadele ei tohiks vähendada ühegi ettevõtte konkurentsivõimet, samuti ei tohiks ükski ettevõte võita nende eiramisest. Sel põhjusel on keskkonnakomisjon varem, näiteks seoses energiat tarbivate toodete öko-disaini nõuete direktiiviga, toetanud rangemat turujärelevalvet. Seega on komisjoni vastav ettepanek rahuldust pakkuv. Me usume, et selleks on küll kulunud liiga palju aega, aga parem hilja kui mitte kunagi. Sellest lähtuvalt tervitame me tõsiasja, et nüüd on jõutud kiire kokkuleppeni. Sarnaselt siseturu- ja tarbijakaitsekomisjon on ka keskkonnakomisjon seisukohal, et komisjoni pakutud üleminekuperioodid olid liiga pikad. Meil tuleks tagada, et need eeskirjad jõustuksid niipea kui võimalik. Kompromisstähtaeg 1. jaanuar 2010 ei ole just see, mida me tahtsime, kuid vähemalt on see edasiminek komisjoni ettepaneku osas, nagu see on paljudes teistes valdkondades.
<P>
Ma pöördun liikmesriikide poole, et tagada vajaliku inimtööjõu olemasolu ning kehtestada nõutavad meetmed, et turujärelevalvet tõepoolest kiiresti parandada ning et me ei peaks kasutama üleminekuperioodi. Tarbijate ja ausate ettevõtjate huvides tuleb meil tegutseda väga kiiresti.
<SPEAKER ID="019" NAME="Karin Scheele">
keskkonna-, rahvatervise ja toiduohutuse komisjoni arvamuse koostaja. - (DE) Proua president, kui tohib, siis lisaksin eelnevalt väljendatule ka minupoolsed õnnitlused raportööridele. Ma olen harva kogenud parlamendis sellist vastasseisuta arutelu ettepaneku suhtes, mis tagab suurema kaitse tarbijatele ning toob kasu ka ettevõtetele.
<P>
Mina koostasin keskkonna, rahvatervise ja toiduohutuse komisjoni arvamuse Schaldemose raporti kohta. Komisjon lükkas Euroopa Komisjoni otsuse ettepaneku tagasi, kuna me ei tea tänaseni, miks komisjon valis sellises tähtsas küsimuses just antud instrumendi selle asemel, et pakkuda välja õiguslikult siduvad eeskirjad. Lubage mul sellest hoolimata edastada minu tänu ja parimad soovid siseturu- ja tarbijakaitsekomisjoni raportöörile. Samuti esines suurt skeptilisust 'uue lähenemisviisina' tuntud meetodi laiaulatusliku rakendamise osas, kuna see tähendab, et kaupade nõuetele vastavust tõendaksid tootjad ise ning lisaks nõrgendab uus lähenemisviis tõendamiskohustuse ümberpööramisega turujärelevalvet. Seepärast toetame väga tungivalt kompromissi, kus uut lähenemisviisi kohaldataks üksnes juhtumipõhise hindamise alusel.
<SPEAKER ID="020" NAME="Jan Březina">
tööstuse, teadusuuringute ja energeetikakomisjoni arvamuse koostaja. - (CS) Proua president, daamid ja härrad, tahaksin kõigepealt avaldada oma tänu kõigi selle paketiga tegelenud raportööride suurepärase töö eest. Tööstuse, teadusuuringute ja energeetikakomisjoni arvamuse koostajana hr Stubbi esitatud raporti kohta, käsitlen ma oma sõnavõtus umbes 25% toodetest, millele kohaldatakse tehniliste eeskirjade nn vastastikuse tunnustamise põhimõtet liikmesriikides. Kõnealuste kaupade turu väärtus on ligikaudu 500 miljardit eurot. Sellesse kategooriasse kuuluvad ehitustooted, väärismetallist tooted, väikelaste ja laste hooldustooted jpm.
<P>
Vaatamata tõsiasjale, et Euroopa Kohus kehtestas vastastikuse tunnustamise põhimõtte Cassis de Dijon otsuses ligikaudu 30 aastat tagasi, ei kajastu see sugugi alati tegelikkuses: sellest ka antud seadusandluse tähtsus ja liikmesriikide vajadus selle järele. Liikmesriigid kuritarvitavad sageli oma positsiooni ja takistavad süstemaatiliselt teistes liikmesriikides seaduslikul alusel turule lubatud toodete sisenemist enda turule. Peale selle, et antud seadusandlus tekitab finantskahju eriti VKEdele, kujutab selliste liikmesriikide praktika täiendavat halduskoormust kõnealustele ettevõtjatele. Nendesse liikmesriikidesse eksportimiseks peavad ettevõtjad täitma riiklike asutuste ja organite nõudeid ning läbima täiendava nõudliku haldusmenetluse. Kui nende tooted pole kohandatud ühtlustamata valdkonna jaoks, siis ei saa nad neid eksportida.
<P>
Vastastikuse tunnustamise põhimõtte rakendamise tõhusam jõustamine saavutatakse selge menetluskorra, tõendamiskohustuse, tähtaegade ja vastutuse kehtestamisega nii seda põhimõtet eiravate ettevõtjate kui ka asutuste jaoks. See aitab kaasa kaupade vaba liikumise saavutamisele, mis on üks neljast põhivabadusest. See aitab samuti kompenseerida ettevõtjate ja turulepääsu eest vastutavate asutuste vahelist tasakaalustamatust. Ma olen kindel, et selle ettepaneku põhieesmärk täidetakse ning et selle põhimõtte tõhusast jõustamisest ja rakendamisest saab kõige rohkem kasu Euroopa tarbija.
<SPEAKER ID="021" NAME="John Purvis">
tööstuse, teadusuuringute ja energeetikakomisjoni arvamuse koostaja. - Proua president, mina olin tööstuse, teadusuuringute ja energeetikakomisjoni arvamuste raportöör seda paketti hõlmava kahe raporti puhul kolmest. Enne komisjoni hääletust jõudis meieni väljastpoolt tugev protest. Esmapilgul näis see ohutuse ja kvaliteedi tagamise ettekäändel mõistlik, kuid tegelikult oli see napilt maskeeritud protektsionism kaupade Euroopa Liitu importimisest tuleneva konkurentsi suhtes.
<P>
Inimestena, kes usuvad Euroopa Liidu ning loodetavasti kogu maailma vabaturgu ning vabakaubanduse tähtsust nii Euroopa Liidu kui ka meie kaubanduspartnerite arengu ja rikastamise seisukohast, tuleb meil olla väga ettevaatlik, et mitte tahes-tahtmata seda protektsionistlikku rada järgida.
<P>
Selles osas võeti komisjoni arvamuse tooni maha ja mul on heameel näha, et tänu siseturu- ja tarbijakaitse komisjoni jõupingutustele on enamus liiga protektsionistlikke aspekte vähenenud.
<P>
Importijatel ja turustajatel on jätkuvalt õigus tooteid ELi turu jaoks sobivaks muuta ning sellisel juhul langeb neile õigustatult vastutus nõuete täitmise eest. Teisest küljest märkan ma, et neilt nõutakse ikkagi selle tagamist - tekstis kasutatakse sõna 'tagamist' - et nende poolt muutmata kujul turule toodud tooted oleksid vastavuses EL seadusandlusega. Ma leian, et sõna 'vastavustõendamine' oleks kohasem kui 'tagamine', ning ma oleksin huvitatud voliniku arvamusest selle kohta, kas 'tagamine' on antud kontekstis kooskõlas WTO sätetega ning üldiselt ELi vabakaubanduse kohustusega.
<P>
Mul on samuti heameel näha, et enam ei viidata üldise tooteohutuse direktiivile (GPSD). Minu arusaamise kohaselt kaitstakse tarbijaid ohtlike toodete eest jätkuvalt GPSD abil, sõltumata sellest, kas toode selles spetsiifilises õigusaktis sisaldub või mitte.
<P>
Selle kasutusele võtmine suurendaks vaid tarbetut bürokraatiat seoses nende toodete tootmise ja hindamisega, mis polegi mõeldud tarbijaturule. Euroopa tööstuse jaoks on samuti oluline, et saadaks aru CE-vastavusmärgise tõelisest tähendusest ning ma usun, et selles osas toimub edasiminek. Kuid ma olen rõõmus voliniku sõnade üle, et ta kaalub tulevasi võimalikke variante, senikaua kuni ettepanekud on ELi tööstuse ja ELi eksportijate jaoks otstarbekad.
<P>
Kokkuvõttes usun ma, et selle raporti keskne toon on nüüd vastuvõetav. Tegelikult loodan ma, et isegi minu tööstuskomisjoni sotsialistide ja liberaalide fraktsiooni kuuluvad kolleegid nõustuvad, et tegemist on suhteliselt õnnestunud ja vastuvõetava tulemusega.
<P>
Pärast rakendamist ootame meie tööstuskomisjonis suure huviga kõrgele ja tõhusale tarbijakaitsestandardile vastavate kaupade ühtse turu tõhusat väljakujundamist. See on Euroopa Liidu jaoks suur saavutus, mis toob meie valijatele peaaegu kujuteldamatut majanduslikku kasu.
<SPEAKER ID="022" NAME="Jacques Toubon">
õiguskomisjoni arvamuse koostaja. - (FR) Proua president, kolleegid, õiguskomisjoni arvamuse koostajana peaksin esmalt kiitma meiega tihedat koostööd teinud kolleeg Alexander Stubbi tehtud töö kvaliteeti. Mul on heameel näha, et kooskõlas meie ettepanekutega on lisatud tehniliste eeskirjade ja erandite selged määratlused, ning ma olen eriti rõõmus selle üle, et lahendati keeruline keeleküsimus.
<P>
Samuti oleme me kõik teadlikud sellest, et ühes põhjendustest on mainitud üldise tooteohutuse direktiivi ülimuslikkust ning ma peatun hetkeks sellel. Peale selle kinnitatakse meile Brie raportis, et tööstustooteid saab muuta võimalikult ohutuks.
<P>
Tõendamiskohustuse ümber pööramisega, mis on vastastikuse tunnustamise teksti peamine põhimõte, on meil samuti õnnestunud panna vastutus teatavatele ettevõtjatele, mitte ainult haldusasutustele. Viimasena, seoses määruse kohaldamise tähtajaga arvan ma, et üheksa kuud on piisavalt pikk aeg. Need on minu arvamusest kaasatud põhipunktid.
<P>
Kolme teksti ühtse paketina vaadeldes ütleksin, et tänu kolmele raportöörile ja väga põhjalikele aruteludele kõigis meie komisjonides, seovad need edukalt siseturu avamise ehk teiste sõnadega tõkete eemaldamise ning ohutuse küsimuse, mis on eriti esile kerkinud alates möödunud suvest. Vastastikuse tunnustamise osas on problemaatiliste toodete nagu väärismetallide ja relvadega seoses jõutud intelligentsete lahendusteni.
<P>
Järelevalve ja toodete turustamise osas on minu arvates väga oluline, et on tagatud võimalus järgmise viie aasta jooksul üldise tooteohutuse direktiivi läbivaatamiseks, nagu ka siseriikliku märgistuse eeskirjade kohaldamise nõudmine ja üleskutse korraldada Euroopa vastavusmärgistuse uurimine. Proua president, ma usun, et meie ees on esmaklassiline seadusandlik pakett.
<SPEAKER ID="023" NAME="Othmar Karas">
õiguskomisjoni arvamuse koostaja. - (DE) Proua president, daamid ja härrad, mina olen õiguskomisjoni arvamuse koostaja toodete turustamise ühtse õigusraamistiku ettepaneku kohta. Me kõik oleme nõus, nagu märkis ka volinik, et tooteohutus on usaldusväärsuse küsimus. Usaldusväärsus loob usalduse ja usaldus loob parema siseturu.
<P>
Selle määruse puhul koondus õiguskomisjoni tähelepanu kolmele põhipunktile. Esimene punkt on see, et toodete disain ja tootmine peab vastama kehtivatele nõuetele. See pole üksnes edasimüüjate kohustus - eelkõige on see tootjate kohustus. Edasimüüjatel ja tarbijatel peab tekkima kindlustunne ettevõtjate suhtes, kes on tooted ühenduse turule toonud. Edasimüüjate kohustusi ei tohiks piirata erikontrolliga.
<P>
Meie teine, mulle endale suurt huvi pakkuv punkt oli erilist vastutust kandvate importijate roll. Importijatel puudub kontroll toodete disaini ning nende tootmise viisi üle, kuid kuna nemad toovad tooted ühenduse turule, on nad siiski vastutavad nende toodete kõigile nõuetele vastavuse eest.
<P>
Kolmas punkt oli CE-vastavusmärgise selge definitsioon ja demüstifitseerimine, nimelt et see pole kvaliteedimärk, vaid üksnes märk, mis viitab sellele, et tooted vastavad kõigile asjakohastele ühenduse sätetele. Täname kõik selle protsessi osalisi nende koostöö eest ja tervitame meile kinnitamiseks esitatud raporteid.
<SPEAKER ID="024" NAME="Malcolm Harbour">
fraktsiooni PPE-DE nimel. - Proua president, minu kolleeg hr Stubb mainis, et täna on minu sünnipäev, nii et tahan tänada kõiki raportööre ja kõiki liikmeid, kuna mis võiks olla mulle kui ühisturu ja selle tuleviku häbenematule entusiastile parim sünnipäevakink, kui selle paketi heakskiitmine tänasel istungil? Niisiis pakime me selle täna lahti ning ma tänan teid selle võimaluse eest - me pakime selle lahti tarbijate ja kodanike seisukohast.
<P>
Minu kolleegid on avaldanud lugupidamist kõigile asjaosalistele ja ma ei taha siinkohal eelöeldu kordamisele palju aega kulutada. Kuid eriti tahan ma tänada eesistujat täna siin viibimise eest. See on selge märk eesistujariigi poole käesolevale küsimusele omistatud tähtsuse kohta. Ka tahan teda tänada väga tugeva osalemise eest selle komisjoni töös parlamendis - see on väga hinnatud. Samuti on selle paketi aluseks komisjoni tohutud jõupingutused. Tahan avaldada isiklikku lugupidamist Michel Ayralile, kellega ma olen teinud koostööd mitte ainult selle, vaid ka paljude teiste dokumentidega. Ta oli samuti suur entusiast kogu parema määruse projekti suhtes, mis moodustab tegelikult osa käesolevast dokumendist.
<P>
See kujundab suurel määral tausta meie täna pärastlõunal toimuvale Lissaboni strateegia arutelule, kuna töökohtade ja majanduskasvu strateegia jaoks pole midagi tähtsamat kui tõeliselt tõhusalt toimiv ja konkurentsivõimeline ühtne siseturg. Meil on vaja konkurentsivõimelisi ettevõtteid ja usaldavaid tarbijaid, et hoida alal töökohtade taset ja majanduskasvu Euroopas, ning seda saavutatakse tõeliselt tõhusa siseturu abil. Mis puudutab tooteid, siis soovime ettevõtete jaoks selgeid määrusi, et nende toodete kujundamise ja tootmisega tegelevad meeskonnad saaksid jätkata geniaalsete disainide loomist ja kõrge kvaliteediga ohutute toodete tootmist.
<P>
Ärgem unustagem, et suures enamikus ettevõtetes on inimesi, kes nii mõtlevad ning nad on tõsiselt pettunud sellest, et nad peavad mitmel juhul tooted ümber kujundama või uuesti taotlema vastastikust tunnustamist - see on suur samm edasi.
<P>
Kuid tarbijatel on õigus kvaliteetsetele toodetele ning nad eeldavad, et meil on analüüsimenetlus, millega tagatakse, et turulolevad tooted on läbinud sellise kinnitusmenetluse.
<P>
Tahaksin teha märkuse seoses sellega, mida ütles minu kolleeg hr Purvis, eriti vastuseks hr Liese'ile, keda siin pole: nüüd on palju ettevõtteid, kes saavad geniaalse disaini- ja kvaliteedistandardi, kuid teevad koostööd Hiina vm tarnijatega. Mainin teile vaid minu sünnipäeva kontekstis - kuna inimene mõtleb ju kenadest asjadest - et käisin hiljuti ettevõttes, kus toodetakse tuntud mudelronge: Fleischmann ja Rivarossi, mida minu kolleegid Saksamaalt ja Itaaliast peaksid teadma. Need on suurepärased kõrge kvaliteediga mudelrongid. Need margitooted disainitakse tegelikult Inglismaal, kuid valmistatakse Hiinas ning kõik, kes kahtlevad selles, et Hiina suudab toota hea kvaliteediga tooteid, peaksid nädalavahetusel külastama oma kohalikku mudelrongipoodi ning võib-olla, nagu minagi, ostma sealt kingituse oma pojapojale.
<SPEAKER ID="025" NAME="Evelyne Gebhardt">
fraktsiooni PSE nimel. - (DE) Proua president, volinik Verheugen, hr Vizjak, lubage mul alustuseks õnnitleda Malcolm Harbourit sünnipäeva puhul. Mul on hea meel, et saame talle teha selle kena sünnipäevakingituse. Võiksime tegelikult nimetada selle siseturunädalaks - tähelepanu pööramine siseturule on ju iseenesest mõista väga tähtis. Eile oli meil kaks head olulist raportit Newton Dunnilt ja pr Fourtoult tollikoodeksi ja tollikoostöö kohta, mis on tähtsal kohal ka tänase päevakorra raames. Samuti võime kindlalt väita, et meil on siin paar reguleerimisvahendit turu ja tarbijate jaoks, mida praegu lõimitakse sidusasse juhtimismehhanismi. See on hea asi.
<P>
Kolm esitatud raportit ja suuline küsimus, mille Arlene McCarthy esitas siseturu- ja tarbijakaitsekomisjoni nimel, on Euroopa Parlamendis palju kajastamist leidnud. Selle eest peaksime tänama raportööre ning kõiki selle parlamendi liikmeid. Samuti soovin erilised tänusõnad öelda oma fraktsiooni liikmetele Mia de Vitsile ja Barbara Weilerile, sest neid ei ole veel mainitud, ning loomulikult meie oma raportöörile Christel Schaldemosele. Loomulikult ka teile, hr Stubb - ma ei saaks teid kuidagi mainimata jätta - ja sama kehtib hr Brie suhtes.
<P>
Usun, et selle paketiga anname väärtusliku ja olulise panuse siseturgu reguleerivate õigusnormide kujundamisse. Samas tugevdame tarbijate kaitset turul. Sotsialistide fraktsioon pöörab erilist tähelepanu selle eesmärgi saavutamisele.
<P>
Kuid meie töö ei ole kaugeltki valmis. Me peame ka edaspidi valvsalt jälgima siseturul müüdavate toodete ohutust. Selles suhtes sooviksin öelda erilised tänusõnad volinik Verheugenile väga selge ja ühemõttelise lähenemisviisi eest tulevase CE-vastavusmärgise vallas ehk küsimuses, kuidas me saavutame toodete parema märgistamise siseturul ja Euroopa Liidus. See on väga tähtis eesmärk, kui soovitakse, et tarbijad ja Euroopa Liidu kodanikud tunnustaksid ja austaksid seda tõeliselt, nagu oma liitugi. See on siinkohal väga tähtis punkt.
<P>
Ootame põnevusega uurimuse tulemusi ja nende järelkaja ning mulle väga meeldis, et teie hr Verheugen ütlesite niivõrd selgelt, et see uurimus on Euroopa Komisjoni tähtsusjärjekorras väga kõrgel kohal. See on hea uudis, sest segadusttekitavat CE-vastavusmärgist on tihti kasutatud tarbijate petmiseks ja eksitamiseks, mis on ikka väga väär. Me peame sellele kindlasti lõpu tegema.
<P>
Samuti olen rahul asjaoluga, et meile esitatud raportites ja nõukoguga sõlmitud kokkuleppes oleme suutnud tagada riiklike kvaliteedimärgiste püsimajäämise, loomulikult eeldusel, et need riiklikud märgised ka tegelikult suurendavad tarbijate kaitset ning neid ei kasutata ega tõlgendata vääralt protektsionistlikel eesmärkidel.
<P>
Teine tingimus, mille täitmise poole oleme jõudsalt liikunud, on, et meil peaks olema lõppude lõpuks üleeuroopaline ohutusmärgis, mis on nende riiklike märgistega vähemalt võrdne, kui mitte ülimuslik. Ainult siis saame rääkida riiklike märgiste ärakaotamisest.
<P>
Samuti on tähtis, et täna toimub see hääletus, ning ma ütlen veel kord siirad tänusõnad minister hr Vizjakile. Ma tean, kui raske see oli ka nõukogus, sest me oleme kindlasti avaldanud nõukogule suurt survet. Nõukogu soovis läbirääkimisteks parlamendiga rohkem aega - olen sellest täiesti teadlik. Ma hindan seda, et te kõik tegutsesite selle nimel, et me saaksime hääletada veel sel nädalal, ja see on hea, sest see muudab olukorra selgeks. Soovin teid selle eest eriliselt tänada.
<SPEAKER ID="026" NAME="Janelly Fourtou">
fraktsiooni ALDE nimel. - (FR) Proua president, ma pean loomulikult alustuseks tänama raportööre, hr Stubbi ja hr Briet, ning eeskätt pr Schaldemoset tõhusa töö eest - selle rõõmsameelse ja tõhusa töö eest, mida me kõik oleme minu arvates hinnanud.
<P>
Sooviksin komitee nimel tänada ka hr McMillanit selle eest, et ta oli alati saadaval, ja eesistujariiki Sloveeniat selle paketi esimesel lugemisel vastuvõtmiseks vajalike eelduste loomise eest.
<P>
ALDE fraktsioon on sõlmitud kompromissiga rahul, kuna meie mureküsimused, millest põhilised on importijate vastutus ja CE-vastavusmärgistuse süsteem, on lahendatud.
<P>
Me kõik soovime usaldusväärset turgu, kus usaldusväärsed ettevõtjad müüvad ohutuid tooteid. Seega toetab ALDE fraktsioon sätteid, millega kohustatakse importijaid pöörama toodete turustamisele rohkem tähelepanu, pannes neile osalise vastutuse selle eest koos kõigega, mis sellega kaasneb.
<P>
CE-vastavusmärgistuse süsteemi osas oleme rahul määruse ja otsuse sätete eristamisega.
<P>
Isiklikult on mul kahju, et me ei ole riiklike märgiste pealekandmise küsimust täielikult lahendanud. See on korduv küsimus. Teile peaks meenuma, et kui me hääletasime masinadirektiivi vastuvõtmise üle veebruaris 2006, palusime Euroopa Komisjonilt kinnitust selle kohta, et too "selgitab muude märgiste, olgu need riiklikud, üleeuroopalised või eraviisilised, pealekandmise tingimusi seoses CE-vastavusmärgisega".
<P>
Komisjon tegi, mida lubas, kuid meil - Euroopa Parlamendi liikmetel - ning liikmesriikidel on minu arvates puudunud poliitiline tahe võtta selles küsimuses selge seisukoht. Võime ainult kahetseda, et me ei ole seda teinud, kuid ma tervitan hr Verheugeni avaldust, et seda küsimust tuleb põhjalikult uurida, sest seda on kindlasti tarvis.
<P>
ALDE fraktsioon toetab seda kompromissi selle praegusel kujul ning meil on hea meel teksti kallal tehtud töö üle.
<SPEAKER ID="027" NAME="Leopold Józef Rutowicz">
fraktsiooni UEN nimel. - (PL) Hr president, arutelu ohutusmärgiste vallas on kestnud aastaid. Kuna riikidel on kohustus kaitsta oma kodanikke elu ja tervist ohustavate toodete eest, on mõned nendest vastu võtnud eeskirjad, millega kehtestatakse teatavatele kaubarühmadele mitmesugused nõuded, nagu märgised ja sertifikaadid, ning asjaomastele riiklikele ametiasutustele on pandud vastutus järelevalve eest.
<P>
Euroopa Liidus on CE-vastavusmärgis kohustuslik paljude toodete puhul. See tõendab, et toode on ohutu, ja see tuleb ühtmoodi peale kanda nii kõigest 5 eurot kui ka 50 eurot maksvale triikrauale. Seega ei ole pluss/miinusmärgi lisamisel suurt mõtet.
<P>
CE-vastavusmärgisega varustamise korra suhtes suuri vastuväiteid ei ole. Probleemiks on muudatuste ebaseaduslik tegemine toodetel, mille tootjad on juba märgistanud, CE-vastavusmärgise ebaseaduslik pealekandmine ning nõuetekohase sertifitseerimismenetluseta sarnaste toodete lisamine juba saadud sertifikaatidele.
<P>
Seetõttu peab EL paremini ühitama kõigi tarbijakaitseorganite võetavad meetmed. ELi piirid tuleb sulgeda, et sertifitseerimata tooted ei pääseks turule, ning kehtestada tuleb tõhus jälgimis- ja teavitussüsteem ning sisse seada rangem ja ühtsem karistussüsteem tagamaks, et CE-süsteemist kõrvalehoidmine ei tasu ära. Arvestades sertifitseerimise suurt maksumust, peaksid Euroopa Liidu väikesed ja keskmise suurusega ettevõtted saama toetust asjakohaste märgiste omandamiseks. Fraktsioon UEN toetab kõiki meetmeid, mis on ette nähtud tarbijakaitse ja Euroopa turu tõhusa toimimise tagamiseks.
<SPEAKER ID="028" NAME="Heide Rühle">
fraktsiooni Verts/ALE nimel. - (DE) Proua president, sooviksin hr Harbourit sünnipäeva puhul õnnitleda. Et meie viljakas koostöö jätkuks! Ja loomulikult soovin tänada kõiki kolme raportööri. Nagu te võib-olla teate, olin oma fraktsiooni variraportööriks kõigi kolme raporti puhul, mistõttu ma tean, kuivõrd väsimatud on olnud teie jõupingutused selle komisjoni ettepaneku oluliste tahkude täiustamisel. Samas sooviksin tänada volinik Verheugenit, kes märkis veel kord, et ettepanek lahkub parlamendist paremal kujul kui see saabus. Minu arvates on see oluline märkus, sest me kõik oleme kõnealuste õigusnormide kallal palju tööd teinud. Oleme tõesti andnud endast parima, et parandada tingimusi nii ettevõtetele kui ka tarbijatele.
<P>
See pakett koosneb kolmest osast. Seaduslikult turustatavate kaupade vastastikuse tunnustamise määruse põhieesmärk on eemaldada mittetariifsed tõkked, mida võib nimetada ka protektsionistlikeks tõketeks. Komitees hoidsime siiski tasakaalu, millele viitas hr Verheugen ja mida ka mina pean väga tähtsaks, kuigi see on käesolevas arutelus aeg-ajalt tähelepanuta jäetud. Ühest küljest tuleb mittetariifsed tõkked eemaldada, samas kui teisalt peaks loomulikult jääma liikmesriikide otsustada, kas teatavaid tingimusi kohaldada. Näiteks, Saksamaal on meil probleem natsisümboolikaga. Seega, kui esineb teatavaid probleeme mõningate toodetega, mida ei saa üksikutes liikmesriikides tunnustada eetilistel põhjustel, peaks nendele liikmesriikidele jääma õigus selliseid tooteid keelustada. Tuleb säilitada tasakaal. Minu arvates on see väga tähtis, sest see on ainus viis, kuidas siseturg ja ühtse turu põhimõte leiaksid laialdase heakskiidu nii tarbijate kui ka asjaomaste ettevõtjate seas. Selles suhtes oleme teinud suure sammu edasi.
<P>
Samuti on minu arvates tähtis, et oleksid rajatud kontaktpunktid ning oleks tõendatud, et need ei tekita täiendavat bürokraatiat, arvestades asjaolu, et kontaktpunktid on juba loodud teenuste direktiivi alusel ning seoses kutsekvalifikatsiooni vastastikuse tunnustamisega. Mida rohkem kontaktpunkte me rajame, seda suurem on koormus igale liikmesriigile. Ka selles suhtes oleme tegutsenud äärmiselt vastutustundlikult.
<P>
Veel üks tähtis asi meie arvates oli vajadus öelda, mida me ka loomulikult tegime, et vastastikune tunnustamine toimib ainult siis, kui turulepääsule kohaldatavad tingimused on kõikides liikmesriikides samad. Kahtlemata kehtisid liikmesriikides erinevad tingimused. Mõned soosisid turujärelevalve erastamist või osalist erastamist, mõned valisid sertifitseerimise, kusjuures sertifitseerimisorgan oli rohkem või vähem eraõiguslik. Oleme teinud kristallselgeks, et turu akrediteerimine saab olla üksnes riiklik kohustus, mistõttu oleme pannud liikmesriikidele suurema vastutuse. Leian, et see on väga tähtis samm.
<P>
Turujärelevalve on loomulikult ka tooteohutuse saavutamise ja säilitamise võtmeks Euroopa Liidus. Kui räägime direktiivide ja määruste karmistamisest, peaksime alati meeles pidama, et direktiiv või määrus on ainult nii tõhus kui selle täitmise kontrollimise vahendid ehk käesoleval juhul turujärelevalve mehhanismid liikmesriikides. Selles suhtes on liikmesriikidel nüüd suurem kohustus arendada, rahastada ja tööjõuga varustada oma turujärelevalvesüsteeme. Minu arvates on see väga tähtis tingimus. Eelolevatel aastatel peab parlament jätkama järelevalve teostamist, tagamaks, et rangem turujärelevalve ka tegelikult teoks saab.
<P>
Teine tähtis tahk on töövahendid, mille eest vastutas pr Schaldemose. See raamotsus annab meile töövahendid tulevaste direktiivide koostamiseks, mis tagab suurema õigusliku järjepidevuse olulistes küsimustes, määratledes selge ja sidusa seisukoha eelkõige CE-vastavusmärgise suhtes, kuid ka importijate seisundi suhtes kaubandusahelas. Oleme suurendanud importijate vastutust kogu Euroopa Liidus. See oli teine väga tähtis samm edasi.
<P>
Kokkuvõttes võime esitatud paketiga väga rahul olla. Samuti toetavad seda laialdaselt kõik fraktsioonid.
<P>
Lõpetuseks soovin tänada nõukogu eesistujariiki Sloveeniat. Eesistujariik Sloveenia tugeva toetuseta ei oleks me suutnud seda küsimust esimesele lugemisele eelnenud lühikese aja jooksul lahendada. Tänan eriti Euroopa Komisjoni ning siseturu- ja tarbijakaitsekomisjoni sekretariaati. Nendeta ei oleks me kindlasti suutnud ajakavast kinni hoida ega saavutada esimese lugemise ajaks tõelist kompromissi.
<SPEAKER ID="029" NAME="Jaromír Kohlíček">
fraktsiooni GUE/NGLi nimel. - (CS) Daamid ja härrad, erinevalt paljudest muudest majandusteaduse harudest on turundus tõeline teadus ja sellisena on sel oma kindlad seadused ja reeglid, mis jäävad samaks, olenemata asjaosalistest. Nende reeglite hulka kuulub toote kindel tehniline kirjeldus, keskendumine sarnaste toodete vaheliste kindlate erinevuste leidmisele ja püüdlus kaitsta geograafilisi tähiseid selgelt määratletud asjaoludel. Viimasel ei ole harilikult siiski midagi pistmist toote tehniliste näitajatega. Üks ühtse turu tahke on püüe vältida, et toodete müüki piiratakse teise riigi territooriumil mittetariifse tõkete kehtestamise teel, nagu koguselised piirangud, kohustus korrata sertifitseerimist igas riigis, patentide mittetunnustamine, teatavad toodete pakendamis- ja märgistamisnõuded väljaspool ühisturu tollialaseid õigusnorme jne.
<P>
Esimene samm, mis aitaks kõrvaldada segadust või isegi kaupade vaba liikumise kunstlikke tõkkeid, on teadlikkuse suurendamine. Seetõttu tervitan jõupingutusi igas riigis vähemalt ühe toodete kontaktpunkti rajamisel. Kontaktpunktide põhiülesandeks saab olema teabe andmine muudes liikmesriikides kehtivate tehniliste eeskirjade kohta.
<P>
Ettepanekus keskendutakse veel tõendamiskohustusele. Selles käsitletakse samuti tehnilist menetlust, mille tulemuseks võib olla toote mittelubamine mõne turule mõnes muus liikmesriigis, hoolimata asjaolust, et seda turustatakse seaduslikult mõnes muus riigis või päritoluliikmesriigis. Menetlus tervikuna tugineb liikmesriikide pädevate asutuste vahelise dialoogi parandamisele. Tõhusam suhtlus on põhielement sihtturul toote müümise keelustamisega seotud riskide vältimisel.
<P>
Muidu kiiduväärse algatuse puuduseks on püüe hõlmata direktiiviga kogu tootevalikut. Oleks rumal eeldada, et sarnast või lausa identset lähenemisviisi saab kasutada tööstustoodete, näiteks autode ning rõivaste, jalatsite ja toiduainete suhtes. Kuigi ma toetan täielikult ühtset lähenemisviisi, olen ma veendunud, et tööstustoodete osas tuleb säilitada eriomased lähenemisviisid. Ma ei arva, et ühtlustatud toodete vallas võiks tekkida mingeid raskusi, küll aga võib neid ette tulla toodete puhul, millele kehtivad nõuded on ühtlustamata, teisisõnu väljaspool ühtlustatud toodete kogumit.
<P>
Määrusega antakse ettevõtjatele 20 päeva aega vastata pädevate riigiasutuste otsustele, mis põhinevad niinimetatud avalikul huvil ja millega nõutakse toote kõrvaldamist turult või toote keelustamist või mõnel juhul muudatuste tegemist enne toote turulelubamist. Ettepaneku positiivseks küljeks on rõhu asetamine võimalusele otsuseid läbi vaadata siseriiklikes kohtutes. Minu arvates on ettepaneku, mida ma tervikuna toetan, ainsaks ebaselgeks punktiks viide lepingule. Näiteks, finantsaruande punkti 5.2 nimetus on "Ühenduse kaasatusest tulenev lisandväärtus ja ettepaneku sidusus muude finantsinstrumentidega ning võimalik sünergia". Kui ettepanek viitab Lissaboni lepingule, pean ma seda asjakohatuks, sest lepingu ratifitseerimine on alles alanud.
<P>
Lõpetuseks sooviksin öelda, et minu arvates aitab määrus lahendada katsetuste ja sertifikaatide pideva dubleerimise küsimust, mis tekib seetõttu, et üks riik peab teise riigi asutuse väljastatud sertifikaate ebapiisavaks. Varem olen ekspordiettevõtte esindajana kogenud neid raskusi oma töös ning ma usun, et kõnealune ettepanek aitab neid lahendada.
<SPEAKER ID="030" NAME="Godfrey Bloom">
fraktsiooni IND/DEM nimel. - Proua president, ma arvan, et mulle võib andestada mõtte, et sattusin veidi aega tagasi Hollywoodi Oscarite kätteandmise tseremooniale: kõik õnnitlevad üksteist, patsutavad üksteist seljale, täiesti imeline! Hr Stubb suutis tänada peaaegu kõiki, kuid minu arvates unustas ta oma vanaema. Jah, hr Stubb, te jätsite oma vanaema välja!
<P>
Huvitav, kas pole? Me ühtlustame, homogeniseerime, reguleerime, anname seadusi. Tundub, nagu oleks sellel institutsioonil kinnisidee tõestada oma väärtust puhtalt tegutsemise näol: olgu see hea, halb või keskpärane. Me peame näima hõivatuna. Eelduseks on, et Euroopa kodanik on mingisugune arengupeetusega laps ja meie oleme heatahtlikud, kuid käskivad vanemad: me teame kõike ja juhime kõike. Siiski see nii ei ole, või on? Kaubandusalaste kogemuste tase selles parlamendis on haletsusväärne. Poliitilised kohatäitjad, palgatöölised, kellel üldse puudub tegelik arusaam välismaailmast ja kes hullunult toodavad vigaseid ja ohtlikke õigusnorme, samal ajal kui meie oma naeruväärse olekuga ahnelt tühjendame riigi rahakotti.
<P>
Arenguriigid, nagu India ja Hiina, kes võtavad meie tootmist üle ka ajal, mil ma kõnelen, peavad meid imestunult jõllitama. Ülemaailmne konkurents kaubanduses ei erine jalgpallimängust. Nad vaatavad, kuidas me väljakule rivistume, kostab vile ja me hakkame usinalt palli oma väravasse lööma. Kuidas nad küll meie selja taga naeravad. Mitte et sellel parlamendil ei oleks mingit seaduslikku õigust alles, kuna uut põhiseadust surutakse suurel kiirusel läbi rahva tahte vastaselt. Kuid nende päev tuleb ja pall lüüakse meie kõikide väravasse aupaukude saatel ning me oleme selle kuhjaga ära teeninud.
<SPEAKER ID="031" NAME="Jean-Claude Martinez" AFFILIATION="NI">
(FR) Proua president, õnnitlen hr Harbourit sünnipäeva puhul, kuid pean samas ütlema, et oleme ilmselt rännanud ajas tagasi, 1990. aastatesse. Tollal vorpisime seadusi ühtse turu ettevalmistamiseks ning ilmselt tegeleme sellega endiselt, sest täna on meie eest veel kaks määrust ja üks otsus kaupade vaba liikumise tagamiseks. Faktidest ei saa kõrvale põigelda ja fakt on, et valitsused on huvitunud kaitsmisest, et mitte öelda protektsionismist. Tehnilised standardid, vormide täitmine ja ohutusnõuded kujutavad kõik endast mittetariifseid tõkkeid. Näiteks, autosid tootval Prantsusmaal nõudsime aastaid kollaseid esilaternaid valgete asemel, et piirata välismaiste sõidukite arvu meie teedel.
<P>
Nüüd pakub komisjon välja ühist raamistikku, mis lubab vabalt turustada jalgrattaid ja redeleid, millelt isad saaksid kukkuda, mänguasju, mis seavad meie lapsed surmaohtu, keedukanne, millega põletada nende emasid, ja mitmesuguseid seadmeid, millega vanaemad ja vanaisad saavad ennast elektrilöögi abil surmata.
<P>
Meile tundus, 23 aastat pärast ühtse Euroopa akti allkirjastamist, et kõik on tehtud: et 1979. aasta otsus Cassis de Dijoni kohtuasjas, millele järgnes veel mõnisada Euroopa Kohtu lahendit, on taganud, et igaüks tunnustab vastastikku kõigi teiste tooteid. Aga me eksisime! Ühtne turg koosneb ikka veel mitmest turust ja seega teeb komisjon kõikide, tasahilju uuesti piire loovate õiguslike ja tehniliste pisiasjade kõrvaldamiseks ettepaneku kehtestada põhimõte, et importijad kannavad kulud: importijad hakkavad vastutama imporditavate toodete ohutuse eest ning tõendamiskohustus seatakse vastupidiseks.
<P>
Öeldut arvestades on meie ees olevad tekstid niigi ilmselge väljenduseks: need kinnitavad vastastikuse tunnustamise põhimõtet, need teevad kummarduse sildistamishullusele, mida nimetatakse märgistamiseks CE-logoga, ja näevad ette selle heakskiidetud mõõtmed ning karistused selle väärkasutuse eest; ning üllatusena, 15 aastat pärast piiride ja tollikontrolli kaotamist, nõuab meie raportöör André Brie rohkem vahendeid tolliametnikele. Tolliametnike taas ametisse nimetamine vabakaubanduspiirkonnas on juba midagi, kuigi Adam Smith, vabakaubanduse vanim toetaja, veetis oma viimased päevad ilmselt jalutades ringi oma kodulinnas oma tolliametnikust isa vormirõivastes!
<P>
Niisiis, tehkem ära: toogem tagasi tolliametnikud koos tavapäraste nokkmütsidega. Ilmselt peame mütse importima Hiinast, kuid vähemalt me veendume, et need on ohutud. Pealegi, me ei tahaks vastutada selle eest, kui mõni komisjoni liige saab päikesepiste!
<SPEAKER ID="032" NAME="Andreas Schwab" AFFILIATION="PPE-DE">
(DE) Proua president, daamid ja härrad, ka mina peaksin alustuseks tänama raportööre ja muid liikmeid, kes on läbi töötanud selle keeruka kausta, kuid seekord soovin alustada teistmoodi. Üks inimene, keda ma kindlasti ei täna, on hr Bloom, kes ei ole oma sekkumisega sellesse arutelusse midagi edasiviivat andnud. Selles suhtes on ta ebaõnnestunud oma püüdluses tõsta koorem Euroopa kodanike õlgadelt. Ma loodan, et sellegipoolest lubate mul korrata sünnipäevaõnnitlusi, mida ma eile õhtul edastasin oma sõbrale, Malcolm Harbourile.
<P>
Kas sellest paketist saab hea sünnipäevakink, selgub hiljem. Peame ootama ja vaatama, kuidas liikmesriigid rakendavad otsuseid, mida oleme nüüd ühiselt nõukoguga teinud. Soovin öelda siirad tänusõnad teile, hr Vizjak, teie jõupingutuste eest selles küsimuses, millest me rääkisime Sloveenias, samuti soovin tänada volinik Verheugenit. Paljuski saab võtmepunktiks säte, mille kujundas hr Stubb, kes väärib tunnustust selle sujuva menetlemise eest parlamendis. Viitan tõendamiskohustuse vastupidiseks muutmisele siseturu ühtlustamata osas. See on põhimõte, mis muudab elu siseturul palju lihtsamaks, eeskätt väikeste ja keskmise suurusega ettevõtete jaoks, ja seda minimaalse bürokraatiaga.
<P>
Ma loodan, et kõik liikmesriigid on mõistnud, millega nad end siin seovad. Enam ei pea väikeettevõtete omanikud ega tootjad valitsuselt küsima, kas tooteid saab importida, vaid liikmesriigid peavad edaspidi tõendama, et kõik nende kehtestatud sätted on vajalikud ja võrdelised. Ma võin tagada, et mõnda liikmesriiki ootab selles suhtes ebameeldiv ärkamine. Sellegipoolest on see julgustav märguanne nii siseturule kui ka seal tegutsevatele väikestele ja keskmise suurusega ettevõtetele.
<P>
Olen väga tänulik ka pr McCarthyle ja pr Fourtoule selle eest, et nad teavitasid meid, et CE-vastavusmärgis ja selle tähtsus ei saanud selles parlamendis kõneaineks alles siis, kui võeti vastu uut lähenemisviisi käsitlev õiguslik raamistik, vaid et alati, kui CE-vastavusmärgisega seotud direktiivi on viimastel aastatel arutatud, oleme korduvalt küsinud, kas CE-vastavusmärgis, mis meie teada oli algselt mõeldud vaid turujärelevalveorganitele vajaliku märgisena, tõesti annab tarbijatele seda teavet, mida nad toote ostmisel saada soovivad. On ütlematagi selge, et väga raske on tõmmata joont tarbe- ja tööstuskaupade vahele. Oleme loomulikult teadlikud, et vajame odavat lahendust, mis oleks sisuliselt bürokraatiavaba. Samas oleme väga tänulikud, et teie hr Verheugen kavatsete lasta teha uuringu, mida kogu meie parlamendikomisjon ühehäälselt toetab. Loodame, et see uuring annab usaldusväärseid tõendeid, mis näitavad, et CE-vastavusmärgis oma praegusel kujul ei anna tarbijatele kogu teavet, mida nad vajavad.
<SPEAKER ID="033" NAME="Barbara Weiler" AFFILIATION="PSE">
(DE) Proua president, volinik, nõukogu eesistuja, daamid ja härrad, umbes aasta tagasi, 14. veebruaril pakkus Euroopa Komisjon kaupade suhtes välja selle uue meetmepaketi, eesmärgiga anda siseturu kaubandusele uut hoogu. Asjaolu, et me oleme suutnud paketile täna ehk siis veidi enam kui aastaga joone alla tõmmata, on minu arvates märgiks toimkonna, kellele usaldati selle menetlemine parlamendis, väga kiirest ja tõhusast tööst. Üleval taga, kaugel paremal olevad liikmed ei etendanud selles mingit rolli, kui nii võib öelda, ja nende panus jättis mulle mulje, et nad ei tea tänapäevani, mida see pakett endast kujutab.
<P>
Selle arutelu käigus üllatas mind kõige rohkem siseturul endiselt olevate tõkete tohutu arv, arvestades tõika, et Jacques Delors seadis sisse ühtse turu juba 1992. aastal. On hämmastav näha tõelisi raskusi, millega väikesed ja keskmise suurusega ettevõtted seisavad silmitsi muude ELi liikmesriikide turule sisenemisel. Komisjoni andmete kohaselt sisaldab see pakett meetmeid, mis mõjutab 22 majandusharu, mille aastane kogutoodang on suurusjärgus 1500 miljardit eurot.
<P>
Oleme suutnud tagada, et turujärelevalvesüsteemi edasised täiustused põhinevad ühtsetel kriteeriumidel, ja see on esmatähtis. Kui turg on avatud, peavad paigas olema ka järelevalvemehhanismid. Ohtlike kaupu saab lihtsamini tuvastada ja ohutuks muuta ning pettusi saab sihipärasemalt uurida ja pettureid vastutusele võtta. Nagu teised kõnelejad on öelnud, võetakse tulevikus vastutusele mitte ainult tootjad, vaid ka importijad. Need ei saa olema tühipaljad sätted, sest mittetäitmise eest nähakse ette ka vastutus koos karistustega.
<P>
Selline turujärelevalvesüsteem on suuresti kasuks ka nendele, kes juba täidavad eeskirju, sest see annab oluliselt paremad vahendid mädamunade leidmiseks tootjate ja importijate hulgast. Sain hämmastusega teada, et tolliasutused ja turujärelevalveorganid ei ole seni teadnud peaaegu midagi üksteise tegevusest. See salatsemine ja ettevõtete huvide oletatav kaitsmine lõppeb siin ja praegu.
<P>
Mul on hea meel, et parlament on CE-vastavusmärgise osas läinud oma teed. Me ei ühinenud tarbijate organisatsioonide rutakate üleskutsetega kaotada CE-vastavusmärgis ega komisjoni üleskutsega teha õigustamatuid täiustusi. Need ei olnud õiged teed, mida valida. Usun, et oleme praegu valinud parima tee.
<P>
Hoolimata mõningate huvirühmade vastuseisust on parlament kindlustanud ka riiklike ohutusmärgiste säilimise - mitte ainult Saksamaa, vaid ka teiste omade - kuniks me leiame ideaalse alternatiivi.
<P>
Sotsiaaldemokraadina olen uhke, et üks teatav põhimõte on kirjutatud mitte ainult meie resolutsiooni, vaid ka määrusesse endasse. Kõnealune valem oli mõnevõrra tülitekitav viimase minutit, kuid meil õnnestus sätestada, et akrediteerimisorganid ei tohi üksteisega võistelda ja nende avalik ülesanne peab jääma nii-öelda pühalt puutumatuks. Ma usun, et see oli ka üksmeelne seisukoht. Meile kõigile oli tähtis vajadus suurema selguse järele.
<P>
On hämmastav, kui vähe koostööd ikka veel tehakse, ning minu arvates rajab see pakett teed ka paremale koostööle ametivõimude vahel.
<P>
Lõpetuseks sooviksin öelda paar sõna paketi kohta tervikuna. See on kasulik nii Euroopa ettevõtetele kui ka elanikkonnale. Paljud asjad muutuvad lihtsamaks, paljud protsessid muutuvad vähem bürokraatlikuks ja seega loomulikult vähem kulukaks ning samas saavutame tarbijate suurema kaitstuse. Kui kasutada ärimaailma väljendeid, siis võib seda õigustatult nimetada kõik-võidavad olukorraks.
<SPEAKER ID="034" NAME="Toine Manders" AFFILIATION="ALDE">
(NL) Proua president, minu kõige soojemad tänusõnad hr Stubbile, pr Schaldemosele and hr Briele oma ülesannete kiire ja edasiviiva täitmise eest. Selline peakski õigusloome olema - kiire ja sujuv. Samuti tänan komisjoni ning nõukogu eesistujariiki.
<P>
Euroopa rajati just sellisele seadusandlusele ning see annab suure tõuke majandusele, eeskätt VKEdele. Saame väikeettevõtetelt palju kaebusi, et nende ekspordi- ja äritegevust takistab asjaolu, et piirid jäävad suletuks, hoolimata sellest, et räägitakse palju ühtsest turust. See tähendab kindlamat alust Euroopa Liidule. Väikeettevõtted on lõppude lõpuks meie majanduse alustala ning sektor, mis annab töökohti, mida me Euroopa Liidus nii väga vajame.
<P>
Ka liikmesriikide jaoks loob see kindlama aluse, sest sellega säästetakse palju halduskulusid, 150 miljardit aastas. Selle aasta eelarve on 120 miljardit. Nii et ärgu ükski liikmesriik öelgu, et Euroopa Liit maksab liiga palju, kuna neil jääb tegelikult raha üle. Seda rõõmsat uudist ei ole küll väljas seismas ja kajastamas rohkelt meediaesindajaid, kuid minu arvates on see väärt mainimist.
<P>
Liberaalidena oleme loomulikult väga rõõmsad ühtse turu tugevnemise üle. Dünaamilisem majandus tähendab jõukamat Euroopat ning see on hea ettevõtetele ja tarbijatele, seega ka Euroopa Liidule.
<P>
Ma ei kasuta kogu mulle eraldatud aega, sest paljud teised kõnelejad on juba ülistanud selle paketi sisu. Seetõttu ei lasku ma üksikasjadesse. See on meistriteos. Ma loodan, et suudame selle vastu võtta ühehäälselt ja et see jõustub peagi.
<P>
Nüüd, kui oleme ka tõendamiskohustuse vastupidiseks muutnud, on meetmed, mida Euroopa Komisjon rakendab juhul, kui liikmesriigid kuritarvitavad meie turgude kaitsmiseks ettenähtud menetlusi, üsna head. Meetmeid võetakse sellistel juhtudel kiiresti ja asjakohaselt. Seetõttu arvan, et see hakkab hästi toimima.
<SPEAKER ID="035" NAME="Zdzisùaw Zbigniew Podkański" AFFILIATION="UEN">
(PL) Proua president, Euroopa Liit on mitmekesine kogum väärtushinnangutest, kogemustest ning ajaloolisest ja sotsiaalsest mitmekülgsusest. Sageli erineme me mitte ainult oma minevikukogemuste, vaid ka praeguste seaduste ja kohustuste poolest, mis kanduvad üle Euroopa institutsioonidele, tööpaikadele ja kodanikele.
<P>
Me elame sügava sotsiaalse, majandusliku ja kultuurilise muutuse ajastul, millel on kahjuks teatav halb mõju. Kuid sellest on tulenenud ka palju häid ja positiivseid arenguid, mille hulka kuuluvad kindlasti kapitali, kaupade ja teenuste liberaliseerimine ning isikute vaba liikumine. Samas kui need arengud loovad sobivad eeldused majandustegevuseks, võime ka näha, et kapital on sageli inimestest tähtsam, ohustades nende tervist ja isegi elu.
<P>
Seetõttu peame tugevdama kõikvõimalikke järelevalvetoiminguid. CE-süsteemi tuleb tugevdada nii meie piiridel, nagu mõned liikmesriigid on öelnud, kuid ka meie siseturgudel, eriti kaubandusvõrkudes. Kaubavalik, mida kaubamajade ketid tänapäeval toodavad, väljub kujutlusvõime piiridest ning seda tähtsat tõika tuleb arvesse võtta. Peame silmas pidama mitte ainult märgistussüsteemi, vaid ka muid meie käsutuses olevaid vahendeid, millega suurendada tarbijate teadmisi ja oskust valida kaupade vahel.
<SPEAKER ID="037" NAME="Kathy Sinnott" AFFILIATION="IND/DEM">
Proua president, nende raportitega püütakse parendada kaubaturu õiguslikku raamistikku, eeskätt CE-vastavusmärgise tunnustamisele suurema tähelepanu pööramise ja vastavusmärgise väärkasutuse keelustamise teel. See kõik on hea, kuid oma panuses sellesse arutellu kavatsen kalduda veidi kõrvale ja käsitleda tahku, mis on nendes raportites tähelepanuta jäetud, kuid mis minu arvates on toodetealase arutelu puhul väga oluline.
<P>
Mitmesuguste väljapakutud meetmete eesmärk on julgustada inimesi tooteid ostma ja ostmisel valima Euroopa tooteid. Kuidas saame me seda üleskutset suuremale tarbimisele sobitada vajadusega kasutada ressursse arukalt? Teisisõnu, mõista, et neid tuleb jagada ja mitte ainult ülemaailmselt, vaid ka tulevaste põlvkondadega?
<P>
Mõned liikmesriigid tegelevad peamiselt oma majanduse ülesehitamisega, kuid teiste puhul käib vastutustundlik keskkonnamajandus käsikäes kaubandusega. Need riigid otsivad viise, kuidas tagada konkurentsivõimeline kaubandus ning säilitada hea ja jätkusuutlik elatustase ja tootekasutus. Energiatõhusus, ringlussevõetavate ja vähetoksiliste materjalide kasutamine on samm õiges suunas, kuid tähtsaks lisandiks on kavandatud tarbetuks muutumise kõrvaldamine. Kavandatud tarbetuks muutumine on mittekestvate ja mitteparandatavate toodete sihilik loomine.
<P>
Oma esimese mikrolaineahju ostmisel valisin teadlikult hea toote, mis kestab. See pidas vastu kaks aastat. Kui viisin selle tagasi, öeldi mulle, et seda ei tasu parandada ja et ei olegi kedagi, kes seda parandaks. Niisiis ostsin veel ühe hea ahju. See pidas vastu kaks aastat. Nüüd ostan uue mikrolaineahju igal aastal - odavaima, mille leian - ja siis viskan selle minema.
<P>
Peame olema ühtlustamisel ettevaatlikud, et vastutustundlikele riikidele jääks võimalus keelustada tooteid, mis on kavandatud muutuma tarbetuks, ja et julgustaksime riike lubama importida tooteid, mis kestavad ja on parandatavad, kuna just need riigid on toote elutsükli lõpus kimpus jäätmemägedega.
<SPEAKER ID="038" NAME="Zita Pleštinská" AFFILIATION="PPE-DE">
(SK) Daamid ja härrad, olen nautinud tänast väga head õhkkonda siseturgu käsitleva arutelu käigus ja sooviksin tänada kõiki, kes on sellesse oma panuse andnud. Loomulikult eeldab demokraatia ka vastupidiste seisukohtade ärakuulamist, mida väljendas näiteks parlamendiliige hr Bloom.
<P>
Mul on poeg Andrej, mistõttu ma tean, et nimi Andrej tähendab kedagi, kes on tugev ja jõuline. Selle nime kandja, minister Vizjak, muudab käesoleva arutelu jõuliseks ja dünaamiliseks. Sooviksin märkida, et nõukogu esindatus sellistes aruteludes on ebatavaline. Nõuetekohaselt toimiva euroopasisese kaubaturu põhieelduseks on ettevõtlustõkete kõrvaldamine ja soodsate tingimuste loomine ettevõtetele, eeskätt 23 miljonile väikesele ja keskmise suurusega ettevõttele. Arenguriikidest pärinevate toodete arvu osas peame leidma lahendused globaliseerumise esitatavatele väljakutsetele.
<P>
Üks lahendus on selgete õigusnormide olemasolu, mis tagab, et kõik Euroopa turule imporditavad tooted täidavad samu ohutusnõudeid kui ühenduses valmistatavad tooted. Toodete turustamist käsitleva seadusandliku paketi aluspõhimõteteks on ühelt poolt tootjate vastutus oma toodete kehtivatele Euroopa õigusnormidele vastavuse eest ja teiselt poolt liikmesriikide vastutus, kes peavad tagama Euroopa Liidu turu järelevalve. Pean möönma, et üleeuroopalise standardimise teema sai mulle lähedaseks ajal, mil olin Euroopa Parlamendi raportööriks üleeuroopalise standardimise rahastamise vallas, ja tunnen nüüd siin Euroopa Parlamendis olles samamoodi.
<P>
Ma mõistan Euroopa Liidu sellealase poliitika suurt tähtsust ja mul on hea meel volinik Verheugeni kaasatuse üle. PPE-DE fraktsiooni raportöörina keskendusin ka muudatustele Christel Schaldemose raportis, mis käsitles importijate vastutuse suurendamist, väikeste ja keskmise suurusega ettevõtete halduskoormuse vähendamist ning uue lähenemisviisi rakendamist toodete turustamise alusraamistikuna. Samuti tõstsin esile tõhusamate teavituskampaaniate vajaduse, et suurendada tarbijate teadlikkust: see on nurgakiviks tarbijate usalduse suurendamisel ELi siseturu suhtes.
<P>
Oma muudatustes keskendusin eelkõige tarbijale ning tarbijate kaitsmisele toodete eest, mis ohustavad nende tervist. Samuti juhtisin tähelepanu tõhusamate teavituskampaaniate vajalikkusele, et suurendada tarbijate teadlikkust: see on nurgakiviks tarbijate usalduse suurendamisel ELi siseturu suhtes. Mis puutub praktikasse, siis näeme, et praegu ei anna CE-vastavusmärgis piisavat tagatist selle kohta, et toode on tegelikult ohutu. Seetõttu oleme selle seadusandliku paketi abil püüdnud muuta CE-vastavusmärgist mõjusamaks, kehtestada karistused selle kuritarvitamise eest, karmistada märgistamisloa andmise eeskirju ja märgatavalt tugevdada turujärelevalvesüsteemi.
<P>
Kompromiss, millele jõuti, hõlmab mõningate CE-vastavusmärgist käsitlevate artiklite ülekandmist määrusesse. See on väga positiivne samm. Lõpetuseks soovin tänada Christel Schaldemoset ja teisi raportööre edasiviiva koostöö eest, mis on aidanud meil ühtlustada vastavushindamise terminoloogiat, protsesse ja mudeleid, et saaksime neid Euroopa tarbijate meeleheaks kasutada sektoridirektiivide ja eeskätt kauaoodatud mänguasjadirektiivi läbivaatamisel.
<SPEAKER ID="039" NAME="Mia De Vits" AFFILIATION="PSE">
(NL) Proua president, volinik, hr Vizjak, daamid ja härrad, minu tänusõnad kõigile nende panuse eest sellesse, kuid eriti raportöör Alexander Stubbile, kes oli väga abivalmis meie, variraportööride kaasamisel oma raporti koostamisse kõikides selle arutelu tahkudes. Tänan teid selle eest.
<P>
Kaupade alase paketi heakskiitmine tähistab suurt edasiminekut ühtse üleeuroopalise kaubaturu rajamisel ning need kolm ettepanekut üheskoos on vajalikud vahendid nõuetekohaselt toimiva ühtse kaubaturu saavutamisel. Meil on vastastikuse tunnustamise põhimõte, kuid see avaldub peaasjalikult paberil. Liiga sageli eiratakse seda põhimõtet. Tänapäeval ei toimi ühtne turg nii, nagu Jacques Delors kavandas veerand sajandit tagasi. Euroopa Komisjoni arvutuste kohaselt on oma toodete müümine mõnes muus liikmesriigis ettevõtetele 2-10% kulukam, sest vastastikuse tunnustamise põhimõtet rakendatakse valesti. Tõepoolest, nagu ka teie hr Stubb olete aru saanud, tähendab see liidule tervikuna lisakulutusi 150 miljardit eurot aastas. See on halb uudis nii ettevõtetele kui ka nende töötajatele, kuid samuti tarbijatele, kes peavad seetõttu kõrgemat hinda maksma. Seepärast oli viimane aeg pühkida tolm vastastikuse tunnustamise põhimõttelt ja rakendada seda õigesti. Sellest siis ka see rangelt kujundatud menetlus koos tõendamiskohustuse vastupidiseks muutmisega, mille puhul nõutakse komisjoni teavitamist liikmesriigi otsusest menetluse lõpus. Ma loodan, et ka komisjon võtab menetluse lõpus meetmeid, kui ta tajub, et on alles veel mõned väikesed eeskirjad, mis ei põhine erapooletutel kriteeriumitel.
<P>
Paar asja tulevikuks: ranged kvaliteedikriteeriumid riiklikele järelevalveasutustele on samm edasi, kuid lõppude lõpuks peame järelevalve vallas parandama piiriülest koostööd. Meie siseturukomisjon külastas Antwerpeni sadamat, kus nägime tolliteenistusi, kes nõuavad rohkem raha, mis on liikmesriikide mure, kuid samas kutsuvad üles tegema rohkem piiriülest koostööd, mis on küsimus, millega meie peame tulevikus tegelema.
<P>
Teiseks, meil on suurem selgus CE-vastavusmärgise osas, kuid ma nõustun pr McCarthy ja pr Gebhardtiga, et me peame tulevikus välja töötama tõelise ohutusmärgise. Ma tervitan volinik Verheugeni positiivset vastust selles küsimuses. Vastastikune tunnustamine peab paremini toimima ja kõik asjaosalised peavad oma vastutust tunnistama, sealhulgas liikmesriigid ja komisjon. Kuid see lahendus jääb paremuselt teiseks. Me soovime tulevikus näha õigusnormide ühtlustamise algatusi, et viia ühtse kaubaturu rajamine lõpule.
<SPEAKER ID="040" NAME="Frédérique Ries" AFFILIATION="ALDE">
(FR) Proua president, täie austusega hr Bloomi vastu, kes on parlamendisaalist põgenenud, sooviksin ühineda kiidulauluga meie kolmele kaasraportöörile, et tänada neid panustatud aja ja järjekindluse eest õiglase kompromissi ja kõigile kasuliku lahenduse saavutamisel Euroopa tööstuse ja tarbijaohutuse huvides.
<P>
Arvestades, et mul on kõigest kaks minutit ja ma kõnelen keskkonnakomisjoni liikmena, siis andestage mulle, et keskendun põhipunktidele, eelkõige CE-vastavusmärgistuse süsteemile. Seitse kuud pärast Matteli juhtumit ja - nagu oleme juba kuulnud - rohkem kui 20 miljoni Hiinas valmistatud, CE-vastavusmärgisega mänguasja kõrvaldamist turult on liidule avaldatud märgistussüsteemi täiustamiseks rohkem survet kui kunagi varem. Viimastel aastatel on liit toetanud paindlikku, vabatahtlikku süsteemi, mis põhineb uuel lähenemisviisil - meetodil, millel on kahtlemata oma eelised, kuid mis eraldiseisvana ei pruugi olla täielikult tõhus, kui teatavad tootjad kannavad CE-vastavusmärgise peale eeskirju eirates, seades tarbijad seeläbi ilmselgelt ohtu.
<P>
Seepärast on kõnealune meetmepakett hädavajalik, et anda probleemiga tegelevatele ametivõimudele, nimelt tunnustus- ja sertifitseerimisorganitele ja tolliteenistustele, vajalikud vahendid CE-vastavusmärgistuse süsteemi kuritarvitustega võitlemiseks.
<P>
Ei ole mingi kokkusattumus, et Euroopa Parlament on juba mitmel korral, viimati mänguasjaohutust käsitlevas resolutsioonis septembris 2007, avaldanud toetust karmimale turujärelevalvele. Meie raportöör, hr Brie pani sellele punktile palju rõhku.
<P>
Juba jaanuaris 2004 taunisin Peter Liese, Karin Scheele ja samuti Claude Turmes'i toetusel valminud raportis energiat tarbivate toodete ökodisaini direktiivi kohta paljude toodete ilmseid ohutusalaseid puudujääke ning teatavate kohustuslike ja vabatahtlike märgistussüsteemide ebausaldusväärsust. Neli aastat hiljem tundub, et oleme väga vähe edasi liikunud, ja ma pean ütlema, rääkides väga paljude asjatundjate nimel, kes on meie poole selles küsimuses pöördunud, et see on kahetsusväärne.
<P>
Kõik meetmed, mis tagavad suurema õiguskindluse ja pakuvad täiendavat abi töösturitele ja VKEdele, on loomulikult teretulnud. Pean siinkohal silmas raportis käsitletud kohalikku toodete kontaktpunktide süsteemi ning Alexander Stubbi avaldust täna hommikul tema isikliku infopunkti kohta. Ma ei tea, kas ta kavatseb sellele nimeks panna "Stubb/SMEs.com" või mitte, kuid soovin talle igati edu ja pean ütlema, et jagan oma kolleegide ettevaatust - nagu väljendatud suulises küsimuses - lisamärgistuse ja selle kokkusobivuse osas olemasoleva süsteemiga.
<P>
Toetan täielikult Arlene McCarthy väljendatud muret, mida ta piltlikustas täna hommikul keedukannunäite abil, ja olen tänulik volinikule, et ta osutas märgatavale edasiminekule selles küsimuses.
<P>
Lõpetuseks, proua president, sooviksin ära märkida, et eeskirjad, mida me siin kehtestame, on seda vaeva väärt üksnes siis, kui Euroopa tootjad ja turustajad ning, mis ülioluline, nagu Mia De Vits ennist märkis, ka kolmandate riikide ettevõtjad ja eriti importijad neid täidavad, nagu nad seda loomulikult peaksid tegema.
<SPEAKER ID="041" NAME="Wiesùaw Stefan Kuc" AFFILIATION="UEN">
(PL) Proua president, viimasel paaril aastal on sagenenud juhtumid, kus ELi standarditele mittevastavad kaubad on jõudnud ELi turule. Küsimus ei ole ainult Hiina mänguasjades. Piraatkaubana müüakse ka pestitsiide, taimehooldusvahendeid ja isegi ravimeid, mis lisaks sellele, et naid ei kaitse ega ravi, on paljudel juhtudel kahjulikud. Kolm raportit, mille esitasid meile hr Brie, pr Schaldemose ja hr Stubb, käsitlevad kaupade viimist ELi turule, seaduslikult turustatavate toodete suhtes tehniliste eeskirjade rakendamist ning akrediteerimis- ja turujärelevalvekorda. Need ei riku aluspõhimõtete, milleks on kaupade vaba liikumine ELi turul, kuid võimaldavad kaitsta nii seda turgu kui ka meie kodanikke.
<P>
Nagu raportöörid ütlevad, peame me tagama erandite kõrvaldamise ning väljapakutud määruste ja otsuste võimalikult laiaulatusliku rakendamise ja täitmise. Võimalusel oleks soovitav koostada üksainus dokument muude sedalaadi määruste mudelina, mis käsitleks probleeme terviklikult. Seeläbi väldiksime põhjenduste ja terminoloogia arvukat kordamist, mis võib tingida vastuolulist tõlgendamist. Meie esitatud eelnõud ja raportid on suurepärane alus tervikliku ja ühtse dokumendi loomiseks.
<SPEAKER ID="042" NAME="Maùgorzata Handzlik" AFFILIATION="PPE-DE">
(PL) Proua president, õnnitlen kõiki kolme raportööri nende suurepäraste, edasiviivate raportite puhul. Kaupade ringlusselaskmine liidu territooriumil on kahtlemata väga tõsine küsimus. Me kõik mäletame hiljutisi probleeme, mida põhjustas ohtlike mänguasjade jõudmine ELi turule. ELi järelevalveasutused ei avastanud neid mänguasju, sest nagu paljudel muudelgi juhtudel, osutus järelevalvesüsteem ebatõhusaks.
<P>
Üha sagedamini kannavad tootjad oma toodetele CE-vastavusmärgise igasuguse järelevalveta, hoolimata asjaolust, et kõnealused kaubad ei vasta ELi nõuetele. Pealegi on CE-vastavusmärgist korduvalt võltsitud. Need ja teised põhjused on ajendiks komisjoni väljapakutud paketile, mis käsitleb kaupade viimist ELi turule.
<P>
Sooviksin peatuda ühel selle paketi kolmest koostisosast: hr Brie raportil akrediteerimise ja turujärelevalve kohta. Selles raportis käsitletud CE-vastavusmärgise küsimus on minu arvates erakordselt tähtis. Mul on hea meel, et parlamendiliikmed toetavad CE-vastavusmärgist kui ELi standarditele vastavuse põhitagatist ning mis kõige tähtsam, et nad pooldavad CE-vastavusmärgise seisundi tugevdamist.
<P>
Üks tähtis küsimus, mida on seoses sellega arutatud, on ELi turul olevate muude riiklike märgiste probleem. Sooviksin siinkohal ära märkida, et ELiga ühinemisel öeldi Poolale korduvalt, et ta ei tohi muude riikide ohutusmärgiseid võtta oma siseriiklikku süsteemi. Me täitsime seda juhist, kõrvaldades isegi meie enda B-märgise, mis oli Poola tooteohutuse tähiseks. Seega oli meile tähtis, et ELi lähenemisviisi ja mittediskrimineerimise põhimõtte järgimiseks kirjutataks uutesse õigusnormidesse muude uute ohutusmärgiste kui CE-vastavusmärgis kasutuselevõtu keeld.
<P>
Mul on hea meel tõdeda, et nõukogu, komisjon ja parlament on selle seisukoha juurde jäänud, kustutades asjakohaseid sätted ja säilitades valitseva olukorra. Sellegipoolest leian ma, et me peaksime üleeuroopalise CE-vastavusmärgise osas koostööd tegema, et eemaldada tulevikus turult muud märgised, kuigi sellekohase algatusega tuleb oodata seni, kuni komisjon on seda küsimust uurinud.
<SPEAKER ID="043" NAME="Anna Hedh" AFFILIATION="PSE">
(SV) Tänan teid, proua president. Samuti soovin soojalt tänada raportööre väga hea töö eest. Nende edusamme oli äärmiselt põnev jälgida.
<P>
Kuigi ma pooldan pigem valitsustevahelist koostööd, mõistan ma, et on küsimusi, milles meie õigusnormid peavad olema liidus võimalikult ühetaolised. Toodete turustamist siseturul käsitlev seadusandlik pakett on selline küsimus, kuna see, mida toodame ELis ja impordime ELi, ringleb vabalt siseturul. Minu jaoks on tarbijaohutus esmatähtis.
<P>
Seetõttu tervitan ma raportööride ettepanekuid seadusandlikus paketis, mis paljudel juhtudel täiustavad komisjoni ettepanekuid. Näiteks, pr Schaldemose tahab, et importijad kannaksid vastutust endi imporditavate toodete ELi eeskirjadele vastavuse tagamise eest.
<P>
Minu arvates on see eriti tähtis, nüüd kui me peame läbi vaatama ka mänguasjade ohutuse direktiivi, pidades silmas probleeme mänguasjaturul, mis on hiljuti olnud tähelepanu keskmes. Minu arvates on iseenesest mõistetav, et importijad peaksid ohtlike toodete importimise korral vastutama ja riskima karistusega. Kes siis veel? Me peame muutma ja tugevdama ka CE-vastavmärgistuse süsteemi. Kuigi just see küsimus on olnud kõige tundlikum, on raportöörid minu arvates teinud suuri edusamme.
<P>
Nagu pr Schaldemose ütles, ei ole CE-vastavusmärgistuse süsteem lahendus kõigile meie ohutusalastele probleemidele siseturul. Kuid paljud tarbijad usuvad praegu, et CE-vastavusmärgis tähendab, et toode on ohutu ja seda eeskätt mänguasjade ja seadmete puhul. Pr McCarthy tõendas seda meile keedukannu ja mänguasja näitel. Meie ülesanne on tagada, et märgistussüsteemi tugevdatakse ja et turujärelevalve toimib tegelikkuses kõikides liikmesriikides
<P>
Lõpetuseks tahan veel kord rõhutada, et meie tarbijad tuleb asetada esikohale, sest muretute ja usaldavate tarbijateta ei saa meil olla õitsevat turgu.
<SPEAKER ID="044" NAME="Magor Imre Csibi" AFFILIATION="ALDE">
(RO) Lubage mul esitada mõned tähelepanekud CE-vastavusmärgistuse suhtes. Praegu kehtib see kõikide toodete suhtes, mis on hõlmatud mõne Euroopa direktiiviga. Niikaua kui tootjad saavad märgistada enamikku tooteid kolmanda ametiasutuse või sõltumatu organi järelevalveta, ei ole selline märgistamine tulemuslik. See on esimene probleem.
<P>
Seetõttu nõustume me kõik, et praegune toodete CE-vastavusmärgistuse süsteem ei suuda anda Euroopa tarbijatele garantiid ohutuse kohta. Tegelikult ei olegi see mõeldud ohutusmärgisena.
<P>
Lugupeetud volinik Verheugen, eelmisel aastal te ütlesite, et me ei saavuta kunagi 100% tooteohutust. Seepärast palun Euroopa Komisjonil kaaluda lisaks hoolsamale turujärelevalvele ja rangemale tollikontrollile ka rangemaid karistusi ettevõtetele, kes toodavad või impordivad tooteid, mis ei vasta ELi normidele ja direktiividele.
<P>
Ärgem unustagem, et enamik Euroopa tarbijaid usub, olles teadmatuses, et CE-vastavusmärgist kandev toode on valmistatud Euroopas või selle sertifitseeris Euroopa sõltumatu organ. See on teine probleem. Isegi volinik Verheugen leiab, et praegune CE-vastavusmärgis võib olla veidi segadusttekitav. See on vastuvõetamatu, mistõttu palun Euroopa Komisjonil algatada kampaaniad Euroopa tarbijate teavitamiseks, et nad ei peaks CE-vastavusmärgist ekslikult kvaliteedi- ja ohutusmärgiseks.
<P>
Volinik, kallid kolleegid, me kõik nõustume, et on vaja märgist, mis tõendab toote ohutust. Olgu siis praeguse CE-vastavusmärgise täiustamine või lisamärgis, lahendus tuleb leida võimalikult kiiresti. Siseturg hõlmab lisaks kaupade vabale liikumisele tõhusate meetmete rakendamist tarbijate kaitseks.
<SPEAKER ID="045" NAME="Zuzana Roithová" AFFILIATION="PPE-DE">
(CS) Volinik, ELi siseturu dünaamiline areng ja kahjulike kaupade veelgi dünaamilisem import, eeskätt Hiinast, sunnib meid tänapäevastama toodete turustamise eeskirju, sealhulgas neid, mis on ühtlustamata. See kolmeosaline seadusandlik pakett lihtsustab paberitööd, aidates samas liikmesriikidel täiustada järelevalvet ELi turul, mis täna üksnes ühel tasandil ei toimi. Seetõttu karmistame pärast laiaulatuslikku arutelu nõudeid kogu tarneketile, alustades ELi või Hiina tootjatest ning lõpetades ELi importijate ja turustajatega. Me ühtlustame akrediteerimisorganeid ja sertifitseerimise vastastikust tunnustamist käsitlevaid eeskirju.
<P>
Lisaks järelevalveorganitele on üha tähtsamaks muutumas tarbijate teadlikkus: teadlikud tarbijad peaksid suutma eristada tooteid märgistuse põhjal, millest tulenevad ka meie jõupingutused tähtsustada Euroopa CE-vastavusmärgist, mis näitab järelevalveasutustele ja teadlikele tarbijaile, et tooted vastavad Euroopa kvaliteedi- ja ohutusnõuetele. Me peame võitlema ka selle väärkasutamise vastu, kaasa arvatud tahtlik eksitamine muude märgistega, nagu China Export (Hiina Eksport).
<P>
Avastasin, et Euroopa märgis on veel registreerimata, mistõttu palusin komisjonil see registreerida. Kuigi komisjon teatas, et registreerimismenetlus on algatatud, ei mainitud avaldatud teatises registreerimistaotlust. Kutsun komisjoni veel kord üles selles suhtes tegutsema.
<P>
Volinik, soovitan teil tungivalt registreerida Euroopa märgis ka rahvusvahelistel turgudel. Mõlemad kõnealused meetmed hõlbustavad edasiste õiguslike meetmete, sealhulgas hüvitise väljamõistmiseni viivate meetmete võtmist kuritarvitamise vastu. Minu arvates on viivitamine selles küsimuses vabandamatu. Soovin avaldada lugupidamist komisjonile selle "kaupade alase paketi" koostamise eest ja eeskätt kõikidele raportööridele nende põhjaliku töö eest, samuti soovin raportööre suurepärase tulemuse eest tänada.
<SPEAKER ID="046" NAME="Manuel Medina Ortega" AFFILIATION="PSE">
(ES) Proua president, umbes 30 aastat tagasi kehtestas Euroopa Kohus vastastikuse tunnustamise põhimõtte oma otsuses Cassis de Dijoni asjas. Üks tänastest raportööridest, hr Stubb, ütleb, et see meetmepakett on püüe kohaldada nimetatud kohtuotsust seadusandlikul tasandil. Kohtuotsust ei saa siiski asendada seadusandliku tekstiga, sest kohtuotsus on tegelikult vahend, millega Euroopa Kohus teostab siseturu ühtlustamist.
<P>
Praegune pakett on aseaine suuremale vajadusele, mis on selle arutelu vältel ilmnenud, nimelt vajadus tootmise tõelise ühtlustamise järele Euroopa Liidus.
<P>
Kehtiv vastastikuse tunnustamise süsteem tähendab, et valitseb oht, et kett puruneb nõrgima lüli juurest. Nii juhtus näiteks hullu lehma tõvega, kui Briti valitsus otsustas liha-kondijahu tootmise korda leebemaks muuta. Seda on juhtunud ka ühes teises valdkonnas, nimelt Equitable Life'iga, kui finantssektorit reguleeriti ebapiisavalt.
<P>
See pakett tähistab sammu edasi, kuid ainult väikest sammu, sest valitsuste puhul on üksnes loomulik, et nad ei loobu oma kodanike kaitsmisest - pr Hedh võttis selle tabavalt kokku - niikaua kui, esiteks, on valitsusi, kes ei suuda tagada kõrgeimat järelevalvetaset, ja teiseks, puudub Euroopa Liidu juhitav järelevalvesüsteem. Lühidalt öeldes, on see nigel aseaine tõelisele õiguslikule raamistikule Euroopa Liidu tasandil, mis asendaks 27 kogumit riiklikke eeskirju.
<P>
Euroopa Parlament kiidab selle paketi tõenäoliselt heaks ja ma usun, et see on hea pakett, kuid me ei saa jääda loorberitele puhkama, sest tõelise õigusliku raamistikuta ühenduse tasandil, tõelise kvaliteedisertifitseerimise süsteemita, mis laseks kodanikel kogu Euroopa Liidus end muretult tunda, ei saavuta me suurt edu Euroopa toodete turu väljakujundamisel.
<P>
(Aplaus)
<SPEAKER ID="047" NAME="Anja Weisgerber" AFFILIATION="PPE-DE">
(DE) Proua president, daamid ja härrad, asjaolu, et suudame kaupade alase paketi vastu võtta esimesel lugemisel räägib häälekalt suurepärasest koostööst nii Euroopa Parlamendi sees kui ka parlamendi ja nõukogu vahel.
<P>
See on tähtis seadusandlik projekt kaubanduses osalejatele ja eelkõige tarbijatele. Selle paketi abil eemaldame kaubandustõkked, mis on tulenenud liikmesriigiti erinevatest tehnilistest eeskirjadest. Samas tagame Euroopa turul kaubeldavate toodete kvaliteedi. Uute õigusnormidega tagatakse, et ELi õigusnormidele mittevastavad või ohtlikud tooted kõrvaldatakse kiiresti turult või et need ei jõua üldse turule. Ohtlikest toodetest tuleb komisjonile teatada viivitamata, et neid saaks ringlusest kõrvaldada kõikides liikmesriikides. Määrusega parandatakse koostööd ELi väliste riikidega - siinkohal ei pea ma silmas üksnes Hiinat - selliste meetmete abil nagu ühisprogrammid ja tehniliste teadmiste vahetus.
<P>
Nende uute sätete kaudu tagame me tõhusa turujärelevalve ja parema kontrolli kogu Euroopas. Lõppude lõpuks loebki ju tegelikult see.
<P>
Kõikidel oma aruteludel ja läbirääkimistel oleme keskendunud peaasjalikult tarbijale. Näiteks, CE-vastavusmärgis näitab seda, et tootja täidab kõnealusele tootele kehtivaid Euroopa nõudeid. Kuid nüüd peavad importijad kandma tootjate kõrval suuremat vastutust. Eeskätt on keelatud võltsitud või eksitavad CE-vastavusmärgised ning nende kasutajad võetakse liikmesriikides kriminaalvastutusele. Kõige sellega kaitstakse tarbijaid, kuid samuti ausaid ettevõtjaid, kes täidavad kõiki eeskirju. Üks meie peamistest kordaminekutest on olnud järeleproovitud riiklike ohutusmärgiste, nagu Saksa tähis "GS”, säilitamine. Tarbijad tunnevad ja usaldavad neid märgiseid.
<P>
Neljapäeval võtame vastu eeskirjadekogumi, mis edendab kaubavahetust siseturul parimal viisil, samas - ja see on väga tähtis - kaitstes tarbijaid tõhusama järelevalve abil.
<SPEAKER ID="048" NAME="Bernadette Vergnaud" AFFILIATION="PSE">
(FR) Proua president, volinik, daamid ja härrad, Euroopa tarbijad eeldavad, et nende ostetavad tooted oleksid ohutumad. Liiga sageli kuuleme TV-uudistest, et üks või teine toode Euroopa Liidu välisest riigist kujutab endast ohtu turvalisusele või tervisele. See meetmepakett on muljetavaldav vastus sellistele probleemidele, mistõttu peaksin esile tõstma töö, mida meie kolm raportööri läbirääkimiste käigus tegid, kui nad rõhutasid tarbijakaitse tähtsust.
<P>
Praeguses tooteohutuskeskkonnas on uued õiguslikud vahendid hädavajalikud. Tahan juhtida teie tähelepanu eelkõige suulisele küsimusele, mis tuleb esitada CE-vastavusmärgistuse kasutamise eeskirjade läbivaatamise suhtes.
<P>
Euroopa kodanikud on märgist seni käsitanud märgina usaldusväärsusest ja ohutuse tagatisest, kuigi tegelikult on see üksnes tootja avaldus selle kohta, et toode on kooskõlas Euroopa õigusnormidega. See tähendab, et seda on liiga sageli peale kantud tahes tahmata ja kasutatud vääralt. Siinkohal tasub vaid meelde tuletada Matteli mänguasjade juhtumile. Ootan suure huviga komisjoni ettepanekut täiendava märgise kohta, mis annaks süsteemile suurema usaldusväärsuse ja teavitaks tarbijaid paremini, et muuta imporditud tooted ohutumaks. Siiski ma ei kahtle, et volinik Kuneva on pühendunud selle küsimusega tegelemisele. Ta on alati näidanud üles toetust tarbijate usalduse suurendamise suhtes.
<P>
Me vajame - ja mida pr Schaldemose raportis ka välja pakutakse - rangemat turujärelevalvet, et vältida märgistussüsteemi kuritarvitamist ja selgitada importijate ja tootjate vastutust, sest lõppude lõpuks vastutavad ainult nemad ohutute toodete turuleviimise eest, ja me teame väga hästi, et koostöö riiklike turujärelevalveasutuste ja tolliteenistuste vahel on väga ebaühtlane.
<P>
Esmatähtis on muuta importijad otseselt vastutavaks endi imporditavate toodete ohutuse eest. Praegu on väga raske rakendada nende suhtes karistusi, sest mõningatel juhtudel on tootjad selleks ajaks, kui probleemid Euroopas üles kerkivad, oma tehased juba sulgenud ja kadunud. Sellist olukorda ei saa me enam lubada.
<P>
Sooviksin lõpetuseks tänada pr Schaldemoset väikeste ja keskmise suurusega ettevõtete olukorra arvessevõtmise eest seoses vastavushindamise menetlustega. Ülesandeks on saavutada õige tasakaal menetluste vahel, mis võivad olla pisiettevõtetele, sealhulgas käsitöösektorile koormavad ja ülemäära kulukad, vabastamata neid seejuures vastutusest.
<SPEAKER ID="049" NAME="Agnes Schierhuber" AFFILIATION="PPE-DE">
(DE) Proua president, volinik, hr eesistuja, ma sooviksin väljendada oma tänu selle raporti eest ja tuletada parlamendile meelde, et Euroopa Liidu CE-vastavusmärgis tähendab, et toode on kooskõlas Euroopa Liidu kvaliteedi- ja töökindlusstandarditega. Seetõttu ei tohi olla mingisugust kahtlust, et tulevikus peavad imporditavad tooted olema kooskõlas täpselt samade standarditega, mida me kohaldame Euroopa Liidus toodetavate kaupade suhtes. Ainult siis on mängureeglid võrdsed. Siiski peab olema võimalik jätkata toodete nähtavat märgistamist liikmesriikide tunnustatud tähistega, sest me teame, et need äratavad paljudes tarbijates suurt usaldust.
<P>
Lõpetuseks tahaksin öelda, et ka piirkondlike toodete ja mahetoiduainete täiendavad märgised on väga tähtsad, sest me teame, et needki on laialdaselt tuntud ja neid usaldatakse nii Euroopa turul kui ka väljaspool, ja sellist maineväärtust tuleb hoida.
<SPEAKER ID="050" NAME="Bogdan Golik" AFFILIATION="PSE">
(PL) Proua president, ma tervitan meile täna esitatud paketti kui edusammu nii tarbijate kui ka Euroopa ettevõtjate jaoks. Soovin öelda paar sõna vastastikuse tunnustamise põhimõtte kohta. Daamid ja härrad, ma ei tea, kas te teate, et juba 30 aastat on möödas ajast, mil Euroopa Kohus tegi oma esimese otsuse selle põhimõtte osas.
<P>
Kahetsusväärselt on olukord liikmesriikides vastastikuse põhimõtte rakendamisel, mis on ühisturu toimimise seisukohast niivõrd tähtis, kaugel rahuldavast. On muutunud tavaliseks, et ettevõtted peavad läbima kulukaid haldusmenetlusi enne kui nad saavad oma kaubad turule viia. Olles ise ettevõtja, olen palju aastaid vahetult kogenud seda bürokraatiat.
<P>
Ma ei tea, kas te mõistate, et vastastikuse tunnustamise põhimõtte mittetäitmisel tulemusena Euroopa Liidus ettevõtete kantavad kulutused on hiiglaslikud ning liit ise kannab kahju suurusjärgus 150 miljardit eurot. Seega, kui me ikkagi soovime muuta Euroopa majanduse tugevaks ja konkurentsivõimeliseks Lissaboni strateegia raames ning mitte väga kauges tulevikus ka võrreldes India, Hiina, Brasiilia ja muude majandusjõududega, peame aktsepteerima seda põhimõtet kui meile kõigile ühist ja seda nõuetekohaselt tunnustama.
<SPEAKER ID="051" NAME="Andrej Vizjak">
eesistuja. - (SL) Daamid ja härrad, lubage mul lõpetuseks jagada teiega paari mõtet selle kokkuleppe tähtsuse osas, mis käsitleb kolme õigusakti, mille me oleme peaaegu lõplikult vormistanud ja mis aitavad märgatavalt parandada siseturu toimimist. Hr Ayral oleks täna kindlasti õnnelik olnud. Temast tuntakse suurt puudust.
<P>
Pärast laiaulatuslikku tööd, mida meie Saksa ja Portugali kolleegid tegid nõukogu nimel enne kui Sloveeniast sai eesistujariik, jäi Euroopa Liidu institutsioonide vaheline lõplik kooskõlastamine Sloveenia kui eesistujariigi ülesandeks. Ma tervitan sisulist koostööd, mida kõik on meiega teinud selle, mida mõni peab keeruliseks ülesandeks, suhteliselt tõhusal ja kiirel lahendamisel.
<P>
Me ühinesime Euroopa Liiduga vähem kui neli aastat tagasi ning eesistujariigiks asumisega võtsime vastu suure väljakutse, millega kaasneb tohutu vastutus. Seetõttu on meil eriti hea meel, et saime osaleda selle suure ülesande täitmisel, mis on niivõrd tähtis kõigile Euroopa Liidu liikmesriikidele.
<P>
Minu arvates võimaldab paketi rakendamine meil tagada eeskätt järgmist. Esiteks, me kõrvaldame protektsionismi, mis valitseb mõningatel Euroopa Liidu turgudel, ja see suurendab kindlasti majanduse konkurentsivõimet nendel turgudel. Minu arvates on protektsionism suurimaks takistuseks nendel turgudel tegutsevate ettevõtjate vahelise konkurentsi arengus.
<P>
Teiseks, me kindlustame turustatavate toodete järelevalve osas ühetaolise kohtlemise ja vastastikuse abistamise riikide ametiasutuste vahel, Euroopa ettevõtete valmistatavate ja ELi kolmandatest riikidest imporditavate toodete ohutuse tõhusa kontrollimise ning loomulikult sidusamad tulevased tehnilised õigusnormid. Lõpptulemuseks on sõbralikum keskkond ettevõtjatele, eriti väikestele ja keskmise suurusega ettevõtetele. Lisaks tagab see toodete kõrge ohutustaseme Euroopa Liidu turul, mis on meie kodanike jaoks kõige tähtsam.
<P>
Seetõttu olen veendunud, et see pakett on oluline esimene samm meie edasises tegevuses. Täna oleme pikalt rääkinud nendest edasistest sammudest, mis on ka tähtsateks väljakutseteks meie ees seisvas töös.
<SPEAKER ID="052" NAME="Günter Verheugen">
komisjoni asepresident. - (DE) Proua president, daamid ja härrad, lubage mul alustuseks lisada mõned märkused otseste majanduslike tagajärgede kohta. Tõepoolest, vastastikuse tunnustamise eeskirjad kehtivad 21% suhtes kogu Euroopa tööstuse toodangust, mis on tõesti märkimisväärne maht.
<P>
Pealegi, kui see vastastikuse tunnustamise süsteem toimiks täiuslikult, teisisõnu, kui seda rakendatakse täielikult kõikjal, oleks tulemuseks Euroopa SKT 1,8% suurune kasv, millel on kindlasti oluline makromajanduslik mõju. Tõsi on ka vastupidine, et meie hinnangul langeks siseturu potentsiaalne väärtus umbes 10% võrra, kui vastastikune tunnustamine ei toimiks ehk kui tunnustamist ei teostataks; selle tagajärjeks oleks tegelikult umbes 150 miljardi euro suurune puudujääk aastas.
<P>
Pr Roithová esitas küsimuse CE-vastavusmärgise registreerimise kohta. Tegelikult ei saanud me seda teha enne kui eelmisel aastal, sest selleks oli vaja muuta asjakohaseid Euroopa õigusnorme. See protsess on käimas ja ma arvan, et tänased otsused aitavad meil seda kiirendada. See ei ole täielikult meie kätes, kuid me teeme kõik võimaliku, et registreerimine saaks võimalikult kiiresti tehtud.
<P>
Hr Csibi mainis kriitilise alatooniga, et ma olin eelmisel aastal öelnud, et 100% tooteohutus ei ole võimalik. Lubage mul seetõttu veel kord rõhutada, et sellist asja, nagu täielikult tagatud tooteohutus, ei ole olemas. Isegi kui kõiki tooteid sertifitseeriks sõltumatu kolmas isik, ei suudaks selline asutus kuidagi kontrollida tootmistsüklis iga toodet.
<P>
Testimine piirdub alati prototüübiga ning probleemid ei ilmne prototüübi esitlemisel, vaid hariliku masstootmise käigus. Isegi toodete puhul, mille suhtes me rakendame kõige rangemaid ohutuseeskirju, nagu retseptiravimid ja mootorsõidukid, kuuleme korduvalt raporteid valmistusvigadest ja toodete turult tagasivõtmistest. Mõte, et suudame pakkuda tarbijatele 100% tooteohutust, on illusioon.
<P>
Seetõttu peame nõudma - see on meie ainus võimalus - et kõigile, kes kannavad tarneahelas vastutust, pannakse täielik vastutus. See algab tootmissisendite tarnijatest, edasi tulevad tootjad ning imporditud toodete puhul ka importijad.
<P>
See on ka vastuseks hr Purvisele küsimusele: nende uute eeskirjadega anname selgelt mõista, et importijad Euroopas vastutavad endi imporditavate toodete ohutuse ja kohaldatavatele standarditele vastavuse tagamise eest. Teisisõnu, Euroopa importijad võtavad vastutuse väljastpoolt ELi pärinevate toodete ohutuse eest ja igaüks, kellele ohtlik või vigane toode põhjustab ainelist või kehalist kahju, ei pea üles otsima mõnda tootjad või kedagi teist mõnes riigis, mis asub kaugel väljaspool Euroopa Liitu, vaid saab esitada oma nõude Euroopa importija vastu. Võin teile kinnitada, et sellel reeglil on mõtestatud praktiline toime.
<P>
Niipalju esitatud üksikasjalikest küsimustest. Lubage mul siinkohal tänada teid veel kord positiivse ja edasiviiva õhkkonna eest, milles see arutelu on toimunud. Kui Malcolm Harbour on veel siin, siis lubage mul talle öelda, et minu poolest võiks iga päev olla tema sünnipäev, kui kõiki tema sünnipäevasid krooniksid sellised silmapaistvad kordaminekud.
<P>
(Aplaus)
<SPEAKER ID="053" NAME="André Brie">
raportöör. - (DE) Proua president, üksmeel on olnud sedavõrd suur, et ma võin üksnes tänada selle arutelu eest ning ma ei soovi midagi korrata. Need mõned üksikud lahkarvamust väljendavad avaldused olid sisutud, mistõttu jätan ma need tähelepanuta. Lubage mul sellegipoolest tänane ilmselge harmoonia konteksti panna. Ma leian, et me oleme vastu võtmas häid õiguslikke vahendeid. Viimastel aastatel on probleeme tekitanud mitte niivõrd meie õigusnormid, vaid nende rakendamine liimesriikides. Loomulikult ei juhtu alati nii, nagu varem mainitud Matteli juhtumi puhul, mil miljonid mänguasjad tuli turult kõrvaldada, kuid sellised viivitused, olenemata sellest, millal ja kus need Euroopa Liidus ilmnevad, näitavad, et turujärelevalve lihtsalt ei toimi.
<P>
Võtame näiteks RAPEX-süsteemi, mis tõstab esile suured lahknevused Euroopa riikide turujärelevalvesüsteemide vahel. Sellised lahknevused ei ole samuti enam vastuvõetavad. Seetõttu kutsun liikmesriike üles tagama, et kõiki õigusakte, mis me siin vastu võtame, nagu ka tarbijate ohutuse kindlustamiseks juba olemasolevaid turujärelevalve mehhanisme, rakendataks tegelikkuses.
<P>
Lubage mul teha lõpetuseks üks isiklik märkus. Me oleme täna tänanud väga paljusid inimesi. Oma raporti koostamise käigus avanes mul suurepärane võimalus töötada koos imetlusväärsete kolleegidega meie siseturu- ja tarbijakaitsekomisjoni sekretariaadist. Nendeta ei oleks me suutnud seda raportit kokku panna. Seetõttu lubage mul öelda erilised tänusõnad Peter Traungile ja Luca Visaggiole.
<SPEAKER ID="054" NAME="Christel Schaldemose">
raportöör. - (DA) Proua president, ka mina sooviksin tänada paljude positiivsete ja heade märkuste eest, mis on esitatud tänase menetluse käigus. See näitab, et me oleme tegelikult teinud suurepärast tööd viimase aasta jooksul ja taganud võimalikult paljude seisukohtade arvessevõtmise, mille üle tunnen tõesti head meelt.
<P>
Siiski on mul paar märkust vastuseks mõningatele küsimustele, mis on tänase menetluse käigus tõstatatud. Need puudutavad CE-vastavusmärgist. On täiesti tõsi, et CE-vastavusmärgis ajab tarbijaid segadusse ja et me vajame seda uuringut võimaliku tarbijate ohutusmärgise kohta. Siiski rõhutaksin tugevalt, et selle paketiga paraneb CE-süsteem märgatavalt tänu tõhusamale turujärelevalvele ja liikmesriikide kohustusele võtta süüdlased CE-vastavusmärgise väärkasutamise korral vastutusele. CE-vastavusmärgis ja CE-süsteem paranevad praegusega võrreldes märkimisväärselt. Olukord paraneb turujärelevalveorganite osas, kes kasutavad märgistust töövahendina. Kui tootja kasutab teadlikult CE-vastavusmärgist, kinnitab ta seega, et ta täidab ELi eeskirju. Kui ta seda ei tee, võib teda karistada. Ta ei saa väita, et ta ei teadnud, mida ta tegi. See on suur edusamm. Küsimus, mida me ei ole käsitlenud, on suhe tarbijatega, millele volinik vastas väga positiivselt, öeldes, et selles suhtes tehakse väga palju tööd.
<P>
On arutatud teemal, kas esimese lugemise kokkuleppe koostamine oli õige või vale. Ma leian, et tänane arutelu on andnud kinnitust asjaolule, et paljud inimesed on olnud kaasatud, sest see on puudutanud kolme raportit paljude variraportööridega jne. Väga suur hulk Euroopa Parlamendi liikmeid on töös osalenud ja saanud seetõttu ka ennast väljendada. Samuti leian ma, et me võime tulemusega üsna rahul olla.
<P>
Lõpetuseks sooviksin kiiresti üles lugeda variraportööride nimed ja märkida, et hindan nende tööd väga: pr Rühle, hr Brie, pr Fourtou ja pr Pleštinská on andnud väga olulise panuse, nagu loomulikult ka mõlema töörühma sekretariaadid ja parlamendikomisjoni sekretariaat. Suur aitäh! On olnud suur rõõm selles töös osaleda.
<SPEAKER ID="055" NAME="Alexander Stubb">
raportöör. - Proua president, sooviksin selle arutelu lõpetada nelja punktiga ning kahjuks pean alustama Ühendkuningriigi Iseseisvusparteid esindavast hr Bloomist, kes kritiseeris muu hulgas mind, et tänasin inimesi, kes töötasid kogu selle paketi kallal. Ma ei tea, mida talle kodus õpetati, kuid ma olen alati pidanud heaks kombeks tänada inimesi, kes tegid selle paketi valmimise võimalikuks.
<P>
Võib-olla ei tohiks ta tänada oma kõne kirjutajat - sest loomulikult luges ta paberilt maha - kuna ilmselt ei mõistnud kõne kirjutaja, mida see pakett endast üldse kujutab.
<P>
Minu osa paketist käsitles vastastikust tunnustamist koos kaupade vaba liikumise ning mitte kõige ühtlustamisega. Nii et võib-olla hr Bloom või tema kõne kirjutaja leiab, et Marmite või Branston Pickle või Rolls Royce või Churchi kingad või Burberry rõivad ei tohiks vabalt liikuda - ma ei tea, kui palju head see Ühendkuningriigi majandusele teeks. Seetõttu soovitaksin, et kui soovite olla usutav ELi vastane, lugege vähemalt dokumente, mille kohta kavatsete märkusi esitada.
<P>
Teiseks punktiks on, et see on tõenäoliselt Euroopa tõhususrekord, kuna ma ei tea ühtegi suurt seadusandlikku paketti, mille komisjon on esitanud 2007. aasta sõbrapäeval, 14. veebruaril ja mille alaliste esindajate komitee on heaks kiitnud 13. veebruaril 2008 ehk üks päeva võrra vähem kui aastaga. Niisiis, ütleksin kõikidele neile, kes kartsid, et pärast laienemist muutume veidi jäigaks ja ebatõhusaks, et see on hea näide sellest, kuidas me oleme teinu väga kiireid otsuseid. Väidan ka, et see on tõenäoliselt suurim kaupade vaba liikumist käsitlev pakett pärast 1992. aasta Delorsi pakett, kui te mäletate. Seetõttu on see selles mõttes märkimisväärselt kiire ja ma tahan veel kord tänada kõiki asjaosalisi, kuna see näitab, et masinavärk toimib.
<P>
Kolmas punkt on seotud hr Riesi avaldusega, et edaspidi saadavad ettevõtted oma kaebused vastastikuse tunnustamise mittekohaldamisel aadressile alexstubb.com! Lubage mul sinna panna otselink komisjoni kodulehele. Lihtsalt selleks, et saada ühendust komisjoniga, kui teil on probleeme vastastikuse tunnustamisega. Seda peaks ja peab tegema.
<P>
Viimane punkt on, et see on Sloveenia kui eesistujariigi esimene suur saavutus - esimene suur seadusandlik pakett, mille eesistujariik Sloveenia on läbi surunud, ja ma sooviksin Sloveeniat hea töö puhul õnnitleda. Ma tean, et alaliste esindajate komitees ega töörühmades ei olnud lihtne, kuid eesistujariik tegi suurepärast tööd, ja loodetavasti on tema viimased kuud eesistujariigina sama edukad.
<SPEAKER ID="056" NAME="President">
Selle väga harmoonilise tooniga on arutelu lõppenud. Hääletamine toimub neljapäeval.
<P>
Kirjalikud avaldused (kodukorra artikkel 142)
<SPEAKER ID="998" NAME="Iles Braghetto  " LANGUAGE="IT">
Sellel täiskogu istungil oleme arutanud "kaupade alast paketti”, millega nähakse ette ühine raamistik toodete turustamiseks Euroopa Liidus ja kinnitatakse vastastikkuse põhimõtteid. Praegu aga soovib Euroopa Parlament CE-vastavusmärgist (Euroopa vastavusmärgist) tõhusamaks muuta, sest see annab tagatise toodete ohutuse kohta ja võimaldab eristada ELi välistest riikidest pärinevaid kaupu. Kuid juba mitu aastat on olemas olnud üks teine märgis, mille kujutis on CE-vastavusmärgisega peaaegu identne - kui välja arvata kahe tähe vahekaugus - ja mis tähendab hoopis midagi muud: "China Export” ("Hiina Eksport”). Kodanikud nõuavad algatusi ja karistusi ning tollikontrolli tugevdamist, et vältida Euroopa CE-vastavusmärgise väärkasutamist.
<P>
Itaalia piirkondades turustatakse võltsitud importtooteid, mis esmapilgul tunduvad vastavat turule lubamise nõuetele. See on tingitud ka kahe märgise vahelisest sarnasusest tulenevast segadusest.
<P>
See määrus näeb ette, et kaubad võivad ELis vabalt liikuda, suurendades seeläbi tootevalikut ja tarbijate usaldust ning lihtsustades kaupade müüki.
<P>
(Istung peatati kell 11.30 ja see jätkus kell 12.00)
<SPEAKER ID="058" NAME="Daniel Hannan" AFFILIATION="PPE-DE">
Hr president, ma sooviksin esitada tingimusteta vabanduse Euroopa Parlamendi presidendile, oma kolleegidele ja sellele parlamendile võimaliku solvangu eest, mida kujutasid endast minu 31. jaanuaril tehtud märkused seoses vastuseisuga uutele volitustele, mis presidendile anti seoses kodukorraga. Ma mõistan, et minu viited solvasid paljusid selles parlamendis. Loodan, et võtate selle vabanduse vastu sellisena, nagu see on mõeldud.
<P>
(Aplaus)
<SPEAKER ID="059" NAME="President">
Tänan teid väga, hr Hannan. Teie vabandus on vastu ja arvesse võetud.
