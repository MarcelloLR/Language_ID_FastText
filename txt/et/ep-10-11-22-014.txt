<CHAPTER ID="014">
Ühine käibemaksusüsteem ja hariliku maksumäära miinimumtaseme järgimise kohustuse kestus (arutelu)
<SPEAKER ID="075" NAME="Juhataja">
Järgmine päevakorrapunkt on raport, mille esitas David Casa majandus- ja rahanduskomisjoni nimel ning mis käsitleb ettepanekut võtta vastu nõukogu direktiiv, millega muudetakse direktiivi 2006/112/EÜ (mis käsitleb ühist käibemaksusüsteemi) seoses hariliku maksumäära miinimumtaseme järgimise kohustuse kestusega - C7-0173/2010 -.
<SPEAKER ID="076" NAME="David Casa">
raportöör. - (MT) Austatud juhataja! Kõigepealt tahan juhtida parlamendiliikmete tähelepanu asjaolule, et majandus- ja rahanduskomisjonis on praegu toimumas oluline hääletus, mistõttu pean ma paluma vabandust mitme kolleegi nimel, kes ei saa siin kohal viibida, kuna oleme ajast maas ja hääletamine on just alanud.
<P>
Nagu juhataja väga õigesti märkis, on minu koostatud raport äärmiselt tähtis, sest see käsitleb käibemaksusüsteemi muutmist. Nagu te teate, siis läbirääkimised alalise käibemaksusüsteemi muutmise üle on käinud juba mõnda aega, kuid erilist edu ei ole saavutatud. 1993. aastast kasutusel olevat üleminekusüsteemi on pidevalt laiendatud. Me kõik teame, et see olukord ei ole jätkusuutlik ning et tuleb leida püsivam lahendus.
<P>
Seoses siseturuga ei anna praegune üleminekusüsteem soovitud tulemusi. Süsteem vähendab ettevõtete tulemuslikkust ning piirab ka nende piiriülese tegevuse tõhusust. Samuti on murettekitav see, et praegune süsteem võimaldab toime panna keerukaid pettusi, näiteks nn karussellpettus, mida me parlamendis hiljuti arutasime. Need mõjutavad väga negatiivselt liikmesriikide sissetulekut. Meil tuleb teha raske otsus ning õige otsuse saame vastu võtta ainult pärast põhjalikku arutelu ja pikka konsultatsiooniperioodi.
<P>
Me oleme kõik teadlikud komisjoni hiljuti võetud kohustusest koostada lähitulevikus roheline raamat, et hoogustada mõttevahetust selle küsimuse üle. Minu juhtimisel koostatud raportis kutsutakse komisjoni tungivalt üles tagama protsessi tulemuslikkus ning veenduma, et me teeme kõik selleks, et esiteks uus süsteem parandaks siseturu toimivust, teiseks, et uus süsteem vähendaks ettevõtete koormust, ning kolmandaks, et see aitaks võidelda pettustega nii tõhusalt kui võimalik.
<P>
Kõnealuses raportis, mille majandus- ja rahanduskomisjon on teadaolevalt juba heaks kiitnud, kutsutakse komisjoni samuti üles tagama, et konkreetsed ettepanekud esitatakse 2013. aastaks. Lubage mul seda viimast punkti rõhutada: ma ei tee ettepanekut, et süsteem oleks 2013. aastaks juba vastu võetud ja ellu rakendatud. Lihtsalt ettepanekud selle kohta tuleks esitada 2013. aastaks.
<P>
Ma usun, et ma väljendan ka auväärsete parlamendisaadikute seisukohta, kui siiski soovin, et kõnealune uus süsteem oleks paigas ja toimiv enne kõnealuse õigusakti kehtivuse lõppu, et praegust üleminekusüsteemi ei oleks vaja enam pikendada. Kuigi me kiidame heaks uue süsteemi laiendamise, ootame me siiski konkreetsete meetmete võtmist, ilma et nende uute ettepanekute üle arutamine põhjustaks viivitusi.
<P>
Ma tahan tänada oma kolleege, eriti variraportööre, selle raporti eest ja ma olen kindel, et selles küsimuses ootavad meid ees veel tulisemad arutelud, mis viivad kiire lahenduseni.
<SPEAKER ID="078" NAME="Algirdas Šemeta">
komisjoni liige. - Austatud juhataja! Ma tahan tänada Euroopa Parlamenti ja eelkõige David Casat selle konstruktiivse ja kiire raporti eest, mis käsitleb komisjoni ettepanekut pikendada viie aasta võrra hariliku käibemaksumäära miinimumtaset käsitlevaid olemasolevaid eeskirju. See ettepanek ei ole keeruline ja vastuoluline.
<P>
Euroopa Parlamendi kiire arvamus komisjoni ettepaneku kohta võimaldab nõukogul võtta ettepanek vastu enne aasta lõppu - just aegsasti enne praeguste eeskirjade kehtivusaja lõppemist. Ettepanekut on nõukogu töörühmas juba arutatud. Kiirele heakskiitmisele takistusi ei tehtud.
<P>
Nagu David Casa märkis, antakse komisjoni ettepanekuga ettevõtetele vajalik õiguskindlus ja võimaldatakse täiendavalt hinnata, milline oleks hariliku käibemaksumäära asjakohane tase ELis.
<P>
Komisjon alustab peatselt laiapõhjalist arutelu käibemaksu tuleviku teemal, et hinnata ja käsitleda ELi käibemaksusüsteemi arvukaid puudusi, nagu süsteemi keerukus, ettevõtete suur halduskoormus ja pettused.
<P>
Ma teen enne aasta lõppu teistele komisjoni liikmetele ettepaneku avaldada roheline raamat, milles hinnatakse praegust süsteemi ja esitatakse eelistatud edasised sammud tulevikuks. Ma ootan huviga vastukaja sellistele küsimustele nagu kuidas luua lihtsam, vastupidavam ja ajakohasem käibemaksusüsteem ning kuidas vähendada maksu kogumisega ja maksukohustuse täitmisega seotud kulusid ettevõtete, eelkõige VKEde jaoks, vähendades samas maksupettusi ja tagades paindlikkuse liikmesriikide jaoks. Tulemuste põhjal koostab komisjon 2011. aasta lõpus teatise edasiste sammude kohta, milles määratleb edasise poliitika käibemaksu valdkonnas.
<P>
Esitatud muudatusettepanekud tõestavad selgelt parlamendi soovi osaleda selles tulevase käibemaksustrateegia üle toimuvas mõttevahetuses. Ma tervitan sellise huvi ülesnäitamist ja loodan edaspidi pidada teiega viljaka arutelu selles olulises küsimuses. Ma leian siiski, et need muudatusettepanekud jäävad väljapoole täna arutatud ettepaneku reguleerimisala, mis piirdub hariliku maksumäära miinimumtaseme kohaldamisaja pikendamisega. Peale selle, mõned muudatusettepanekud ennetavad arutelu, mis peaks toimuma rohelise raamatu põhjal. See puudutab eelkõige muudatusettepanekut, mille kohaselt peab komisjon esitama ettepaneku käibemaksumäärasid käsitleva lõpliku korra kohta 2013. aastaks.
<P>
Selles etapis ei saa komisjon leppida kokku käibemaksumäärasid käsitleva ettepaneku esitamise kuupäevas. Komisjonil ei ole võimalik ennustada konsultatsioonide tulemust, sest need hõlmavad rohkemat kui käibemaksumäärad. Ma loodan, et konsultatsioonid annavad selget aimu käibemaksu tulevikuga seotud prioriteetidest. Tulevaste õigusakti ettepanekute kavandamine komisjonis sõltub seepärast suures osas nende konsultatsioonide tulemusest.
<SPEAKER ID="079" NAME="Sari Essayah">
fraktsiooni PPE nimel. - (FI) Austatud juhataja! Komisjoni ettepanekus keskendutakse sellele, et lubada praegusel süsteemil jätkata toimimist kuni 2015. aastani, ning sellega püütakse tagada, et maksumäärade vahemik ei ületaks 10%. See on väga tähtis, sest vastasel korral oleks tulemuseks liikmesriikidevahelised konkurentsimoonutused teatavates sektorites.
<P>
Kõnealuse parlamendi raporti keskmes on mõte, et komisjon algatab peagi ulatusliku konsultatsiooniprogrammi, et määrata kindlaks uus käibemaksusüsteem. Erinevalt volinikust leian, et parlamendiliikmete esitatud muudatusettepanekud on väga olulised, sest isegi praeguses etapis tahame me kindlaks määrata selle, mis suunas kõnealune uus käibemaksusüsteem loodetavasti arenema hakkab. Edaspidi peame suutma vähendada käibemaksuga seostatavat halduskoormust ja muutma korra võimalikult lihtsaks väikeste ja keskmise suurusega ettevõtjate jaoks eelkõige seoses aruannete esitamisega, võideldes samal ajal tõhusalt käibemaksupettuste vastu.
<P>
Mitme Euroopa riigi majanduses valitseb praegu suur segadus ja üks väljapakutud lahendus on alustada käibemaksumäärade tõstmist. Sellest ei oleks aga abi riikides, kus käibemaksu tasumisest kõrvalehoidmine on tavaline. Ma tahan siinkohal viidata David Casa raportile, mille parlament varem vastu võttis. Selles keskenduti eelkõige sellele, mil moel võidelda selliste kaupade ja teenustega seotud käibemaksupettuste vastu, mis on altid selliseks väärkasutuseks. Ma loodan, et komisjon võtab sellega seoses tulevikus reaalselt midagi ette.
<SPEAKER ID="080" NAME="George Sabin Cutaş">
fraktsiooni S&D nimel. - (RO) Austatud juhataja! Nagu on märgitud nõukogu direktiivi ettepanekus, on käibemaksu miinimummäär aidanud tagada süsteemi toimimise piisaval tasemel.
<P>
Ma usun, et me peaksime kaaluma ühise reguleeriva raamistiku loomist, milles oleks arvesse võetud finantskriisi tõttu ilmnenud eelarve tasakaalustamatusega seoses tehtud järeldusi. On vaja uut Euroopa käibemaksustrateegiat, mis keskenduks bürokraatia vähendamisele ja ettevõtete, eelkõige väikeste ja keskmise suurusega ettevõtjate tegevust takistavate maksutõkete kõrvaldamisele. Samuti peame kaaluma vajadust ennetada maksupettusi ja nende vastu võidelda. Kuni strateegia lõpliku viimistlemiseni usun aga, et otsus pikendada käibemaksu miinimummäära käsitleva üleminekusätte kohaldamist 31. detsembrini 2015 on ajendatud soovist anda kindlust ettevõtlusringkondadele, vältida struktuurilist tasakaalustamatust Euroopa Liidus ning soodustada maksualaste õigusaktide ühtlustamist.
<P>
Oodates komisjoni rohelist raamatut käibemaksusüsteemi läbivaatamise kohta, soovin tuua esile mõne majanduslanguse küüsis oleva valitsuse kava tõsta käibemaksumäära 24-25%ni, nagu toimus Rumeenias ja Ungaris. Siiani on järgitud põhimõttelist kokkulepet, et käibemaksu ülemmäär ei tohiks olla rohkem kui 10% üle 15% piirmäära. Ma usun siiski, et sellega seoses on meil vaja täielikku keeldu, et hoida ära igasugune 25% läve ületamine. Ärgem unustagem, et nende arvude taga on tavakodanikud, kelle elujärge range poliitika ja ülemäärane maksustamine üha enam mõjutab.
<P>
Lõpetuseks tahan öelda, et ülemaksustamine ei ole ravim haigele majandusele. See ainult pikendab agooniat.
<SPEAKER ID="081" NAME="Olle Schmidt">
ALDE fraktsiooni nimel. - (SV) Austatud juhataja, volinik! Ma tahan raportööri tänada. Ma usun põhimõtteliselt, et me peaksime vältima tarbimise kontrollimist käibemaksumäärade abil. Kuid niikaua kui maksuvabastused ja vähendatud käibemaksumäärad ei sekku tuntavalt vabasse turumajandusse, oleme otsustanud leppida erinevustega ELi liikmesriikide vahel. Nagu te teate, märkis professor Mario Monti oma aruandes ühtse turu kohta, et praegused erinevused võivad avaldada negatiivset mõju ka ühtsele turule. Seepärast on meie jaoks oluline näha ette lõplik käibemaksumäärade süsteem ja juhtida tähelepanu sellele, et käibemaksudirektiivi läbivaatamine peaks pigem juhinduma ühtse turu strateegiast, mitte üksikute riikide individuaalsetest huvidest.
<P>
Nõustun volinik Šemetaga, et samuti on oluline keskenduda halduskoormuse vähendamisele, maksutõkete kaotamisele ja ettevõtluskeskkonna parandamisele, eelkõige väikeste ja keskmise suurusega ettevõtjate jaoks, tagades samal ajal pettusekindla süsteemi loomise.
<P>
Maksud on kahtlemata riigikeskne teema ja selles on väga olulisel kohal riigi enesemääramine. Samas tuleb meeles pidada, et hästi toimiv siseturg eeldab tõenäoliselt praegusest tihedamat ja ulatuslikumat koostööd, sealhulgas maksude küsimuses. Seepärast ma loodan, et komisjonil - ja austatud volinikul - jätkub julgust tegeleda nende küsimustega oma tulevastes ettepanekutes ning et hoolimata riigisisesest vastuseisust võetakse kõnealuste ettepanekute lähtepunktiks hästi toimiv siseturg. Raskel ajal tuleb raskeid küsimusi põhjalikult analüüsida.
<SPEAKER ID="082" NAME="Jaroslav Paška" AFFILIATION="EFD">
(SK) Austatud juhataja! Esitatud ettepanekus pakub komisjon välja kohaldada 15% suurust hariliku käibemaksu miinimummäära veel viis aastat kuni 2015. aastani. Kuigi ma mõistan komisjoni väidet, et ta soovib kõnealuse direktiivi kaudu pakkuda ettevõtetele õiguskindlust, leian ma, et käibemaksuanalüüs nõuab väga intensiivset tööd. Minu arvates on see tingitud sellest, et paljude ettevõtete suure maksukahju saamise juhtumid näitavad, et Euroopa käibemaksusüsteem on väga halvasti korraldatud.
<P>
See ei ole pelgalt maksumäära probleem. See probleem puudutab riigi turul ja rahvusvahelises kaubanduses kohaldatavaid eeskirju, mis võimaldavad petturitel paljudel juhtudel üsna seaduslikult tegutseda. Seepärast tahan kasutada mulle antud aega selleks, et kutsuda üles kogu käibemaksusüsteemi läbi vaatama, sest see oleks minu arvates nii meie majanduse kui ka ettevõtete huvides. Ma pean 2013. aastat tähtajana üsna realistlikuks ja me peaksime selle küsimuse arutamist jätkama mitte üksnes maksumäärasid korrastades, vaid korrastades eeskirju.
<SPEAKER ID="083" NAME="Andrew Henry William Brons" AFFILIATION="NI">
Lugupeetud juhataja! Maksud on parimal juhul paratamatus ja need peaksid alati kajastama kulutamisvajadusi. Kui maksumäär määratakse kindlaks enne kulutamisvajaduste üle otsustamist, on tegemist põhimõttega võtta rahvalt raha enne ära ja siis alles otsustada, mille peale seda kulutada. See on pillamine.
<P>
Käibemaksu hariliku maksumäära ja vähendatud maksumäära ühtlustamine ühtsele tasemele, mille kohta tegi komisjon ettepaneku 1993. aastal, vähendaks veelgi liikmesriikide mõjuvõimu. Maksude kehtestamine on suveräänse riigi üks otsustava tähtsusega omadusi. See oleks veel üks samm selles suunas, et suveräänseks riigiks on Euroopa Liit ja liikmesriigid on lihtsalt selle jõuetud lisad. Pettuste vastu võitlemine ja VKEde koormuse vähendamine on valitud tähelepanu kõrvale juhtimiseks. Käibemaksu ühtlustamine tähendab ELi võimu tsentraliseerimist ja tugevdamist.
<SPEAKER ID="084" NAME="Elena Băsescu" AFFILIATION="PPE">
(RO) Austatud juhataja! Uue käibemaksustrateegia eesmärk peab olema halduskoormuse vähendamine, maksutõkete kaotamine ja ettevõtluskliima parandamine, eriti VKEde jaoks. Siseturu arenguga võrreldes valitseb olukorras suur tasakaalustamatus. Sellest tulenevalt on Euroopa ettevõtted pandud ebasoodsasse olukorda. Lisaks on käibemaksusüsteemil praegusel kujul ja selliselt liikmesriikides rakendatuna teatavad nõrgad kohad, mida petturid oma huvides ära kasutavad.
<P>
Ma tahan kutsuda komisjoni üles esitama oma analüüside tulemused. Samuti peab komisjon seadma sisse konsultatsioonid uue käibemaksustrateegia teemal kõigi sidusrühmadega. Sellega seoses tuleb käsitleda ühiseid aspekte, näiteks vähendatud käibemaksumäära, maksuvabastusi, võimalust kehtestada maksimummäär ning maksustamise koht ELi siseste tarnete puhul.
<SPEAKER ID="085" NAME="Algirdas Šemeta">
komisjoni liige. - Austatud juhataja, ma tahan teid tänada käesoleva arutelu raames esitatud märkuste ja väljendatud seisukohtade eest. Mul on hea meel näha, et Euroopa Parlament ja komisjon jagavad seisukohta seoses vajadusega mõelda uuesti läbi praegune käibemaksusüsteem.
<P>
Nagu ma märkisin oma avasõnas, pooldan ma käibemaksu tulevikku käsitlevate muudatusettepanekute vaimu. Sellest olenemata leiab komisjon, et kõnealune tehnilise sisuga ettepanek käsitleb üksnes minimaalse hariliku käibemaksumäära kohaldamisaja pikendamist.
<P>
Uut käibemaksustrateegiat käsitlevate konsultatsioonide tulemusi nimetatakse üksnes selle põhjendamiseks, miks on enneaegne kehtestada püsiv harilik maksumäär. Seega puudub praeguses etapis vajadus viidata sellega seoses uue käibemaksustrateegia eesmärkidele ja raamistikule.
<P>
Lisaks ma kordan, et komisjon ei saa praegu öelda kindlat kuupäeva, millal ta esitab õigusakti ettepaneku käibemaksumäärade kohta. Esmalt peab toimuma arutelu käibemaksu tuleviku teemal, see annab komisjonile selge pildi prioriteetidest. Selle konsultatsiooni tulemused suunavad tulevaste õigusakti ettepanekute kavandamist komisjonis.
<P>
Lõpule on jõudmas töö rohelise raamatuga ning lähinädalatel avalikustame tegelikud aruteluküsimused kõigi asjaosaliste jaoks, kelleks on üldsus, Euroopa Parlamendi liikmed, sidusrühmad ja liikmesriigid. Küsimused käsitlevad tänasel arutelul päevakorda tõstetud teemasid.
<P>
Ma ootan huviga lähikuudel toimuvaid tulemuslikke arutelusid, et anda komisjonile võimalus töötada edaspidi välja parem käibemaksustrateegia.
<SPEAKER ID="086" NAME="David Casa">
raportöör. - (MT) Austatud juhataja! Mul on tõepoolest hea meel, et volinik Šemeta on mõistnud, et me soovime rohelise raamatu viivitamatut koostamist, et anda ainest põhjalikumaks aruteluks komisjoni ettepaneku üle. Nagu minu kolleegid on juba märkinud, peame me kiiresti kõrvaldama süsteemist igasugused pettused ja aitama ettevõtlussektoril nii palju kui võimalik kaotada tõkked, mida praegune süsteem püstitab. Samuti soovime me näha tõhusamat siseturgu.
<P>
Täna ei arutanud me vajalikke lahendusi. Me palume komisjonil esitada viivitamata ettepanekud, et aidata alustada asjalikke arutelusid uue süsteemi üle, võimaldades meil seega parandada olemasolevat nii kiiresti kui võimalik. Ma saan aru, et kõnealuse raporti tegelik eesmärk on pikendada kehtivusaega. Kuid ma soovin juhtida komisjoni tähelepanu asjaolule, et me ootame innukalt komisjoni võimalikult peatseid ettepanekuid, sest see võimaldab meil vastukaaluks esitada oma ideid ja tagab lõppkokkuvõttes süsteemi, mis on õiglasem kõigi jaoks.
<SPEAKER ID="087" NAME="Juhataja">
Arutelu on lõppenud.
<P>
Hääletus toimub homme kell 11.30.
<P>
Kirjalikud avaldused (kodukorra artikkel 149)
<SPEAKER ID="998" NAME="Franz Obermayr" AFFILIATION="NI">
kirjalikult. - (DE) Enamiku rahvusvaheliste sidemetega turge omavate ELi liikmesriikide ja kolmandate riikide jaoks on käibemaks (või müügimaks) üks peamisi riigi rahastamise allikaid. Käibemaks on seepärast vähemalt sama oluline kui otsesed maksud. Minimaalse 15% hariliku maksumäära säilitamine järgmiseks viieks aastaks soodustab konkurentsi siseturul ja suurendab ettevõtete õiguskindlust. Seoses ELi vähendatud käibemaksumäärade küsimusega peab komisjon teatavate vähendatud käibemaksumääraga maksustatavate teenuste puhul, nagu parandusteenused, juuksuriteenused või iluteenused, püüdma vältida konkurentsimoonutusi. Sellised maksusoodustused avaldavad negatiivset mõju näiteks Austria väikeettevõtetele, kes ei pruugi olla konkurentsivõimelised Slovakkiast või Ungarist pärit teenuseosutajatega võrreldes. Lahendus on järgmine: tuleb öelda jah VKEde sihtotstarbelisele subsideerimisele, muu hulgas müügimaksu abil, vältides samas siiski konkurentsimoonutusi liikmesriikide vahel.
