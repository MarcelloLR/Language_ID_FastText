<CHAPTER ID="018">
Kolmanda energiapaketi õigusloomeprotsess (arutelu)
<SPEAKER ID="469" NAME="Juhataja">
Järgmine päevakorrapunkt on arutelu suuliselt vastatava küsimuse üle nõukogule, mis käsitleb kolmanda energiapaketi õigusloomeprotsessi jätkamist ja õigeaegset lõpuleviimist, mille on Euroopa Parlamendi Sotsiaaldemokraatide fraktsiooni nimel ja Euroopa Rahvapartei (Kristlike Demokraatide) ja Euroopa Demokraatide fraktsiooni nimel esitanud Hannes Swoboda, Reino Paasilinna, Eluned Morgan, Atanas Paparizov, Giles Chichester, Alejo Vidal-Quadras, Herbert Reul, Angelika Niebler, Gunnar Hökmark ja Jerzy Buzek - B6-0493/2008).
<SPEAKER ID="470" NAME="Atanas Paparizov">
autor. - Austatud juhataja, 18. juunil ja 9. juulil 2008. aastal võttis Euroopa Parlament esimesel lugemisel vastu õigusloomega seotud resolutsioonid kolmanda energiapaketi direktiivide ja määruste kohta. Kõnealune pakett on ülimalt tähtis Euroopa elektri ja gaasi siseturu loomiseks ning läbipaistva ja selge regulatiivse raamistiku tagamiseks investeeringuteks põhivõrkudesse ning piirkondliku ja üleeuroopalise koostöö tugevdamiseks. Sellest lähtudes aitab energiapakett oluliselt suurendada Euroopa Liidu liikmesriikide energiaga varustamise kindlust.
<P>
Selle vastuvõtmine aitab ka tugevasti kaasa jõupingutustele rakendada ambitsioonikas energia ja kliimamuutuse alane õigusloomepakett, mille, ma olen kindel, parlament homme vastu võtab.
<P>
Sellega seoses sooviksime me paluda eesistujariik Prantsusmaad meid teavitada oma kavatsusest esitada Euroopa Parlamendile nõukogu ühine seisukoht viie kõnealuse seadusloomeettepaneku kohta. Samuti hindaksime me kõrgelt üksikasjalikku teavet selle kohta, milliseid samme nõukogu, ja eriti eesistujariik Tšehhi Vabariik, näeb ette kolmanda energiapaketi õigusloomeprotsessi jätkamiseks ja õigeaegseks lõpuleviimiseks.
<P>
Euroopa Parlament on korduvalt näidanud üles valmisolekut pidada nõukoguga konstruktiivset dialoogi. Valmisoleku märgina algatasid Euroopa Parlamendi raportöörid 17. juulil minister Borloole adresseeritud kirja, milles me kutsusime eesistujat üles ajavahemikul üldise poliitilise kokkuleppe saavutamisest kuni nõukogu ühise seisukoha ametliku teatavakstegemiseni alustama nõukogu ja parlamendi vahelisi mitteametlikke kõnelusi. Lisaks sellele julgustasime me nõukogu seda seadusloomepaketti prioriteediks seadma, nii et mitteametlikud kõnelused algaksid juba 2008. aasta septembris, kuna me olime veendunud, et see teeniks kolme institutsiooni, eesistujariik Prantsusmaa ja ELi kodanike huve üldiselt. Hiljem juhtisime me mitu korda tähelepanu vajadusele alustada neid kiireloomulisi läbirääkimisi.
<P>
Sooviksin esile tõsta Euroopa Parlamendi resolutsiooni Brüsselis 15. ja 16. oktoobril 2008 toimunud Euroopa Ülemkogu kohtumise, kus me kutsusime nõukogu üles alustama läbirääkimisi, tulemuste kohta.
<P>
Pärast 10. oktoobri poliitilist kokkulepet tegi tööstuse, teadusuuringute ja energeetikakomisjoni esimees oma 7. novembri kirjas ettepaneku pidada esimene kohtumine mitteametlike kolmepoolsete kõneluste vormis enne käesoleva aasta lõppu. Meil on kahju, et sellist kohtumist pole veel toimunud.
<P>
Meie omalt poolt, pärast seda, kui oleme saanud nõukogu ühise seisukoha, oleme valmis alustama kolmepoolseid kõnelusi institutsioonidevahelise kokkuleppe saavutamiseks.
<P>
Täna leppisime me tööstuskomisjoni esimehe, Angelika Niebleri korraldatud raportööride ja kõigi fraktsioonide esindajate kohtumisel ühehäälselt kokku esitada ettepaneku kolmepoolsete kõneluste alustamiseks nii vara kui võimalik, soovitavalt 12. jaanuariga 2009 algaval nädalal Strasbourgis, arvestades ajalisi piiranguid. Me loodame, et eesistujariik Tšehhi Vabariik saab selle ettepaneku vastu võtta.
<P>
Me teame praegu, et nõukogu on oma ühises seisukohas käsitlenud olulise poliitilise tähtsusega valdkondi, näiteks eraldamine, kolmanda riigi klausel ja võrdsed konkurentsitingimused. Siiski pole nõukogu käsitlenud Euroopa Parlamendi poolt esimesel lugemisel tõstatatud küsimusi, näiteks reguleeriva asutuse suuremat rolli, tarbijate kaitset, kütteostuvõimetust, jne. Me loodame arutada neid tähtsaid küsimusi intensiivse dialoogi käigus jaanuaris ja veebruaris.
<P>
Lubage mul väljendada usku, et nõukogu vastab Euroopa Parlamendi tõstatatud küsimustele kiiresti ja konstruktiivselt, mis tagab paketi rakendamise ja kaitseb miljonite Euroopa tarbijate huve.
<SPEAKER ID="471" NAME="Gunnar Hökmark" LANGUAGE="SV">
Austatud juhataja, homme otsustab parlament kliimapaketi erinevate osade üle. See tähendab, et me oleme väga lühikese ajaga end küsimustest läbi rääkinud ja võtnud vastu otsuseid Euroopa energia- ja keskkonnapoliitika tähtsate osade suhtes. See tähendab ka seda, et parlament ja nõukogu on kliimapaketi lõpule viinud ammu enne, kui me oleme energiaturu rakendamise ja otsuste vastuvõtmisega väga kaugele jõudnud. See oleks tegelikult pidanud olema vastupidi, mis tähendab, et me oleks pidanud suutma viia lõpule otsustamise seoses elektri- ja gaasiturgude ning piiriüleste turgudega ammu enne, kui me siiani jõudsime. Energiaturg, mida me nüüd kliimapaketi raames üles ehitame, nõuab asjakohaselt toimivat energiaturgu kogu Euroopas piires, koos konkurentsiga, et hoida hindu madalal. Me peaks samuti tagama, et saame kasutada iga viimast kui energiaallikat, mis meile Euroopas kättesaadav on. Süsteem selles valdkonnas on turupaketi ja kliimapaketi vahel natuke segaseks muutunud.
<P>
See, mida me praegu teha saame, on tagada, et liigume neil läbirääkimistel edasi nii kiiresti kui võimalik. See on muidugi eesistujariik Tšehhi Vabariigi ülesanne läbirääkimised võimalikult kiiresti käivitada, võib-olla, nagu siin enne üks minu kaasliige soovitas, jaanuaris Strasbourgis. Siiski: homme, kui otsustame kliimapaketi üle, peab ka eesistujariik Prantsusmaa olukorda käsitlema ja algatama protsessi, mis võimaldab läbirääkimistel kohe alata ja võimalikult kiiresti käivituda aruteludel eraldamise, parema konkurentsi ja piiriüleste ühenduste üle.
<P>
See on tähtis mitte ainult selleks, et hoida hindu madalal ja võimaldada suuremat konkurentsi, vaid ka tagamaks, et mitmesugused liikmesriigid, kes kliimapaketi tõttu võivad leida end haavatavamast olukorrast, ei satuks isolatsiooni. See on midagi, mida tuleb teha ja ma loodan, et põhiosa sellest tehakse teoks Tšehhi Vabariigi eesistumisel.
<P>
Siiski, austatud juhataja, härra minister, me ei soovi lubada eesistujariik Prantsusmaal neil 2008. aasta detsembri viimastel päevadel oma ülesannetest kõrvale hoida. Suur tänu.
<SPEAKER ID="472" NAME="Jean-Louis Borloo" LANGUAGE="FR">
Lugupeetud juhataja, austatud kolleegid, võin teile kinnitada, et meil pole kavatsust oma kohustusi vähendada, tegelikult on asi vastupidi.
<P>
Nõukogu on mitmel korral, sh sel kuuekuulisel perioodil, rõhutanud suurt tähtsust, mida ta omistab elektri ja gaasi siseturu loomisele, investeeringutele ja põhivõrkude käitamisele läbipaistva ja selge regulatiivse raamistiku tagamisele ning reguleerivate asutuste rolli ja nende koostöö tugevdamisele. Seda tähtsust tuleks taas kord rõhutada praegu, kui kliima ja energia pakett loodetavasti vastu võetakse, seda enam, et siseturu lõpuleviimine on eeltingimuseks meie eesmärkide saavutamisele kõnealuses valdkonnas.
<P>
Seepärast ei saa seada kahtluse alla tähtsust, mida eesistujariik Prantsusmaa omistab selle paketi edukale lõpuleviimisele, mis on Euroopa energiapoliitika fundamentaalne koostisosa. Samuti mitte tähtsust, mida omistatakse kokkulepitud tähtpäevast kinnipidamisele, teisiti öeldes kokkuleppe saavutamisele enne ametiaja lõppu. Seepärast rakendati kõiki jõupingutusi, et saavutada poliitiline kokkulepe kõigi viie teksti osas nõukogu koosolekul 10. oktoobril.
<P>
Pean teile meenutama, et vaatamata eesistujariik Sloveenia suurepärasele ja kõikehõlmavale tööle, jäid tekstides, milles võeti üldine lähenemisviis, lahtiseks kaks keskset küsimust, seda tänu parlamendi arvamuse puudumisele nõukogu koosolekul 6. juunil. Nendeks küsimusteks olid kolmandate riikide investeeringud energiasektoris ja ausa konkurentsi tingimused. Rakendati kõiki jõupingutusi ja me suutsime tagada, et nõukogu koosolekul oktoobris saavutati ühehäälne kokkulepe. Osutaksin, et komisjon toetas väga jõuliselt oktoobrikuu ühise seisukoha tingimusi.
<P>
Järgmisel päeval pärast seda kokkulepet alustas eesistujariik Prantsusmaa suhtlemist nõukogu peasekretariaadi teenistustega, et viia läbi tehniline ja õiguslik töö, mis oli vajalik, et saada valmis 300 lehekülje jagu õigusakte, mis paketis sisalduvad, nii et oleks võimalik ühised seisukohad detsembris parlamendile edastada. Selle töö kiire lõpuleviimine sõltub nii parlamendi teenistustest kui ka kõigi liikmesriikide omadest.
<P>
Kooskõlas institutsioonide töö kooskõlastamise eest vastutava komisjoni sekretariaadi antud ennustusega ja tulevase eesistujariigi, Tšehhi Vabariigi nõusolekul otsustati, et see ühine seisukoht edastatakse parlamendile lähipäevadel, jaanuari alguses. Mis puutub nõukogusse, siis kavatseb viimane selle vastuvõtmiseks vajaliku menetlusega valmis saada 9. jaanuaril. Mul pole vaja teile meenutada, et me oleme samaaegselt pidanud läbirääkimisi mitme paketi üle, sh selle üle, millest me täna rääkisime ja teise üle, mis käsitleb meretransporti, mis on tõesti kõik vastavad läbirääkijad võhmale ajanud.
<P>
Vaatamata sellele, et läbirääkimiste alustamine kõnealuse paketi üle on füüsiliselt võimatu, osutas eesistujariik Prantsusmaa 17. novembril Coreperi presidendile ja tööstuse, teadusuuringute ja energeetikakomisjoni esimehele saadetud kirjas, et võib osaleda esialgsel kohtumisel kolmepoolsete kõneluste kujul, nii nagu te palusite, selleks et teatud esialgset suhtlust alustada. Tingimused on nüüd täidetud, nii et me saaksime end täielikult pühendada selle paketi käsitlemisele ja loodetavasti järgmise aasta maiks teisel lugemisel kokkuleppele jõudmisele. See on igal juhul see, mida eesistujariik Prantsusmaa loodab.
<SPEAKER ID="473" NAME="Andris Piebalgs">
komisjoni liige. - Austatud juhataja, esmalt sooviksin tänada austatud parlamendiliikmeid selle väga õigeaegse küsimuse eest. On väga tähtis, et lõpetaksime arutelu energia siseturu üle käesoleval ametiajal. See, mis välja pakuti, oli väga keerukas meetmete pakett. Seekord viib arutelu teise lugemise kokkuleppeni ja nagu võiks arvata, arvestab nende ettepanekute keerulist iseloomu.
<P>
Aktiva poole kohta ütleksin ma, et on väga tähtis, et meil on nüüd nõukogus poliitiline kokkulepe ja jaanuari alguses võetakse vastu ühised seisukohad. Ka komisjon võtab jaanuari alguses vastu oma teatise parlamendile ühise seisukoha kohta, nii et see toimub õigeaegselt jaanuaris toimuva esimese osaistungjärgu suhtes. Seega oleme me sellest vaatepunktist valmis tulema ühiste seisukohtadega parlamenti, nii et parlament saab need seisukohad teadmiseks võtta ja liikuda edasi ametlike läbirääkimiste juurde.
<P>
Teine mõte, mida sooviksin rõhutada, on, et tulevane eesistujariik Tšehhi Vabariik paneb suurt rõhku ambitsioonikale tööle, et saavutada tulemused märtsis või varem, kui võimalik. Ka nemad kavandavad kolmepoolseid kõnelusi. Nad oleksid rõõmsad, kui need toimuksid igal nädalal, nad on tõesti väga ambitsioonikad, tehes selles oma esmase prioriteedi.
<P>
Kolmandaks sooviksin tänada eesistujariik Prantsusmaad, sest kogu töökoorma juures seoses energia- ja kliimamuutuste paketiga on nad siseturu paketi osas tõesti teinud, mida lubasid. Nõukogus polnud lihtne poliitilist kokkulepet saavutada. Sloveenia eesistumisel leppisime me kokku mõnedes peamistes seisukohtades, kuid mõned punktid olid endiselt ebakindlad. Nüüd on meil nõukogus kindel kokkulepe ja nõukogu on läbirääkimisteks valmis.
<P>
Järgmiseks sooviksin ma tänada parlamenti. Sooviksin tänada Angelika Nieblerit kannatlikkuse eest kolmepoolsetel kõnelustel, sest esimese kokkuleppe saavutasime me osaliselt tänu tema raskele tööle, seega ma vabandan ja loodan, et arutelud energia siseturu üle ei kandu öösse. Siiski, ma usun, et meil on hea materjal, mille põhjalt kokkulepe saavutada, sest kõik raportöörid töötavad väga tihedalt koos. Ma loodan, et see ei kesta hommikutundideni.
<P>
Komisjoni poolt luban ma, et me töötame kõvasti vastuvõetava kompromissi leidmiseks, sest komisjoni seisukohalt on eluliselt tähtis, et Euroopa Liit oleks energia siseturu osas tugev. See tagab varustuskindluse, see tagab madalamad tarbijahinnad, kuid eelkõige tagab see ka, et kõik meetmed, mille kohta me saastekvootidega kauplemise süsteemi kaudu soovime ettepaneku teha, osutuvad tõhusateks. Komisjon on täielikult huvitatud kokkuleppe saavutamisest ja Euroopa Parlamendi ja nõukogu vahelise kokkuleppe soodustamisest.
<SPEAKER ID="474" NAME="Angelika Niebler" LANGUAGE="DE">
Austatud juhataja, nõukogu eesistuja, volinik, lugupeetud kolleegid, me oleme täna kogu päeva kliimapaketi üle arutlenud ja homme toimub hääletamine. Ennustuste kohaselt valitseb selle kliimapaketi osas laialdane üksmeel, mis on kokkuvõttes hea asi.
<P>
Siiski on kogu kliimapakett ja selles paketis sisalduvad õilsad eesmärgid saavutatavad ainult siis, kui me sooritame hiigelhüppe edasi valdkondades nagu laiendatud võrgud ja laiendatud infrastruktuur. Seetõttu olen rõõmus, et nõukogu jõudis oktoobris ühisele seisukohale, nii et me siin parlamendis saame, nagu me alati lootsime, oma konsultatsioonidega kiiresti edasi minna. Ma loodan, et läbirääkimised algavad varsti. Olen teile tänulik, härra eesistuja, et te palli juba veerema panite.
<P>
Praktilisel tasandil ma näen, et sekretariaadid on juba koostööd alustanud ja teevad ettevalmistusi selleks, et läbirääkimised saaksid Tšehhi Vabariigi eesistumisel alata jaanuaris või veebruaris. Kui komisjon tegutseb ausa vahendajana, nagu ta nii paljudel kordadel on teinud, siis saavutame me lõpuks head kompromissid.
<P>
Sisulisel tasandil on teatavates fundamentaalsetes punktides nõukogu seisukoha ja Euroopa Parlamendi seisukoha vahel muidugi tohutud lahknevused. Gunnar Hökmark on juba käsitlenud omandiõiguste eraldamise küsimust ja seda, kas sellel on alternatiivi. Nõukogu on siin nii gaasi- kui ka elektrisektoris võtnud parlamendist erineva seisukoha. Üks võtmetähtsusega küsimustest saab olema see, milline peaks olema ameti roll. Praegu on nõukogu ja parlamendi seisukohad väga erinevad. Isegi tarbijate õiguste üldise kompleksi raames on erinevad rõhuasetused.
<P>
Olen kindel, et poliitiline tahe kokkuleppe saavutamiseks on olemas isegi selle ettepanekuga seoses. Kui me kõik teeme sama konstruktiivset koostööd kui kliimapaketi puhul, siis me selle ka saavutame. Ma loodan, et me ei pea kogu nädalavahetuse koos istuma. Mulle täiesti piisas sellest, kui pidin ükskord laupäeva hommikul kell 4.40 üles tõusma, selleks et pidada arutelu kliimapaketi üle. Seda silmas pidades ootan ma head koostööd.
<SPEAKER ID="970" NAME="Atanas Paparizov" LANGUAGE="FR">
Austatud juhataja, esmalt pean ma tänama Jean-Louis Borlood tema konstruktiivse suhtumise ja selle eest, et ta andis märku nõukogu soovist lõpetada arutelu kõnealuse paketi üle käesoleva ametiaja lõpuks.
<P>
Samuti olen meie fraktsiooni nimel väga tänulik volinik Piebalgsile avalduse eest, et ta kavatseb toetada kompromissi leidmist, ehkki meil on väga palju küsimusi, mida nõukogu pole puudutanud ja mille suhtes komisjon pole oma seisukohta teatanud.
<P>
Euroopa Parlament ja eriti meie fraktsioonist PSE rõhutame küsimusi, nagu näiteks tarbija õigused ja kütteostujõuetus, mille kajastamist lõppdokumendis me tahaksime näha. Sooviksin teile kinnitada, et me oleme valmis osalema kolmepoolsetel kõnelustel kohe jaanuari algusest ja, nagu Angelika Niebler just ütles, on see kõigi raportööride ja kõigi fraktsioonide kavatsus. Me oleksime väga rõõmsad, kui eesistujariik Tšehhi Vabariik oleks valmis meiega jaanuari alguses ühinema, nii et me saaksime olulises osas töö lõpetada märtsi lõpuks ja suudaksime paketi valmis saada aprillikuu jooksul, tõenäoliselt aprilli teisel osaistungjärgul. See oleks ideaalne lahendus.
<P>
Sooviksin teile kinnitada, et ka meie oleme valmis leidma kompromisse ja püüame leida lahenduse mõlema paketi osas, kuid see peaks muidugi olema protsess, mis toob kaasa rohkem konkurentsile rajatud turu, rohkem läbipaistvust, kõigi sidusrühmade seisukohalt otstarbeka lahenduse, mis võimaldab neil tulevasel energiaturul oma sõna öelda. Me oleme kindlad, et ameti rolli saab tugevdada Meroni pretsedendi raames ja meie siin parlamendis oleme leidnud selleks head ettepanekud.
<P>
Me loodame, et komisjon meid toetab ja et suudame luua paketi meetmete ja reeglitega, mis rakendust leiavad ja et neid toetatakse kohustuslike otsustega, mitte ei rakendata vabatahtlikult. Ma arvan, et see oleks hea lahendus reaalse kolmanda energiapaketi jaoks, mis läheks teisest kaugemale ja mis looks aluse tõeliselt toimivale konkurentsile rajatud turule.
<SPEAKER ID="476" NAME="Rebecca Harms" LANGUAGE="DE">
Austatud juhataja, ma arvan, et on väga hea, et energiapakett on tagasi laual ja sooviksin eelkõige kasutada võimalust meenutada parlamendile, et mis elektri siseturgu puutub, siis Euroopa Parlament hääletas väga, väga muljetavaldava enamusega vastu kolmandale teele, milles olid kokku leppinud Angela Merkel ja Nicolas Sarkozy. Arvan, et sellest ei tohiks nüüd meie ees seisvatel konsultatsioonidel mööda vaadata.
<P>
Kõige vähem meeldis mulle see, kuidas eesistujariik Prantsusmaa käsitles seda küsimust viimase kuue kuu jooksul nagu kuuma kartulit ja on nüüd selle kuuma kartuli edasi andud eesistujariik Tšehhi Vabariigile. See pole viis, kuidas käsitleda väga tähtsat teemat, sest eraldamisega, mille eest parlament on nii järjekindlalt seisnud, looksime me Euroopa elektri siseturul palju enam konkurentsil põhineva olukorra ja tagasime minu arvates samuti, et hinnad määratakse õiglasemalt ja läbipaistvamalt.
<P>
Tihti väidetakse, et selle tulemusena saaksime me ka energia odavamaks muuta. Roheliste / Euroopa Vabaliidu fraktsioon pole seda kunagi väitnud, kuid me seome oma seisukohaga jätkuvalt nõudmise õiglasema hinnakujunduse ja konkurentsi järele ning nõudmise, et see oleks kodanikele paremini mõistetav.
<P>
Ma pooldan praegu meie fraktsiooni nimel selgesõnaliselt jaanuaris, või nii vara kui võimalik, edasiste konsultatsioonide jätkamist energiaturu paketi osas - ma ei tea, mida enne räägiti, sest kahjuks jäin ma saabumisega hiljaks -, sest ma usun, et üldine energia ja kliima strateegia ei saa toimida ja ei saa olla täiuslik, välja arvatud juhul kui me arendame turgu vastavalt poliitilistele eesmärkidele, mille me oleme sõnastanud kliima ja energia paketis.
<SPEAKER ID="477" NAME="Jerzy Buzek" AFFILIATION="PPE-DE">
(PL) Austatud juhataja, esiteks ja eelkõige sooviksin tänada Jean-Louis Borlood tema suurepärase ettevalmistuse eest läbirääkimisteks kliimapaketi üle ja nende tüürimise eest kuni lõpuni.
<P>
Kahjuks ei arenenud asjad kolmanda energiapaketi jaoks Prantsusmaa eesistumisel nii hästi. Sooviksin siiski kasutada võimalust, et tänada volinik Piebalgsi tema töö eest selle aasta esimesel poolel. Tänu pidevatele aruteludele komisjoniga ja paljudele muudatusettepanekutele, mille me esitasime, olime suures osas edukad ka kolmanda energiapaketi parlamendist läbi tüürimisel.
<P>
Minu seisukoht on, et kliimapaketis on meil probleem seoses põhjendamatute ülikasumitega, nagu neid on nimetama hakatud. Sedasorti kasumite peamine põhjus on tõelise turu ja asjakohaste lahenduste puudumine. Näiteks oleks raske ette kujutada ülikasumeid sõidukite, õunte või apelsinide müügiga seoses, sest neil juhtudel on olemas tõeline turg ja selline kasum oleks võimatu.
<P>
Seetõttu, olles astunud sellise suure sammu edasi seoses looduskeskkonna kaitsega kliimapaketis, peame me nüüd kaaluma meetmeid turuga seoses. Meie kohus on seda teha. Ühisturg peaks tooma meile suurema konkurentsi ja energiajulgeoleku, mis on just see, mida meie kliendid eriti innukalt ootavad.
<P>
Sooviksin esitada küsimuse eesistujariik Prantsusmaale. Kas arutelul energia- ja kliimapaketi üle muutsid mõned konkreetsed riigid oma seisukohta seoses kolmanda energiapaketiga? Küsin seda, sest nüüd on ilmselge, et kliimapaketi rakendamiseks on möödapääsmatult vajalik lõpetada töö kolmanda energiapaketi kallal.
<SPEAKER ID="478" NAME="Reinhard Rack" AFFILIATION="PPE-DE">
(DE) Austatud juhataja, austatud eesistuja, lugupeetud volinik, tänasel arutelul viidati mitu korda, ja täiesti põhjendatult, seostele energiapaketi ja kliimaküsimuste vahel. Ma pean seda seost lahutamatuks ja loodan, et nüüdseks esitatud ajakava annab tulemuseks selle, et me järgneva mõne kuu jooksul leiame Euroopa institutsioonide vahel tõelise konsensuse energia siseturu küsimuses.
<P>
Sooviksin sellega seoses selgesõnaliselt öelda, et ma ei pea heaks asjaks, ehkki seda täna mitu korda kiideti, seda, et me kasutame kiirotsustamise meetodit, mida me äsja kliima küsimuses rakendasime. Esimese lugemise kokkulepped võivad olla väga hea asi, kuid kui nad põhimõtteliselt toovad kaasa kõigi enamuste muutumise ja konkreetsete institutsioonide rolli ja funktsioonide väga tasakaalustamatul viisil kasutamise, siis ma ei arva, et see on hea asi.
<SPEAKER ID="479" NAME="Silvia-Adriana Ţicău" AFFILIATION="PSE">
(RO) Energiapakett peab saatma investoritele jõulise sõnumi, eriti energiasektoris. Kahjuks pole kliimamuutuste pakett valmis enne, kui ka energiapakett on lõpetatud. Märgin seda ka seetõttu, et Euroopa Liit vajab investeeringuid energia infrastruktuuri, asjaolu, mida on kinnitatud ka Euroopa majanduse taastamise kavas.
<P>
Me peame investeerima Euroopa Liidu energia infrastruktuuride ühendamisse. Me soovime edendada taastuvaid energiaallikaid, kuid selle saavutamiseks peab taastuvenergia tootjatel olema võimalus pääseda juurde elektrivõrgule, nii et neist allikatest toodetud elekter saaks jõuda lõpptarbijani. Seepärast ma loodan, et eelseisval perioodil võetakse hädavajalikud meetmed selle paketi heakskiitmiseks. Tänan.
<SPEAKER ID="480" NAME="Jean-Louis Borloo" LANGUAGE="FR">
Austatud juhataja, ma pean selle paketi kohta vastama Rebecca Harmsile, sest näib, et meie vahel on probleem informatsiooni levimisega.
<P>
Ma kordaksin, et eesistujariik Sloveenia erakordsele tööle vaatamata jäid kaks suurt küsimust lahtiseks ja neid ei käsitlenud peale komisjoni ükski institutsioon. Nendeks olid turule vaba ja õiglase juurdepääsu küsimus ja küsimus kolmandate riikide investeeringutest Euroopa Liidu energiasektorisse.
<P>
Palun lubage mul öelda, et need ei olnud väikesed probleemid. Need olid kaks probleemi, mis lükati kalevi alla, sest nad olid keerulised. Neid ei käsitletud ja nõukogu koosolekul 6. juunil 2008 polnud võimalik saavutada mingisugust kokkulepet. Eesistujariik Prantsusmaa on absoluutselt veendunud, et siseturg on lahutamatu osa kõigis meetmetes, mille kallal me töötame ja mille üle parlament homme loodetavasti hääletab.
<P>
Ma ütleksin Rebecca Harmsile, et nõukogu koosolekul oktoobris kulutasime me palju raskeid tunde, püüdes saavutada ühehäälset kokkulepet, nagu volinik Piebalgs teab, sest seisukohad olid niivõrd erinevad. Mitmesugused organid - nõukogu peasekretariaat, komisjoni teenistused, tööstuse, teadusuuringute ja energeetikakomisjoni sekretariaat - said siis oma tööd teha.
<P>
Pall on nüüd veerema pandud, nii et me saame nüüd koos eesistujariik Tšehhi Vabariigiga hakata täiesti kindlapiirilisi samme astuma, kui kooskõlastuskiri on juba saadetud ja nii, et jaanuaris saame teha tööd kokkuleppe saavutamiseks enne ametiaja lõppu, mis lõpetaks Euroopa Parlamendi jaoks väga tulemusliku ametiaja.
<P>
See on see, mille ütlemiseks mul avanes mõni hetk tagasi võimalus Atanas Paparizovi küsimusega seoses.
<SPEAKER ID="481" NAME="Andris Piebalgs">
komisjoni liige. - Austatud juhataja, sooviksin veel kord tänada eesistujariik Prantsusmaad, kes on samuti teinud head tööd meie siseturu energiapaketi kallal, sest energeetikanõukogus olid meil tõesti mõned rasked hetked. Samuti tuli kõik tekstid poliitilise kokkuleppe ja ühise seisukoha kohta tõlkida, selleks et esitada need parlamendile, mis nõudis palju tööd. Samuti sooviksin rõhutada, et eesistujariik Prantsusmaa ja tulevase eesistujariigi Tšehhi Vabariigi vahel on alati olnud väga tihe koostöö. Ma arvan, et see pakett liigub sujuvalt eesistujariik Tšehhi Vabariigile, kelle ambitsioon on, juhul kui on olemas poliitiline tahe parlamendis ja nõukogus, leida kompromissid kõigi viie ettepaneku osas. Ma usun, et see on tehtav ja komisjon teeb kõik endast sõltuva selle lihtsustamiseks.
<P>
Vahepeal rõhutaksin ma ühte üksikut sündmust, mis, ma usun, on väga tähtis. Nagu Atanas Paparizov õigesti tarbijatega seoses ütles, käivitasime me sügisel koos tarbijaorganisatsioonidega kodanike energiafoorumi, mis viib kokku kõik tarbijaorganisatsioonid, et koos arutada energiaturu paketti, seega peame me kokkuleppe ulatust laiendama mitte ainult parlamendi ja nõukogu pärast, vaid ka selleks, et saavutada üldiselt suurem Euroopa kodanike nõusolek energiaturuga. Samuti on väga tähtis kogu selles protsessis näha seda, et mitte ainult äriühingud ei saa kasu, vaid et kasu saavad ka kodanikud ja tööstusharud. Mõnikord on arutelud eksitavad, sest kogu see eraldamine toimub tegelikult tarbijate pärast. Ma arvan, et see on väga tähtis punkt ja me peame tegelema meie ettepaneku tugevdamise küsimusega kolmepoolsetel kõnelustel, millega me teeme algust jaanuaris. Olen veendunud, et esimese nädala jooksul, kui me siin kohtume, leiavad need kolmepoolsed kõnelused aset. See sõltub eesistujariik Tšehhi Vabariigist, kuid ma tunnen nende ambitsioone ja ma tunnen komisjoni valmisolekut edasiliikumiseks. Seega ma loodan, et me saame seda kõike teha Strasbourgis ja ma edastan eesistujariik Tšehhi Vabariigile sõnumi teie soovi ja valmisoleku kohta paketi kallal tõsiselt tööd teha.
<SPEAKER ID="482" NAME="Juhataja">
Arutelu on lõppenud.
