<CHAPTER ID="021">
Üheminutilised sõnavõtud poliitiliselt olulistel teemadel
<SPEAKER ID="161" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="162" NAME="Georgios Papastamkos" AFFILIATION="PPE-DE">
(EL) Härra juhataja, rahvusvahelise kaubanduse komisjoni liikmena pühendan ma loomulikult tähelepanu ELi ja Hiina vahelistele suhetele. Sellepärast märkasin, et vastavalt 2007. aasta numbritele on ELi kaubandusdefitsiit tõusnud umbes 160 miljardi euroni.
<P>
See defitsiit on rangete kaubandustõkete tagajärg, mis blokeerivad pääsu Hiina turule. Selle põhjuseks on kindlasti ka Hiina toodete konkurentsieelised, kuid need põhinevad majandusliku, sotsiaalse ja ökoloogilise dumpingu kasutamisel.
<P>
Siiski pole need ebavõrdsed kaubandussuhted ainus põhjus muretsemiseks. Teiseks põhjuseks on Hiinast tulevad ohtlikud tooted. Seetõttu peaksime - ja ma suunan selle sõnumi peamiselt komisjonile - tagama, et Hiina tooteid rahvatervise huvides ja Euroopa tarbijate kaitseks, aga samuti ka Euroopa toodete konkurentsivõime huvides põhjalikult ja tõhusalt kontrollitaks
<SPEAKER ID="164" NAME="Neena Gill" AFFILIATION="PSE">
Proua juhataja, mõne viimase päeva tormilised finantssündmused on muutnud maailma. Oleme kõik nüüd mõnda aega mures olnud võimalike probleemide pärast maailma finantssüsteemis, kuid peamiste pankade kiire langus üksteise järel väga lühikese aja jooksul, on mõjunud vapustavalt.
<P>
Seepärast tervitan ma Ühendkuningriigi valitsuse täna astutud samme, et suurendada stabiilsust. Ometi on väljaspool eurotsooni Ühendkuningriigi võetud meetmed täielikult kooskõlas kõigi otsustega, mis tehti eile Ecofini nõukogus. Soovin vaid, et mõned eurotsooni riigid oleksid käitunud samamoodi. Selleks, et meie ees seisvate väljakutsetega toime tulla, peab Euroopa Liit juhtimise kiiresti enda kätte võtma ning koordineerima strateegia ELi liikmesriikidevalitsustega. Euroopa peab võtma keskse rolli ega tohi jääda tagaplaanile, eriti kui EL tahab Euroopa inimestega ühendust saada.
<P>
Ent me peame ka tunnistama, et selle kriisi põhjustasid turul tehtud vead, asjakohaste õigusaktide puudumine ning tagajärjed sellistele otsustele, mille langetasid mõned omakasupüüdlikud isikud rasvaste boonuste pärast, mis nüüd mõjutavad miljonite, isegi miljardite inimeste elu kogu maailmas. Me peame tagama, et selline kuritegelik hoolimatus enam kunagi ei korduks, ning peame süüdlased nende tegude eest täie karmusega vastutusele võtma.
<SPEAKER ID="165" NAME="Cristian Silviu Buşoi" AFFILIATION="ALDE">
(RO) Daamid ja härrad, tahaksin kasutada juhust ja veel üks kord paluda, et Euroopa Liit võtaks suuremal määral osa terviseteenuste parandamisest Euroopa Liidu liikmesriikides.
<P>
On tõesti tõsi, et tervisesüsteemide korraldamine jääb liikmesriikide pädevusalasse, kuid ka Euroopa Ühendusel on teatav pädevusala ning Lissaboni reformilepingus on taas kinnitatud Euroopa Ühenduse tähtsat rolli tervise valdkonnas.
<P>
Inimesed Euroopa Liidus jäävad aina vanemaks ning neid ähvardavad uued ohud: pandeemiad, füüsilised ja bioloogilised õnnetused, bioterrorism. Peame sellele kõigele lahenduse leidma.
<P>
Peaksime välja töötama struktureeritud liikmesriikide vahelise koostöö ja teabevahetuse ning parimate tavade mehhanismi, mille abil ennetada Euroopa Liidu liikmesriikides haigusi, nendega võidelda ja neid ravida.
<P>
Direktiiv piiriüleste tervishoiuteenuste kohta oli üks väga hea direktiiv. Arvan siiski, et sellele peaksid sama vapralt järgnema ka muud algatused, sest tähtis roll, mida Euroopa institutsioonidelt võiks eeldada, on tervisega seotud ebavõrdsuse vähendamine.
<SPEAKER ID="166" NAME="László Tőkés" AFFILIATION="Verts/ALE">
(HU) Proua juhataja, kristlase, ungarlase ja Euroopa Parlamendi liikmena kõnelen nüüd poolest miljonist ungari päritolu inimesest koosneva kogukonna kaitseks, kes elab Slovakkias, mis on osa Euroopa Liidust. Teisisõnu, ma kõnelen demokraatlike Euroopa väärtuste kaitseks. Õnnitledes Slovakkiat saavutatud majandustulemuste puhul, pean kahetsusega ütlema, et Slovakkia ungarlaste vastu suunatud äärmusliku natsionalistliku propaganda tulemuseks on hirmutav hüsteeria. Tahaksin paluda, et president Hans-Gert Pöttering, Euroopa Parlament ja Euroopa Komisjon võtaksid meetmed inimõiguste ja vähemuse õiguste jõhkra rikkumise ning rahvusliku sallimatuse, sõnaliste kallaletungide ja diskrimineeriva valitsuse vastu Slovakkias. Euroopa Parlamendi liikmena olen ma Ungari-Slovakkia kooskõla huvides valmis täitma vahendaja rolli.
<SPEAKER ID="167" NAME="Mieczysław Edmund Janowski" AFFILIATION="UEN">
(PL) Proua juhataja, tahaksin juhtida parlamendi tähelepanu kristlaste olukorrale Vietnamis. 50 aasta jooksul on neid sunnitud oma usku maha salgama, neilt on konfiskeeritud vara ning nad on asustatud ümber muudesse piirkondadesse. Praegusel ajal ilmneb see tagakiusamine eriti tugevalt Hanois, kus ametivõimud sekkuvad jõhkralt Thai Ha kogukonna katoliiklaste ellu, kes protesteerivad sellele kogukonnale kuuluvate maade seadusevastase äravõtmise vastu. Kogukonda juhivad redemptoristide ordu isad.
<P>
Näiteks peksti 31. augusti protsessioonist osavõtjad jõhkralt läbi. Üle 20 inimese sai tõsiselt vigastada ja viidi haiglasse. Peksti ka ajakirjanikke, sealhulgas Associated Pressi reporterit Ben Stockingit. Tehkem kõik, mida saame, et Vietnam, kes nüüd on ÜRO Julgeolekunõukogu liige, järgiks inimõigusi.
<SPEAKER ID="168" NAME="Gabriele Zimmer" AFFILIATION="GUE/NGL">
(DE) Proua juhataja, täna õhtul on viimaseks päevakorrapunktiks minu raport sotsiaalse kaasatuse edendamise ja vaesuse, sealhulgas laste vaesuse vastu võitlemise kohta. See on omaalgatuslik raport, mis esitatakse vastavalt meie kodukorra artikli 131 punktile a ja lõikele 45 lühiettekandena üldkogul, st ettekandena, mille puhul ei järgne avalikku arutelu ning pole võimalik teha muudatusettepanekuid.
<P>
Ma vaidlen vastu sellisele Euroopa Parlamendi liikmete õiguste enesepiiramisele ning kutsun meid kui Euroopa Parlamenti üles neid eeskirju muutma. On väga vale, et selliseid tähtsaid teemasid nagu võitlus vaesuse ja sotsiaalse tõrjutusega ei lasta siin avalikult arutada. Samas on komisjon seda intensiivselt arutanud ning teinud 200 muudatus- ja 40 kompromissettepanekut.
<P>
See on üldsusele huvi pakkuv küsimus ning me keelame endale mõningaid omaenda õigusi, siis kui loobume siin täiskogul selle arutamisest.
<SPEAKER ID="169" NAME="Urszula Krupa" AFFILIATION="IND/DEM">
(PL) Proua juhataja, Indias hindu timukate kohutaval viisil mõrvatud kristlike märtrite arv tõuseb ikka veel. Katoliku kirik pöördub maailma eri osades valitsuste ja rahvusvaheliste asutuste poole, et aidata kristlasi Indias, Iraagis ja Vietnamis, kuid seni edutult. On kurb, et kristlaste tagakiusamist saadab ikka veel peale selle piirkonna valitsuse ja juriidiliste asutuste esindajate ka teiste demokraatlike valitsuste ja rahvusvaheliste asutuste osavõtmatus, kes muudel juhtudel on inimõiguste rikkumisele alati reageerinud, ning see puudutab ka Euroopa Liitu.
<P>
Tahaksin sellepärast Euroopa Parlamendi ees protesteerida fakti vastu, et Indias, Iraagis ja Vietnamis toimuvale inimõiguste rikkumisele ei pöörata tähelepanu - pöördun siinkohal ka Euroopa Komisjoni poole - ning ma tahaksin paluda diplomaatilist sekkumist ja proteste seal, kus niisuguseid barbaarseid tegusid on tehtud. Tagakiusamiste puhul osavõtmatuse ilmutamine võib anda tunnistust katoliiklaste teatavast diskrimineerimisest.
<SPEAKER ID="170" NAME="Sergej Kozlík" AFFILIATION="NI">
(SK) Viimase 50 aastaga on rohkem kui 200 000 inimesest koosnenud tugev slovaki rahvusvähemus Ungaris peaaegu täielikult hävitatud. Teisest küljest, ungari vähemused ümbritsevates riikides, sealhulgas Slovakkias, on kasvamas. Paradoksaalselt on ungarlased paljude aastate vältel pannud eurooplased uskuma, et rõhumise all kannatavad hoopis nende vähemused.
<P>
Mitmed Ungari praegused poliitilised liidrid kõnelevad avalikult Suur-Ungari ideest. Kurb küll, et see Euroopa kõrgematele poliitikutele märkamata on jäänud. Ungari parlament korraldab oma istungitel Karpaatide basseinis Ungari parlamendiliikmetega piiriüleseid foorumeid. Ungari rahvusparteide esindajad Slovakkias ja Rumeenias kohtuvad avalikult, et arutada autonoomiat. Tänases Euroopas on sellised hoiakud vastuvõetamatud ja ohtlikud.
<SPEAKER ID="171" NAME="Marian Zlotea" AFFILIATION="PPE-DE">
(RO) Härra president, kahjuks on Rumeenia ees tõsine probleem, mis ohustab Euroopa kodanike ohutust ja tervist, see on Hiinast imporditud mittesteriilse kirurgilise niidi kasutamine haiglates.
<P>
Rumeenia tervishoiuministeerium on sellest probleemist teadlik olnud augustist saadik, kuid vaatamata hoiatustele, et see võib põhjustada infektsioone või isegi viia patsientide surmani, ei ole selle kasutamist õigel ajal peatatud.
<P>
Häire anti pärast seda, kui üks patsient haiglas infektsiooni tõttu suri ning teised patsiendid on samas ohus. Ma usun, et see on hoiatussignaal peale Rumeenia ka kogu Euroopale.
<P>
Tõsiasi, et üha rohkem Hiinast toodud tooteid tekitavad küsimärke ning ohustavad Euroopa kodanike tervist ja ohutust, on väga tõsine probleem.
<P>
Mõni aeg tagasi oli meil probleeme maiustustega, mis olid melaniini sisaldava piimapulbri tõttu saastunud, ning ka need imporditi Hiinast. Me impordime tooteid Hiinast sellepärast, et need on odavamad, kuid ma arvan, et Euroopa peaks esikohale seadma oma kodanike tervise.
<P>
Ma palun volinik Vassilioul alustada uurimist, et vältida liikmesriikides järgmisi õnnetusjuhtumeid. Meil on tarvis kiireloomulisi meetmeid, kontrollimaks neid tooteid, et siseturu import õigel ajal lõpetada.
<SPEAKER ID="172" NAME="Pierre Pribetich" AFFILIATION="PSE">
(FR) Proua juhataja, väikesest nõudlusest uute autode järele annab tunnistust Euroopa autotööstuse pööre langusele. Juhtiv prantsuse ettevõtja teatas äsja 4000 töökoha kaotamisest, pluss 2000 kaotatud töökohta Euroopas.
<P>
Vaatamata kasumi esimesel poolaastal suurenemisele 37%, kavatseb ta siiski töökohtade kaotamist jätkata. Ratsionaliseerimise ettekäändel keskendutakse liigselt kulude kasumlikkusele, mõtlemata edasipüüdlikele tööstuspoliitikatele ja, mis veel tähtsam, mõtlemata töötajatele.
<P>
Tahaksin tegutseda nende töötajate eestkõnelejana, kes kõnealuste meetmete tõttu kõige rohkem kannatada said, kes on selle olukorra ohvrid, ning innustada seda ettevõtjat tema strateegiat ümber mõtlema ja sellega töökohti säästma.
<P>
Ajal, mil meie ees on tööpuuduse kriis, peaks see olema esmane prioriteet. Sellest vaimust kantuna peab otsus seoses määruse eelnõuga uute sõidukite CO2 heidete vähendamise kohta tasakaalustama eri aspekte: säästlik areng ja töökohtade kaitse novaatorlikke tööstuspoliitikate kasutamise kaudu kõigil tasanditel, eelkõige sotsiaalsel tasandil.
<SPEAKER ID="173" NAME="Marco Cappato" AFFILIATION="ALDE">
(IT) Härra president, daamid ja härrad, Itaalias toimub demokraatia põhimõtete rikkumine, millele tahaksin oma kolleegide tähelepanu juhtida. Viimased 18 kuud on Itaalia parlament keeldunud valimast konstitutsioonikohtusse kohtunikku, nagu seda nõuab Itaalia konstitutsioon, ning viimased kuus kuud on Itaalia parlament keeldunud määramast teabesüsteemile parlamendi järelevalvekomiteed.
<P>
Mul ei ole aega üksikasjadesse laskuda. Oleme saatnud Euroopa Parlamendi liikmetele üksikasjalikku teavet sisaldava paketi. Mu kolleeg Marco Pannella on eelmise laupäeva keskööst saadik pidanud protestiks Itaalia Vabariigi presidendi seadusevastasele tegevusele nälja- ja janustreiki. Oleme saanud 25 usaldushäält Euroopa Parlamendi liikmetelt, kes asutamislepingu artikli 7 kohaselt kirjutasid alla resolutsioonile. Mu aeg on läbi, tahaksin vaid paluda, et loeksite ja toetaksite seda.
<SPEAKER ID="174" NAME="Milan Horáček" AFFILIATION="Verts/ALE">
(DE) Proua juhataja, käesolev aasta tähistab ÜRO inimõiguste ülddeklaratsiooni 60. aastapäeva. Viimase 60 aasta jooksul on lugematud inimõiguste rühmitused ja organisatsioonid kogu maailmas kasutanud seda deklaratsiooni oma tegevuse alusena, eelkõige Harta 77 Tšehhoslovakkias, Solidaarsus Poolas ja inimõiguste liikumised Ladina-Ameerikas.
<P>
Inimõiguste poliitika on praegugi sama tähtis. See pole veel pääsenud kõigisse poliitikavaldkondadesse. Me ei tohi lubada, et inimõigused pagendatakse eraldiseisvaks üksuseks meie muude poliitikavaldkondade kõrval, vaid peame püüdma võidelda inimõiguste eest, kui see isegi teatavas mõttes ebasoodsaks osutub. Põhiväärtusena on inimõigused Euroopa hoone üks tugevamaid alussambaid, nii et me peame neid ka omaenda töös rohkem silmas pidama.
<P>
Inimõiguste alamkomisjoni tähtsust arvesse võttes toetan ma selle muutmist alaliseks komisjoniks.
<SPEAKER ID="175" NAME="Zdzisław Zbigniew Podkański" AFFILIATION="UEN">
(PL) Proua juhataja, ühise põllumajanduspoliitika läbivaatamine toob selgelt esile ohud põllumajanduse eri harudes. Vajadusest suhkru-, tubaka- ning puu- ja juurviljaturu reformi järele on palju räägitud. On nimetatud vajadust tõsta kvoote, sealhulgas piimakvoote, ning vabastada kesamaad, et külvata teravilju, samas kui on varju jäetud muud probleemid, näiteks Euroopa mesinduse probleem.
<P>
Mesilased surevad suurel hulgal mitmesugustesse haigustesse, millest kõige paremini tuntud on Varroa ja Nosema. Mesilased on seotud ka tolmeldamisega ning on loodusliku mitmekesisuse tagatiseks meie eksistentsis ja maailma looduse edasikestmises. Sellepärast tahaksin täna juhtida teie tähelepanu sellele teemale, sest tavaliselt mõtleme mesilastest seoses mee, taruvaigu või vahaga. Kui poleks proua Lullingi resolutsiooni, siis läheksime Euroopa Parlamendis kahtlemata ükskõikselt mesindusega seotud probleemidest ringi. Selleks et päästa mesilased ja mesindus Euroopa Liidus, on tarvis kiireloomulist programmi.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Portugalis on hiljuti suletud ettevõtteid, eelkõige tekstiili- ja rõivasektoris, eriti riigi põhjaosas, näiteks Oliveira Ferreira tekstiiliettevõte Riba de Aves ning mitu ettevõtet Barcelose, Santo Tirso ja Fafe piirkondades. Hiljuti ühendas need rahvusvaheline Lee tööstus Évoras, rääkimata ohust, mis ripub töötajate pea kohal paljudes muudes ettevõtetes, nagu Vila Nova de Gaia ja Lousada.
<P>
Sellise vallandamise taustal ei täida sajad muud ettevõtted enam tööseadusi ning kasutavad töötuks jäämise ohtu selleks, et maksta seaduslikust miinimumist väiksemat palka ning diskrimineerida noorukeid ja naisi, nagu avastati hiljuti tekstiili-, rõiva-, jalatsi- nahktoodete tööstuse töötajate ametiühingu tehtud uurimisega Porto piirkonna Tâmega ja Sousa allpiirkondades.
<P>
Seepärast on äärmiselt oluline teada, mida Euroopa Komisjon kavatseb ette võtta seoses Hiina kaubanduse topeltkontrolli süsteemiga, mis selle aasta lõpus lõppeb, pidades silmas vajadust õiguslikult kaitsta toodangut ja töökohti meie riikides.
<SPEAKER ID="177" NAME="Witold Tomczak" AFFILIATION="IND/DEM">
(PL) Proua juhataja, kristlaste vastu suunatud repressioonid Indias ei näita vaibumise märke. Endiselt mõrvatakse inimesi nende usu pärast, ainult sellepärast, et nad on kristlased. Katoliku kirikud lõhutakse maha. Vägivalda kasutatakse isegi kaitsetute nunnade vastu, kes vaeste eest hoolitsevad. India valitsus ei tee midagi tõhusat, et tagada oma riigis inimõigusi, eriti õigust elule ja usuvabadusele.
<P>
Euroopa Liit, kes on oma fraseoloogia ja institutsioonid rajanud suhtumisele inimõigustesse, pole siiani ühelgi tõsiseltvõetaval viisil reageerinud, et kaitsta kristlaste õigusi, keda Indias mõrvatakse. EL-India tippkohtumisel ei avaldatud Indiale mingit survet, et Kristusesse uskujate martüürium lõpetada. Euroopa Parlamendis tähistame me inimõiguste ülddeklaratsiooni vastuvõtmise 60. aastapäeva juhusliku inimõigustele pühendatud konverentsiga. Kas suurepärased kõnemehed on esitanud mingeid nõudmisi seoses kristlaste õigustega, keda praegu taga kiusatakse, ja mitte ainult Indias? Meie ees seisab siis küsimus: kas EL ja selle juhid võtavad inimõiguste doktriini tõsiselt? Kas nad kohaldavad seda kõigile inimestele? Aga võib-olla kohaldatakse kahesuguseid standardeid? Kas inimõiguste jutlustamine tähendab kaitset kõigile vähemustele, sealhulgas ka seksuaalvähemustele, aga mitte nende inimeste õigusi, keda mõrvatakse nende kristliku usu pärast? Euroopa, ärka üles!
<SPEAKER ID="178" NAME="Irena Belohorská" AFFILIATION="NI">
(SK) Slovakkia on algusest peale püüelnud kõigile oma kodanikele võrdsete tingimuste loomise poole. Vähimagi kahtluseta on Slovakkia täna rahvusvähemuste kohtlemisel suurepärane eeskuju. Seda ei saa öelda Ungari kohta, kus slovakkia vähemus jõhkralt assimileeriti.
<P>
Kõigist Slovakkias elavatest rahvusvähemustest on eelkõige ungari vähemusel eriline koht. Slovakkias on tal poliitiline partei oma esindusega parlamendis. Koolisüsteem võimaldab saada haridust ungari keeles lasteaiast alates kuni ülikoolini välja ning paljud üliõpilased lõpetavad ülikooli slovaki keelt üldse oskamata. Seega ma arvan, et Karpaatide Basseini Foorumi loomine, mis koondab Euroopa Liidu liikmeks olevate iseseisvate riikide parlamentidesse kuuluvaid ungarlastest liikmeid, on provokatsioon ja meie 21. sajandil kohatu absurd.
<SPEAKER ID="179" NAME="Mairead McGuinness" AFFILIATION="PPE-DE">
Proua juhataja, keset ängistust ja muret pangandussektori pärast on ehk ka pisut lootust. Mul on hea meel, et põllumajandusvolinik on siin mind kuulamas, sest võib-olla on kriisiaeg see, mil Euroopa võib tegelikult tõusta väljakutsele vastama.
<P>
Tuletage meelde BSE kriisi, mil kogu veisekasvatus ja toiduainetetööstus oli kokku varisenud ja usaldus kadunud, ning Euroopa reageeris sellele karmide regulatsioonide kehtestamisega karjafarmist kahvlini, mille mittetäitmine oli jälgitav ja karistatav.
<P>
Ütleme nüüd pangandussektorile, et see on nende BSE hetk ja nad tõusevad taas tuhast, kuid nende tegevus peab olema paremini reguleeritud. Nad peavad olema kõrvamärkidega varustatud ja jälgitavad, nii inimesed kui ka raha, ja neid, kelle teguviis on taunitav, tuleb karistada.
<P>
Kuid veel on lootust. Meil on kogemused ja ma usun, et Euroopa muutub selle kriisi tagajärjel paremaks, sest me hakkame paremini reguleerima.
<SPEAKER ID="180" NAME="Yannick Vaugrenard" AFFILIATION="PSE">
(FR) Proua juhataja, tahaksin härra Barroso üpris tavatute mõtteavalduste juurde tagasi pöörduda. Ta vihjab, et võiks ülipühad konkurentsieeskirjad unustada, et ta oleks riigiabiga seoses vähem nõudlik.
<P>
Kui küsimus oleks konkreetse Euroopa tööstusharu päästmises või selles, et lubada liikmesriikidel investeerida teadusuuringutesse või isegi anda suurejooneline Euroopa laen, siis võiksin niisugust kannapööret tervitada. Küsimus on siiski finantsettevõtjate käes olevate mürgiste finantstoodete laiaulatuslikus tagasiostmises. Lõpuks on küsimus finantshuligaanide päästmises, kes turureguleerijate jõupingutusi kergelt võtsid.
<P>
Kui komisjon oma põhimõtted avaldab, siis seda parem. Siiski tuleb seda teha korralikult, olles riigiabi küsimustes paindlikum sellistes Euroopa strateegilistes sektorites, mis on ohus, ning jätkates meetmeid seoses reitingu agentuuride, toiduainete hindadel põhineva hangeldamise vastase võitluse ning spekulatiivsete fondide reguleerimisega. Oleme seda aastaid rääkinud ja nüüd on meil tõend: vaba konkurentsi ja vabaturu põhimõtted on meid selgelt ummikusse juhtinud.
<SPEAKER ID="181" NAME="Marco Pannella" AFFILIATION="ALDE">
(FR) Proua juhataja, jälle on meil midagi, mille üle muiata. Praeguses kliimas, milles mullune isamaa Euroopa on jälle ametis meie Euroopa sünniõiguse hävitamisega, on raske midagi öelda.
<P>
Nojah, siin on siis üllatus. Eile avaldas Prantsuse ajaleht Le Monde - ja ma tahaksin uut toimetajat Eric Fottorinot selle eest tänada - suurepärase juhtkirja koos Plantu karikatuuriga, millel see institutsioonideväline G4, mille me just leiutasime, on kujutatud järgmiselt: meil on siin saksmannid, italjaanod, reetlik Albion ja konnasööjad, kes ühinevad, et teha Euroopa maatasa, igaüks mõeldes tema enda tühiste huvide peale ning nad seisavad vastamisi parlamendiga, isehakanud parlamendiga, mis ikka veel millestki aru ei saa. Aitäh Le Monde, aitäh Plantu! Plantu presidendiks!
<P>
(Juhataja katkestab kõneleja)
<SPEAKER ID="182" NAME="Andrzej Tomasz Zapałowski" AFFILIATION="UEN">
(PL) Proua juhataja, oma deklaratsioonis väljendab Euroopa Liit muret kasvava tööpuuduse ja sotsiaalkindlustuse kõrge taseme pärast. Komisjoni suhtumine Poola laevatehaste küsimusse räägib neile deklaratsioonidele siiski vastu. Euroopa Liidus võib riigiabi kasutada äpardunud pankade subsideerimiseks ning seda võib piiranguteta kasutada piirkondades, mis olid kommunistliku Saksamaa endised osad. Kuidas on siis lugu majandusüksuste võrdväärse kohtlemisega? Laevatehased aladel, mida nimetame vanaks ELiks, on saanud abi palju aastaid ja kõik oli korras. Uusi liikmesriike, mis peaksid saama võimaluse ülejäänud ühendusele majanduslikus mõttes järele jõuda, kohtleb komisjon nagu vallutatud territooriume.
<P>
Olen kindel, et eelseisvatel Euroopa Parlamendi valimistel näitab Poola valijaskond oma hääletamise kaudu, kuidas nad sellise Euroopa solidaarsuse vastu on.
<SPEAKER ID="183" NAME="Gerard Batten" AFFILIATION="IND/DEM">
Proua juhataja, olen juba aastaid hoiatanud, et Euroopa vahistamismäärust saaks kasutada selleks, et suruda maha kõnevabadus internetis. See on nüüd juhtunud. 1. oktoobril arreteeriti Heathrowi lennujaamas Saksamaal väljaantud Euroopa vahistamismääruse alusel doktor Frederick Toben, keda süüdistati internetis ksenofoobiliste kuritegude sooritamises.
<P>
Doktor Toben on holokausti eitaja. Tema vaated on kõigile mõistlikele inimestele vastumeelsed. Kuid asi pole selles. Ta arreteeriti Suurbritannias selle eest, et oli avaldanud oma arvamust internetis, viibides Austraalias. Holokausti eitamine, kuigi see on vastik, ei ole seadusevastane ei Suurbritannias ega Austraalias. Kui see Euroopa vahistamiskäsk on täide viidud, siis tõendab selle kasutamine, et kui keegi väljendab internetis vaateid, mis tema kodumaal on seaduspärased, siis võib ta välja anda teisele ELi liikmesriigile, kus need vaated on seadusevastased. Sellel võib olla sügav tähendus kõnevabadusele rahvusriikides.
<SPEAKER ID="184" NAME="Péter Olajos" AFFILIATION="PPE-DE">
(HU) Tänan, proua juhataja! Kahjuks on pärast arutelu Rába jõe vahutamise üle Euroopa Parlamendis nüüd veel teinegi Austria-Ungari keskkonnakaitsealane arutelu. Austria aktsiaselts BEGAS kavatseb ehitada 325 000 tonnise mahutavusega jäätmetuhastusettevõtte kõigest mõnesaja meetri kaugusele Ungari piirist, Heiligenkreuzi. See uus ettevõte võib vastu võtta jäätmeid peale kohalike allikate ka muudest piirkondadest. See projekt on saanud nii Austria kui ka Ungari kohalikelt kogukondadelt erakordselt vähe toetust. Eriline põhjus, miks ma muretsen on see, et kavandatud tuhastusettevõte jääks kõigest kilomeetri kaugusele Ungari linnast Szentgotthárdist, mis asub valitsevate tuulte suhtes allatuult, ning Örségi rahvuspargist, mis on programmi Natura 2000 kohaselt kaitse all ja milles asub Örség, hiljutine EDENi preemia võitja. Sellel projektil võivad olla ettenägematud tagajärjed Ungari piirkonnale, mis on pannud lootused oma looduslikule ilule, rahvusparkidele ja ökoturismile.
<P>
Lõpetuseks, proua juhataja, tahaksin ma küsida, miks Slovaki parlamendiliikmel, kes esitas ungarlaste vihkamisest tulvil sõimuvalingu, lubati kõnelda kaks korda. See on menetlusküsimus. Tänan teid!
<SPEAKER ID="185" NAME="Monika Beňová" AFFILIATION="PSE">
(SK) Tahaksin väga tugevasti vastu vaielda märkustele, mida siin kuulsime ja mis süüdistasid Slovakkia valitsust vihkamise külvamises ning Slovaki Vabariigis elavate rahvusvähemuste õiguste rikkumises.
<P>
Daamid ja härrad, mu kolleegid, härra Tőkés, Slovakkia valitsuse avaldus poliitika kohta sisaldab vähemuste õiguste deklaratsiooni ning järelikult peab valitsus neid õigusi silmas. Mul on väga kahju sellest, et Ungari parlamendiliikmed on kasutanud Euroopa Parlamendi igal osaistungjärgul üheminutilisi sõnavõtte selleks, et rünnata Slovakkia valitsust ning selle kaudu ka Slovaki Vabariigi rahvast.
<P>
Proua juhataja, Slovakkia valitsus hindab häid suhteid oma naabritega ning tahab, et ka naabritel oleksid temaga head suhted. Siiski, kahepoolsete heade suhete jaoks on tarvis kahte partnerit. Senikaua on ainult Slovakkia valitsus see, kes pakub sõbrakätt.
<SPEAKER ID="186" NAME="Milan Gaľa" AFFILIATION="PPE-DE">
(SK) Maailma Terviseorganisatsiooni kolmeaastase uuringu tulemused tervisest tingitud ebavõrdsuse kohta maailma eri rahvastikurühmades on ärevust tekitavad. Sellise olukorra on põhjustanud sotsiaal-majanduslikud tingimused, mitte bioloogilised tegurid. Näiteks keskmine Jaapani tütarlaps võib loota, et elab 83 aastaseks. Lesothos, Aafrikas, oleks ta keskmine eluiga 42 aastat. Tõenäosus, et naine sünnitamise ajal sureb on Rootsis üks võimalus 17 000st, Afganistanis on suhtarv üks kaheksast.
<P>
Need, kes elavad suurte Euroopa linnade vaestes rajoonides, võivad loota keskmist eluiga, mis on umbes 28 aastat lühem kui neil, kes elavad jõukamates rajoonides. Vaestepoliitikate, ebarahuldavate sotsiaalsete tingimuste, madala haridustaseme, standardile mittevastavate elamistingimuste, tervisliku toidu piiratud kättesaadavuse jne kombinatsioon on põhjus, miks enamik inimestest ei ole nii terved, kui bioloogiliselt võimalik oleks. WHO sotsiaaltegurite komisjon on arvamusel, et ennetava hoiaku võtmisega saab ebavõrdsust vähendada suhteliselt lühikese ajaga.
<SPEAKER ID="187" NAME="Avril Doyle" AFFILIATION="PPE-DE">
Proua juhataja, hiljuti avaldati kõige esimese Eurobaromeetri uuringu tulemused selle kohta, mida arvavad kodanikud kliimamuutusest, ning see märgib kliimamuutuse tõusu keskkondlikust nišiküsimusest Euroopa poliitika keskmesse.
<P>
Praeguse ülemaailmse majandus- ja finantskatastroofi taustal võin ma kolleegide muresid täiesti mõista, sest meie, poliitikud, tegeleme asjaga, mis on vaieldamatult suurim moraalne, keskkondlik, sotsiaalne ja majanduslik väljakutse tervele inimkonnale, seda nimelt globaalse soojenemisega meie kasvuhoonegaaside heidete tõttu ehk kliimamuutusega.
<P>
Kuid see asi ei jää ootama, Kopenhaagen ei jää ootama ja me ei saa seda tahtagi. Olles raportöör, ühe puhul neist neljast toimikust 2012. aasta järgse kliimamuutuse režiimi kohta, nimelt ETSi läbivaatamise kohta, olen ma täiesti kindel, et meie valitsused lahendavad lühikese aja jooksul need olulised majandus- ja finantsküsimused, mis me oleme praegu esitanud, ning lahendavad need kaua enne 2013. aastat. Nii et kuna poliitika loomuseks täna on keskenduda tänastele probleemidele, ei tohi me lasta tähelepanu kõrvale kiskuda pikemaajalistelt õigusaktidelt, 2012. aasta järgselt stsenaariumilt seoses selle ülimalt tähtsa küsimusega, või vastasel juhul ei anna ajalugu meile andeks.
<SPEAKER ID="188" NAME="Miloš Koterec" AFFILIATION="PSE">
(SK) On vihaleajav näha, kuidas seda täiskogu ära kasutatakse ja poliitika tegevus Slovakkia poliitilisele lavale koondatakse. Kuulasin hoolega oma Ungari kolleegi härra Tőkési sõnu ning pean vaidlema vastu hiljutiste sündmuste ühekülgsele vaatepunktile ning selle esitamisele üldise rünnakuna Slovaki Vabariigi selles piirkonnas toimunule.
<P>
Tahaksin rõhutada, et isegi kui praeguse Slovakkia valitsuse vähemuspoliitika täidab kõiki Euroopa standardeid, siis soovib valitsus ikka veel selle parandamist jätkata.
<P>
Ma tahan hukka mõista katseid kasutada kurjasti ära konkreetseid raskushetki ja esitada neid valitsusepoolse põhimõtteliselt halva suhtumisena ning kõigele lisaks teha seda Euroopa Parlamendis. Aktiivselt hõõrdumispunkte otsides ja olukorda moonutades tahetakse lihtsalt süüdata ja õhutada kunstlikke kokkupõrkeid, mis on mõttetud ja ebavajalikud ning muudavad Slovakkia ühiskonna elu keeruliseks ja ebameeldivaks.
<SPEAKER ID="189" NAME="Juhataja">
Sellega me lõpetame käesoleva osa.
