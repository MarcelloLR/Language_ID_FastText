<CHAPTER ID="023">
Tsiviil-sõjaline koostöö ja tsiviil-sõjaliste võimete arendamine (lühiettekanne) 
<SPEAKER ID="242" NAME="Juhataja">
Järgmine päevakorrapunkt on väliskomisjoni nimel Christian Ehleri koostatud raport tsiviil-sõjalise koostöö ja tsiviil-sõjaliste võimete arendamise kohta.
<SPEAKER ID="243" NAME="Christian Ehler" LANGUAGE="DE">
Lugupeetud juhataja, austatud volinik, head kolleegid! Euroopa Liidu liikmesriigid on kohustunud aitama rahvusvahelisel tasandil märkimisväärselt kaasa nii tsiviil- kui ka sõjaliste kriisiohjamisvõimete arendamisele kogu maailmas. Ent sageli on see kohustus - mis on sõnastatud mitmel korral Helsinki peaeesmärgis ja mujalgi - olemas vaid paberil. Lubage täpsustada: selliste praegu toimuvate Euroopa Liidu tsiviilmissioonide puhul nagu EULEX või EUPOL on 25% liikmesriikide heakskiidetud kohtadest täitmata. Euroopa Liidu tsiviil-sõjaliste võimete eesmärgid ja struktuur, mida liikmesriigid on korduvalt sõnastanud, ei saaks olla kaugemal tegelikkusest. Seepärast on Euroopa Parlament otsustanud koostada algatusraporti Euroopa Liidu tsiviil-sõjaliste struktuuride arendamise ja kooskõlastamise kohta.
<P>
Pisut täpsemalt. Euroopa Parlament väidab selles raportis taas, et just Euroopa Liidu tsiviil- ja sõjalised võimed on üks tähtsamaid ELi välis-, julgeoleku- ja kaitsepoliitika vahendeid. Me oleme valinud Euroopa Parlamendi uute, Lissaboni protsessi raames saadud kohustuste täitmiseks ebatavalise tee. Me ei alustanud raportiga, vaid lõime sellele esmalt empiirilise aluse. Oleme koostanud väga konkreetsed ettepanekud, mis põhinevad nendel näitajatel - seetõttu on meil ka väliskomisjoni suure enamuse toetus. Strateegilisel tasandil oleme teinud konkreetsed ettepanekud luua Euroopa uue välisteenistuse sõjalise ja tsiviilharu võrdsel partnerlusel põhinev struktuur. Samal ajal kui operatiivtasandil oleme otsustanud moodustada alalise liikmesriikidest värvatud töötajatega Euroopa peakorteri, mille ülesanne on lahendada küsimus, kuidas luua ligitõmbav soodustuste süsteem, millega meelitada riikide eksperte osalema sellistel operatsioonidel ja luua tulevikuks personalireservid.
<P>
Oleme esitanud eraldi ettepanekud tsiviil- ja sõjaväelise personali koolitamise kohta. Meil on konkreetsed ettepanekud, kuidas rahastada missioonide käivitamist, näiteks luua aluslepingu artikli 41 kohaselt käivitusfond. Esitatud on ettepanekud, mis käsitlevad kriisiohjevahendeid, eriti politsei- ja sõjajõudude tulevast suuremat koostööd. Üks näide sellest on Euroopa politseiüksus. Tekib siiski küsimus, kuidas on võimalik ühendada neid kahte vahendit konkreetse operatsiooni puhul ja kuidas me saame hakkama puhtsõjaliste ja puhttsiviiloperatsioonide lahus hoidmisega.
<P>
Oleme teinud ettepanekud lahingugruppide tuleviku kohta. Me nõuame, et seda küsimust käsitletaks uut moodi. Me soovime, et lahingugruppide rahastamine toimuks vastavalt Ateena mehhanismile. Teeme ettepaneku arendada lahingugruppide võimeid edasi kooskõlas Oslo direktiividega, tugevdada nende suutlikkust turvata tsiviilmissioone ning laiendada lahingugruppide missioonide määratlust. Me võtame vaatluse alla teemad, mis puudutavad teadusuuringuid ja tehnoloogiat, kahesugust kasutust ning tsiviil- ja sõjaliste missioonide käsitlemist kaitsevaldkonna teadusuuringutes Euroopa Liidu teadusuuringute programmi osana. Me tegeleme konkreetsete küsimustega, mis hõlmavad varustust ja varude soetamist ning samuti rahvusvahelist koostööd ÜRO ja NATOga. Siinkohal on meie põhieesmärk vältida kattumist, parandada olemasolevate struktuuride kasutamist, kooskõlastada paremini ühise õhutranspordi suutlikkust ja rakendada Berliin Pluss kokkuleppeid, et tõhustada kriisi korral nende kahe organisatsiooni koostööd.
<P>
Teisisõnu, Euroopa Parlament on täitnud oma uusi ülesandeid ja kohustusi. Raport sai väliskomisjonis kõikide fraktsioonide suure toetuse ja meie arvates aitab see tulevikus oluliselt kaasa tsiviil- ja sõjaliste struktuuride loomisele Euroopa Liidus.
<SPEAKER ID="244" NAME="Csanád Szegedi" AFFILIATION="NI">
(HU) Lugupeetud juhataja, kallid kolleegid! Esmalt on kõige tähtsam teha selgeks, kas meie arvates on oluline tsiviil- ja sõjaliste jõudude hea koostöö. Vastus, mille anname mina ja minu partei Jobbik - Liikumine Parema Ungari nimel -, on selgelt jaatav. Me leiame, et tsiviilisikute ja sõjaväeasutuste koostöö on oluline. Hea näide selle kohta on Ungaris 2007. aastal loodud Magyar Gárda (Ungari Kaardivägi), mis tegutses tublilt koos sõjaväeasutustega nii tulvavete ja mudalaviinide tõrjumisel kui ka vere andmisel ja toidu jagamisel ehk teisisõnu sotsiaalküsimuste lahendamisel. On põhjust küsida, kuidas neile selle eest tasuti - vahest riiklike austusavalduste ja tunnustusega? Ei kuidagi. Selle asemel et tänada neid inimesi nende ennastohverdava käitumise eest, tegi Ungari valitsus nõutukstegeva otsuse Ungari Kaardivägi laiali saata. Et me saaksime alustada tsiviil- ja sõjaliste jõudude koostööd, peame austama inimesi, kes lõid kaasa sellistes ühendustes nagu Ungari Kaardivägi. Inimestel, kes soovivad osaleda sellistes ühendustes ja kaitsta keskkonda armastusest oma riigi ja rahva vastu, tuleb lasta tegutseda ja neid tuleb ühiskonnaliikmetena kõrgelt hinnata.
<SPEAKER ID="245" NAME="Martin Ehrenhauser" AFFILIATION="NI">
(DE) Austatud juhataja! Tsiviil- ja sõjaliste jõudude ühendamises ei ole midagi uut. Võtkem näiteks nõukogu juhtimiskeskuse, mis on meil juba mõnda aega olemas olnud. Selles on tegeletud sõjalise ja tsiviilteabe kõrvutamisega. Kriisivaatluskeskus peab nüüd minema välisteenistuse alla. Minu arvates on tähtis rõhutada eelkõige seda, et Euroopa Liidu tsiviilmehhanismid on toonud liidule rahvusvahelisel areenil suurt tähelepanu ja hulgaliselt rõõmustavat tunnustust. Ent ma leian, et peame tsiviil- ja sõjalised jõud siiski selgelt lahus hoidma.
<P>
Siinkohal tahaksin ma puudutada teemat, millest Csanád Szegedi hetk tagasi kõneles. Soovin väljendada oma tõsiseid kahtlusi seoses Ungari Jobbiki partei hiljutise marsiga Austria Burgenlandi liidumaal, kus toodi välja nii vintpüssid kui ka paljastatud täägid. Ma ei leia, et see oleks kuidagigi vastuvõetav. Tahaksin väljendada oma selget vastuseisu sellistele ettevõtmistele. Pole kahtlustki, et selline käitumine on vastuolus Euroopa vaimuga.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="246" NAME="Csanád Szegedi" AFFILIATION="NI">
(HU) Lugupeetud juhataja! Soovin väga lühikest vastust. See, mida minu kolleeg ütleb, on lihtsalt vale. Ei Jobbik - Liikumine Parema Ungari nimel - ega Ungari Kaardivägi pole kunagi sooritanud ühtki kuritegu - selle väite õigsust võib igaüks kergesti kontrollida - ega eiranud ühtki seadust. Meil on praegu tegemist lihtsalt neoliberaalse propagandaga, millega püütakse näidata Ungari Kaardiväe ja Jobbiki liikmeid halvas valguses. Kumbki neist ei ole kunagi olnud seadusega pahuksis ja me kavatseme edaspidigi seadusest kinni pidada.
<SPEAKER ID="247" NAME="Martin Ehrenhauser" AFFILIATION="NI">
(DE) Austatud juhataja! Ma pole kunagi öelnud, et Jobbiki parteid oleks mõistetud süüdi kriminaalkuriteos. Ma väitsin, et Burgenlandis toimus planeeritud kogunemine ning näha oli vintpüsse ja katmata tääke. Te ei ole seda eitanud.
<SPEAKER ID="248" NAME="Maria Damanaki">
komisjoni liige. - Lugupeetud juhataja! Keskendun raportile, sest tegemist on väga kasuliku ja olulise raportiga. Tahaksin tänada sõnavõtu eest Martin Ehrenhauserit.
<P>
See raport on kasulik, sest selles keskendutakse õigustatult tsiviil-sõjalise koostöö põhielemendile, mis on just komisjoni eelisvaldkond. Selles tegeletakse Euroopa Liidu kriisiohjamise tervikliku käsituse põhipunktidega. See prioriteet kajastub täpselt Euroopa välisteenistuse loomises. See teenistus tegutseb põhimõttel, et kõrge esindaja paneb paika punktid kooskõlas raportis soovitatud eesmärkidega, kaasates selleks eelkõige välisteenistuse ühise julgeoleku- ja kaitsepoliitika struktuure.
<P>
Me toetame täielikult tsiviilvõimete arendamist, et saavutada varude nõuetekohane tasakaal. Asjakohases värbamise korras on nüüd kokku lepitud ja välisteenistus saab rakendada kohaseid teadmisi ja oskusi. Kõik teavad, et varem ei olnud see võimalik.
<P>
Arvestatud on raporti mitmete lõigetega ja on võetud mitmeid meetmeid, mis puudutavad eelkõige tsiviil-sõjalise koostoime edendamist, Euroopa Liidu lahingugruppide paremat kasutatavust, väljaõpet, rahastamist ja koostööd põhipartneritega, eriti NATO ja Ühinenud Rahvaste Organisatsiooniga. Me toetame ka ELi ja ÜRO suhete tugevdamist.
<P>
Oleme üheskoos juba palju korda saatnud. Möödunud laupäeval toimus Lissabonis kõrge esindaja ja ÜRO peasekretäri järjekordne kohtumine. ELi ja NATO suhted on tähtis teema, mida näitas eile Lissabonis aset leidnud NATO tippkohtumine. Me pooldame ka kõikide praktiliste meetmete rakendamist, et tugevdada ELi ja NATO konkreetset koostööd ja tagada see eriti olukorras, kus mõlemad tegutsevad samal areenil.
<P>
Komisjon ning ühise välis- ja julgeolekupoliitika kõrge esindaja isiklikult tegelevad meelsasti koos Euroopa Parlamendiga selle tähtsa tsiviil-sõjalise koostöö küsimusega.
<SPEAKER ID="249" NAME="Juhataja">
Arutelu on lõppenud.
<P>
Hääletamine toimub teisipäeval, 23. novembril 2010.
<P>
Kirjalikud avaldused (kodukorra artikkel 149)
<SPEAKER ID="992" NAME="Krzysztof Lisek" LANGUAGE="PL">
Tsiviil-sõjaline koostöö ja tsiviil-sõjalise potentsiaali arendamine on üks ühise julgeoleku- ja kaitsepoliitika tähtsamaid osi. Kahjuks on paljud sellega seotud aspektid jäänud kavandamise etappi. Seda teemat arutades on liikmesriigid nõus, et selleks tuleb näha ette märkimisväärsed vahendid. Tegelikkuses pole kavandatut ellu viidud ja meil ei ole ikka veel korralikult moodustatud struktuure. Üha suurenevat loodusõnnetuste, terroriaktide ja väljaspool ELi piire toimuvate konfliktide ohtu silmas pidades loodan, et kõnealuse raportiga aidatakse kaasa tsiviil-sõjalise potentsiaali ja koostöö rakendamisele. Raportis on seda valdkonda käsitlevad praktilised soovitused, mis sisaldavad muu hulgas viiteid tsiviil-sõjaliste struktuuride loomisele Euroopa välisteenistuses, lahingugruppide ja Euroopa eripolitseiüksuse rakendamisele, kriisiohje optimeerimisele ja järgmise raamprogrammi vahendite kasutamisele. Kõige selle eesmärk on kasutada paremini rahalisi vahendeid, et tsiviil-sõjaline koostöö saaks realiseeruda täielikult. Teine tähtis eesmärk on vältida jõupingutuste kattumist missioonidel, kus NATO osaleb kõrvuti Euroopa üksustega. Loodetavasti on see raport märkimisväärne stiimul, et alustada tööd tõhusate tsiviil-sõjaliste struktuuride loomise nimel. Paruness Ashton peaks kandma hoolt selle eest, et kõik raporti soovitused viidaks ellu nii ruttu kui võimalik.
<SPEAKER ID="250" NAME="Petru Constantin Luhan" LANGUAGE="RO">
Euroopa Liit peab reageerima kriisiolukorras kiiresti, seetõttu tuleb kooskõlastada tõhusamalt selle tsiviil- ja sõjalisi struktuure. Tsiviiloperatsioonide planeerimise ja läbiviimise teenistuse lähedusse alalise operatsioonide peakorteri loomine suurendab võimalikult palju tsiviil-sõjalisest kooskõlastamisest saadavat kasu. Pidades silmas raportis liikmesriikidele esitatud nõuet tagada võimalikult kiire ja tõelise edasimineku saavutamiseks tsiviilvõimed, soovin rõhutada, et Rumeenia aitab agaralt kaasa tsiviilvaldkonna peaeesmärgi 2010 täitmisele. Seoses Euroopa Liidu tsiviilmissioonidel osalemisega ning politseinike, sõjaväepolitseinike, sõdurite, diplomaatide, kohtunike ja inimõiguste asjatundjate kõikvõimalike vajalike teadmiste ja oskuste rakendamisega hoiab Rumeenia tänu oma tähelepanuväärsele tegutsemisele sellistel missioonidel Euroopas enda käes tähtsuselt kolmandat kohta. Rumeenia on jõudnud lõppjärku ka riikliku tsiviilvõimete strateegia vastuvõtmisega.
