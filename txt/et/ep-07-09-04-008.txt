<CHAPTER ID="008">
Selgitused hääletuse kohta
<SPEAKER ID="099" NAME="Carlos Coelho  " AFFILIATION="PPE-DE">
kirjalikult. - (PT) Meile on saabunud Soome Vabariigi algatus, mille eesmärgiks on kehtiva õigustiku analüüsifailide suhtes kohaldatavate eeskirjade kohandamine.
<P>
Tegelikult muudab käesoleva aasta aprillis jõustunud 2003. aasta protokoll Europoli konventsiooni III jaotist ja eelkõige osa, mis käsitleb analüüsifailide loomist ja isikuandmete kogumist, töötlemist, kasutamist ja kustutamist kõnealustes analüüsifailides.
<P>
See tähendab, et vastu võetud rakenduseeskirju tuleb vastavalt muuta.
<P>
Seetõttu on tegemist küll ajutise, kuid vajaliku ja asjakohase meetmega.
<P>
Tegelikult kehtib meede piiratud ajavahemikus, sest kõik varasemad õigusaktid tunnistatakse kehtetuks, kui jõustub nõukogu otsus Euroopa Politseiameti loomise kohta.
<SPEAKER ID="101" NAME="Hubert Pirker" AFFILIATION="PPE-DE">
(DE) Hr juhataja, ma hääletasin selle resolutsiooni poolt, kuid selles on üks punkt, mida ma tahaksin rõhutada - viide Euroopa kaitseüksuse loomisele. Meil Euroopa Parlamendis on kalduvus reageerida erilistele sündmustele viivitamata ettepanekuga asutada uus institutsioon või luua uus ametikoht.
<P>
Sel juhul tuleb veel kord täiesti selgelt välja öelda, et vastutust loodusõnnetustele reageerimise eest lihtsalt ei saa ja ei tohi liikmesriikidelt ära võtta: vastupidi, see on esmajärjekorras nende vastutus ja nende pädevus võtta ennetavaid meetmeid ja tagada, et tuletõrjeteenistustel oleks parim võimalik varustus ja väljaõpe, et nad saaksid õnnetustega tõhusalt võidelda. Ainult erandjuhtudel, äärmuslike katastroofide korral on loomulikult võimalik taotleda toetust ja solidaarsust ka Euroopa Liidult, kellel palutakse sekkuda. Esmane vastutus peab siiski jääma liikmesriikidele.
<SPEAKER ID="102" NAME="Agnes Schierhuber" AFFILIATION="PPE-DE">
(DE) Hr juhataja, ma hääletasin loodusõnnetusi käsitleva resolutsiooni poolt, sest ikka ja jälle on ilmnenud, et Euroopa ei ole sellistes äärmuslikes olukordades kaitstud ja et ta vajab ELi solidaarsust. Üks asi peab siiski selgeks saama: märgatavalt on vaja parandada koordineerimist ja vältida tuleks olukordade tekkimist, kus ELi liikmesriigid vajavad täiendavat abi kolmandatelt riikidelt sellepärast, et me ei suuda ise vajalikku abi osutada. Liikmesriikide ülesanne on välja arendada paremini korraldatud abistruktuurid, eriti seal, kus kasutatakse vabatahtlikke, näiteks tuletõrjeüksustele parima võimaliku väljaõppe ja varustuse pakkumisega.
<P>
Surnud lemmik- ja metsloomade kõrvaldamine on väga suur probleem, mis on vaja lahendada nii kiiresti kui võimalik, et vältida haiguste puhkemisohtu ja vähendada ka keskkonnakahju.
<SPEAKER ID="103" NAME="Andreas Mölzer" AFFILIATION="ITS">
(DE) Hr juhataja, ka mina hääletasin resolutsiooni poolt, kuigi minu arvates ei tohiks neil kohutavatel metsatulekahjudel lasta ELi institutsioone veel suuremaks paisutada. Minu arvates ei ole Euroopa tsiviilkaitse amet ega Euroopa suurõnnetustele kiirreageerimise üksus suutnud Euroopa Liidus toimunud loodusõnnetuste vastu tõhusat kaitset pakkuda. Nad pigem suurendavad bürokraatiat ja kulusid.
<P>
Niisiis me vajame hoopis rahvusvahelise koostöö täiustamist, et olla tulevikus juhtuvateks loodusõnnetusteks paremini ette valmistatud, ja me peame oma tuletõrjeteenistuste ja ka laante ja metsade eest nii hästi hoolitsema, et tulevikus lihtsalt ei juhtuks nii laiaulatuslikke õnnetusi.
<SPEAKER ID="104" NAME="Glyn Ford" AFFILIATION="PSE">
Hr juhataja, ma pean ütlema, et minu fraktsiooni hääletamisnimekirjas nimetatakse seda loodusõnnetusi käsitlevat resolutsiooni metsatulekahjusid käsitlevaks resolutsiooniks, kuid Euroopas suvel toimunud loodusõnnetused olid tegelikult laiema mõjuga ja ma tahaksin tõstatada küsimuse minu enda piirkonna kohta, kus toimus sajandi kõige tugevam üleujutus. Miljonist inimesest kolmandik jäid rohkem kui nädalaks ilma joogiveeta. 4 000 kodu sai tõsiselt kahjustada ja kümned tuhanded elanikud tuli evakueerida, mis läks ühtekokku maksma 150 miljonit eurot.
<P>
Ma loodan, et minu koduriigi valitsus taotleb Euroopa Komisjonilt abi, et minu kodupiirkonna maakond ja linnad ning Suurbritannia teised alad saaksid tõesti kasvõi osalist hüvitust kulude eest, mis paratamatult jääb väga piiratud elanikkonnarühmade kanda.
<SPEAKER ID="105" NAME="Juhataja">
Resolutsiooni ettepaneku pealkiri on "Loodusõnnetused" ja see on parandatud.
<SPEAKER ID="106" NAME="Linda McAvan" AFFILIATION="PSE">
Hr juhataja, tahtsin vaid korrata seda, mida hr Ford ütles loodusõnnetuste kohta Ühendkuningriigis. Inimesed ilmselt ei tea, kuid 40 000 eluasemena kasutatavat kinnisvara ujutati üle. Üheksasada kooli sai kannatada. Raudtee põhiliinid on siiani suletud. Põllumajanduslik maa sai kannatada, sealhulgas 75% Ühendkuningriigi hernesaagist. Minu enda kodupiirkonnas Yorkshire's ja Humberis said mitmed tuhanded inimesed kannatada ja paljud pole siiani saanud oma elukohtadesse tagasi pöörduda.
<P>
Arvestades, et Ühendkuningriigi valitsus on nüüdseks esitanud solidaarsustoetuse taotluse, ootame, et komisjon kiiresti reageeriks sellele avaldusele, kuid samal ajal on vaja, et kõik ELi institutsioonid seaksid kliimamuutused oma peamiseks prioriteediks. Kui lähemate kuude jooksul saabuvad siia täiskogusse tähtsad õigusaktid, siis loodan, et kolleegid peavad meeles sellel suvel toimunud loodusõnnetusi ja tagavad meie panuse pikaajaliseks võitluseks kliimamuutuste vastu, ja ma loodan, et niisuguse ulatusega loodusõnnetusi nagu nägime sellel suvel rohkem enam ei juhtu.
<SPEAKER ID="107" NAME="Nirj Deva" AFFILIATION="PPE-DE">
Hr juhataja, ka mina tahan toetada raha taotlemist Euroopa Komisjonilt. Minu kodupiirkond Kagu-Inglismaa kannatas võrdlemisi palju, eriti Oxfordshire ja osaliselt Berkshire, ja minu kolleeg hr Hannan ja mina esitasime Euroopa Komisjonile erakorralise abi taotluse. Seisan siin nüüd selleks, et paluda komisjoni kiirustada raha eraldamisega minu kodupiirkonna, Kagu-Inglismaa olukorra leevendamiseks ja normaalse seisundi taastamiseks.
<SPEAKER ID="108" NAME="Françoise Castex  " AFFILIATION="PSE">
kirjalikult. - (FR) Sellel suvel toimunud loodusõnnetusi käsitleva resolutsiooni poolt hääletades tahtsin väljendada oma solidaarsust ohvrite perekondadega ja kannatanud piirkondades elavate inimestega. See on ka tänusõnum kõikidele elukutselistele ja vabatahtlikele päästjatele ning kohalikele asutustele, kes aitasid tulekahjudega võidelda ja üleujutuste ohvreid päästa.
<P>
Ma usun, et nüüd on tõesti kiiresti vaja kasutusele võtta ühenduse erakorralise abi meetmed, eriti rahalised vahendid, et aidata taastada piirkonnad, mis said tõsist kahju. Meil on vaja taastada ka kannatanud alade tootmispotentsiaal, innustada rohkem töökohti looma ja astuda asjakohaseid samme töökohtade ja teiste sissetulekuallikate kaotusest tingitud sotsiaalsete kulude korvamiseks.
<P>
Ma olen siiani mures õnnetuste arvu suurenemise pärast, mille põhjuseks on äärmuslikud ilmastikutingimused, mis ekspertide arvates tulenevad suuremas osas kliimamuutustest, mille kutsuvad esile globaalne soojenemine. Seetõttu palun tungivalt komisjoni astuda samme Kyoto kohustuste täitmise tagamiseks.
<SPEAKER ID="109" NAME="Den Dover  " AFFILIATION="PPE-DE">
kirjalikult. - Ehkki Briti konservatiivid toetavad loodusõnnetusi käsitleva resolutsioon ühist ettepanekut ja hääletavad selle poolt, on meil kahtlused "Euroopa üksuse" (lõige 9) loomise osas, sest me arvame, et nii vältimise kui ka kiirreageerimisega seotud suutlikkus peaks keskenduma liikmesriikide ressurssidele.
<SPEAKER ID="110" NAME="Ilda Figueiredo  " AFFILIATION="GUE/NGL">
kirjalikult. - (PT) Meie arvates on see hea resolutsioon ja me teeme ettepaneku selle poolt hääletada, kuid me peame juhtima tähelepanu arvestatavate ettepanekute puudumisele (hoolimata mitmetest viidetest EP eelmistele resolutsioonidele) ja teiste ettepanekute rõhutamisele, mille osas meil on suured kahtlused.
<P>
Seetõttu peame rõhutama solidaarsusfondi määruse läbivaatamise vajadust, et hõlmata piirkondlikud õnnetused, luua mehhanism kannatanud inimeste toetamiseks ja anda abi metsa uuendamiseks, osutades vajalikku tähelepanu kliimamuutustest põhjustatud suurõnnetuste vältimiseks. Vaja oleks avalikku põllumajanduse kindlustusskeemi, mida rahastaks Euroopa Liit, et kindlustada põllumajandusettevõtjatele miinimumsissetulek erakorralise seisukorra puhul, nagu põud, tulekahjud ja üleujutused.
<P>
Oluline on valida ennetuspoliitika, mis oleks suunatud eriti Vahemere piirkonda mõjutavate loodusõnnetuste probleemidele, ja teha radikaalseid muudatusi ühtses põllumajanduspoliitikas, et võidelda väikeste ja keskmise suurusega põllumajandusettevõtete ja talumajapidamiste allakäigu vastu, soodustades põllumajanduslikku tootmist, bioloogilise mitmekesisuse kaitsmist ja maa kasutamist.
<P>
Meil on kahtlusi ühenduse tsiviilkaitse mehhanismide osas, sest see võib osutuda veel üheks võtteks riikide ilmajätmises sõltumatuse olulistest komponentidest, nagu loodusressursside, eriti metsa ja metsamaa haldamine.
<SPEAKER ID="111" NAME="Genowefa Grabowska  " AFFILIATION="PSE">
kirjalikult. - (PL) Juba mitu aastat oleme alustanud parlamendi sügisest istungjärku aruteludega Euroopat suvel tabanud loodusõnnetuste traagiliste tagajärgede üle. Põud, kuumalained, üleujutused ja tulekahjud laastavad Euroopat. Kui me lisame sellele tööstuskatastroofide poolt vallandatud loodusjõud, siis näeme pilti Euroopast, mille kodanikud seisavad abitult silmitsi looduse hävitava jõuga.
<P>
Käesoleval aastal suri Kreeka tulekahjudes üle 60 inimese, paljud pered kaotasid kogu oma vara ja tuhanded hektarid metsa ja oliivisalusid haihtusid suitsus. See on tõeliselt traagiline pilt. Ma tean, mida selline tragöödia tähendab. Minu oma kodumaa kannatas üleujutuste tõttu ja meil oli palju ohvreid traagilistes kaevandusõnnetustes. Seetõttu tahaksin avaldada oma kaastunnet ja Euroopa solidaarsust Kreeka õnnetuste ohvrite perekondadele ja lähedastele, samuti tulekahjudes kannatanud piirkondade elanikele.
<P>
Samal ajal ma ei arva, et Euroopa saaks endale lubada selliste sündmuste puhul passiivseks jäämist. See ei tähenda üksnes ELi rahalist abi, mis võimaldab õnnetuses kannatanud piirkonnad uuesti üles ehitada. Eelkõige peame ELis ette valmistama tõhusamad ennetus- ja varajase hoiatuse mehhanismid. Ehkki need ei võimalda õnnetusi vältida, aitavad nad kindlasti nende mõju vähendada. Isegi juhul, kui iga riik vastutab oma elanikkonna kaitsmise eest õnnetuste vastu, peaksime mõtlema riiklike kriisikontrolli poliitikate tõhusamale järelevalvele, ja võib-olla isegi ühisele kiirreageerimisüksusele selliste õnnetuste puhuks.
<SPEAKER ID="112" NAME="Pedro Guerreiro  " AFFILIATION="GUE/NGL">
kirjalikult. - (PT) Ma tahaksin avaldada meie sügavaimat kaastunnet kevadel toimunud tõsiste metsapõlengute ohvritele - eriti Kreekas - ja väljendada meie solidaarsust nende perekondadega ja kõikide kannatanutega.
<P>
Nüüd vajame tegusid, mitte sõnu. EL peab kasutusele võtma vajalikud rahalised vahendid ja võimalused kannatanud inimeste materiaalsete vajaduste rahuldamiseks ja asjaomaste piirkondade sotsiaalse ja majandusliku olukorra ning keskkonnaseisundi taastamise hõlbustamiseks.
<P>
Ma tuletan seni tõstatatud teemade kontekstis meelde teatud ettepanekuid, mis me esitasime 2003. ja 2005. aastal ja mis on praegu sama asjakohased kui tookord:
<P>
pidada piirkondlikke õnnetusi abikõlblikuks abi taotlemiseks solidaarsusfondist;
<P>
tunnistada, et loodusõnnetused mõjutavad eriti Vahemere piirkonda, kus on registreeritud rohkem kui 90% metsatulekahjudest ja põuajuhtumitest;
<P>
luua ühenduse programm metsa ja metsamaa kaitseks tulekahjude eest;
<P>
uurida võimalusi põllumajandusõnnetuste fondi loomiseks;
<P>
osutada erilist tähelepanu loodusõnnetuste tagajärjel kõige ebasoodsamasse olukorda sattunud piirkondadele.
<P>
Viimasena tahaksin ma rõhutada, et kui üha suuremaid summasid, mida eraldatakse sõjalisteks kulutusteks, kasutataks selle asemel loodusõnnetuste ennetamiseks ja nende vastu võitlemiseks ning kannatada saanud piirkondade taastamiseks, oleks võimalik selliste õnnetuste esinemissagedust ja kahjustusi märkimisväärselt vähendada.
<SPEAKER ID="113" NAME="Carl Lang  " AFFILIATION="ITS">
kirjalikult. - (FR) Augusti lõpul tabas Kreekat kõige suurem loodusõnnetus läbi aegade. Peloponnesose piirkonda laastanud hiiglasliku tulekahju nõutud esimene osaline lõiv oli 63 surmajuhtumit, üle 40 000 surnuks põlenud karilooma, 250 000 põlenud oliivipuud ja sajad tuhanded hektarid hävinud metsa.
<P>
Kolm riiklikku leinapäeva, mille peaminister Kostas Karamanlis välja kuulutas, ei korva riigi täielikku läbikukkumist oma kodanike kaitsmisel ja leekidest sissepiiratud külaelanike aitamiseks maal, kus kõrvetavalt kuumad suved ja tulekahjuoht on tavalised nähtused.
<P>
Igal pool oli näha tõendeid mitte lihtsalt inimeste ja varustuse nappusest, vaid ka tegevuse planeerimise ja kooskõlastamise suutmatusest. Nagu eelmine PASOKi valitsus, ei teinud ka Uue Demokraatia valitsus mitte midagi põlengute ulatuse ja kohutavuse ärahoidmiseks. Peaminister teatas vähimagi piinlikkustundeta ja pelgalt poliitilistel põhjustel, ehkki üle kogu Kreeka puhkesid tulekahjud, et üldised valimised toimuvad plaanipäraselt. Oma poliitikute ohvriks toodud kreeklaste toetuseks loodame, et nende vastutustundetu valitsus asendatakse tulevikus vastutusvõimelise valitsusega.
<SPEAKER ID="114" NAME="David Martin  " AFFILIATION="PSE">
kirjalikult. - Ma hääletasin suvel toimunud loodusõnnetusi käsitleva resolutsiooni poolt ja tervitan eriti ELi solidaarsusfondi olemasolu, kust liikmesriigid võivad pärast selliste õnnetuste toimumist abi saada. See on kasulik solidaarsuse väljendus, mis tõeliselt aitab ELi riike ja kodanikke suure häda puhul.
<SPEAKER ID="115" NAME="Sebastiano" AFFILIATION="Nello) Musumeci,  (UEN">
kirjalikult. - (IT) Kohutavad tulekahjud, mis tabasid Kreekat ja Lõuna-Itaaliat eriti sellel suvel, jättes endast maha ohvrid ja hävitades tuhanded hektarid metsa- ja põllumajandusmaad, toovad jälle esile äärmise vajaduse liikmesriikide tsiviilkaitseüksuste kiirreageerimismeetmete parema koordineerimise järele.
<P>
Seda arvestades on nüüd selge, et on vaja luua Euroopa Tsiviilkaitse Amet, et kooskõlastada ja korraldada meetmed õnnetuste põhjuste kõrvaldamiseks või ennetamiseks.
<P>
See amet - mille asutamise ettepaneku on kirjaliku avalduse esitaja Ameerika Ühendriikide föderaalse eriolukordade juhtimise ameti positiivsest kogemusest lähtudes teinud komisjonile mitu korda - ei vastutaks üksnes laastavate tulekahjudega võitlemise eest, mis tekitavad Vahemere riikidele igal aastal tohutut kahju, vaid ka reageeriks kiirelt eriolukordadele, mis järgnevad kõikvõimalikele õnnetustele, mille põhjustavad loodusjõud, nagu üleujutus, mille all hiljuti kannatas Bulgaaria, või inimesed.
<P>
Tuleb rõhutada, et õnnetused võivad oma olemuselt olla riikideülesed ja Euroopa ei peaks lootma üksnes vabatahtlike heldusele või õnnetusest tabatud riigi suutlikkusele ja vahenditele, vaid tal peaks olema piisavalt inim- ja rahalisi ressursse ning asjakohane varustus, mis võimaldaks kiirelt tegevusse astuda.
<SPEAKER ID="116" NAME="Luís Queiró  " AFFILIATION="PPE-DE">
kirjalikult. - (PT) Ühtsuse nimel, arvestades, mida me oleme varem väljendanud ja mida me ootame Euroopa solidaarsusfondilt, hääletan ma kindlalt selle resolutsiooni poolt. Kuid see hääletamine ei puuduta ainult ühtsust.
<P>
Euroopa integratsioonil on teiste lugematute eeliste seas ulatuse eelis ja mastaabisääst, mis kaasnevad solidaarsusega. Kahandamata vähimalgi määral liikmesriikide ja nende valitsuste vastutust, on solidaarsete jõupingutustega Euroopa tasandil võimalik ja soovitav vastu seista pigem looduse poolt põhjustatud õnnetustele ja nende suurenevale määramatusele kui maakasutuse vigadele.
<P>
Siiski, selle punkti rõhutamise kõrval ei saa me arvestusest välja jätta inimtegurit, kui kurjategija süütab tule või kui maakasutuskava võimaldab selliste õnnetuste toimumist või raskendab nende tagajärgi. Seetõttu usun, et on aeg paljude meie poliitikate läbivaatamiseks, eriti metsa ja metsamaa haldamise ning maapiirkondade arendamise osas, kuid mitte ainult nendes valdkondades: me peame läbi vaatama ka oma keskkonnameetmed, et takista inimesel muutumast veel hävitavamaks kui loodusjõud.
<SPEAKER ID="117" NAME="Frédérique Ries  " AFFILIATION="ALDE">
kirjalikult. - (FR) Üle 60 hukkunu ja 184 000 hektarit põlenud maad: see on augusti lõpus Kreekat laastanud tulekahjude lõiv.
<P>
Euroopa ei olnud passiivne pealtvaataja. Solidaarsus ilmnes kiirelt Euroopa kiirreageerimise vahendi kaudu, mille poolt me hääletasime eelmise aasta märtsis. Tegemist on ühtse tsiviilkaitsesüsteemiga, millega hõlmatud 30 riiki annavad oma ressursid, nagu tulekustutuslennukid Canadair, tankerid ja kvalifitseeritud isikkoosseis (nn rohelised baretid), inimese põhjustatud või loodusõnnetuses kannatada saanud riikide käsutusse.
<P>
Ma ei ole pädevuse Euroopale süstemaatilise üleandmise fanaatiline pooldaja, kuid ma usun, et ühenduse tsiviilkaitsesüsteem on väärtuslik, sest loodusõnnetused ei tunne riigipiire. Ma olen seda selle täiskogu ees mitu korda öelnud, eriti hävitavate tulekahjude ajal Portugalis 2003. aastal.
<P>
Euroopa Liidul on hädasti vaja näidata oma soodustusi. Liit peab olema eeskujuks, et kõikide Euroopa kodanike vahel valitseks solidaarsus, ja mitte ainult selle konkreetse õnnetuse ajal.
<SPEAKER ID="118" NAME="Gilles Savary  " AFFILIATION="PSE">
kirjalikult. - (FR) 1999. aasta katastroofilised detsembritormid, 2002. aasta üleujutused Kesk-Euroopas, 2004. aasta tulekahjud Portugalis ja Hispaanias ja nüüd inimohvritega tulekahjud Kreekas, samuti Rumeenias ning Bulgaarias: emotsionaalne reaktsioon on iga kord tugev, Euroopa tunneb alati kaasa, komisjon lubab iga kord täiustada oma solidaarsus- ja abimehhanisme.
<P>
Täpselt siin, tegelikult 18. jaanuaril 2000 kutsusin ma üles looma avaliku julgeoleku eurokorpusi, ja volinik Barnier viis selle idee oma 2006. aasta mai raportisse.
<P>
Just siin, selles parlamendis, palusime asjatult 1992. aasta määruse uuendamist, mille alusel pidi rahastatama tulekahjude vältimise varustust, nagu tuletõkestusvööndid, juurdepääsuteed ja järelevalvesüsteemid.
<P>
Nüüd me ei tohi oodata järgmist õnnetust, uusi ohvreid. Viigem Barnier ettepanek ellu. On olemas sõjalised Eurokorpused. Kindlasti võib Euroopa luua enda jaoks avaliku julgeoleku eurokorpused, et kaitsta oma kodanikke loodusõnnetuste ja juhuslike ohtude eest?
<P>
Seejärel peaksime paluma liikmesriikidel koostada metsatulekahjude ennetamiskavad ja neid abistama, neid innustama kavasid rahastama selleks ette nähtud rahastamisvahendi kaudu, mis sarnaneb vanale, 1992. aasta määrusele.
<P>
Kui meid ohustavad kliimamuutused, on kogu Euroopa huvides kasutusele võtta ambitsioonikas ennetuspoliitika.
<SPEAKER ID="120" NAME="Miroslav Mikolášik" AFFILIATION="PPE-DE">
(SK) Piirkondade jaoks, võttes arvesse, et nende osa õigusloomeprotsessis tähendab sageli otsest vastutust ELi õiguse rakendamise ja täitmise eest, on jõupingutused õiguse ja õigusloome täiustamiseks äärmiselt olulised. Riiklikud ja kohaliku omavalitsuse erineva tasandi asutused, majandus- ja sotsiaalpartnerid, kodanikuühiskonna ja valitsusväliste organisatsioonide esindajad peavad - niipalju kui võimalik - aktiivselt osalema Euroopa õigusloome alases konsulteerimisprotsessis.
<P>
Nende osa õigustiku mõju ja toime hindamises liikmesriikidele on võrdselt tähtis. See tõstab väljatöötatavate õigusaktide kvaliteeti, selgust ja läbipaistvust, võttes samal ajal arvesse kohalikke ja piirkondlikke tingimusi ja erinevusi. Sel viisil väldime ka ekslikke tõlgendusi ja samuti viivitusi õigustiku ülevõtmisel ja rakendamisel.
<SPEAKER ID="121" NAME="Zita Pleštinská" AFFILIATION="PPE-DE">
(SK) Minuni jõudsid kooskõlas minu kui parlamendiliikme pädevusega kodanike kaebused selle kohta, et mõned liikmesriigid panid ELi õigusaktide ülevõtmise ajal neile suuremaid kohustusi kui kõnealuste õigusaktide nõuded eeldasid. Kodanikke rõhub tarbetu halduskoormus, mis muudab vastuvõetud ELi õigustiku neile vastumeelseks.
<P>
Ma hääletasin Euroopa Liidu paremat õigusloomet käsitleva raporti poolt, kuhu viidi sisse minu muudatused, sest see annab suurepärase võimaluse läheneda Euroopa õigustikule uuest vaatenurgast. Euroopa õigusaktid on koostatud eesmärgiga lihtsustada ELi kodanike elu ja mitte selleks, et neid koormata; sellepärast peavad nad olema koostatud lihtsalt ja arusaadavalt, rõhuasetusega kvaliteedile, mitte kvantiteedile. Juhul kui kõikide tasandite asjaosalisi on teavitatud ELi õigustiku ülevõtmisest tõhusalt ja õigeaegselt, suurendab see samal ajal ka kodanike usaldust Euroopa projekti vastu.
<SPEAKER ID="122" NAME="David Martin  " AFFILIATION="PSE">
kirjalikult. - Ma hääletasin ELi paremat õigusloomet käsitleva raporti poolt. Ma toetan kindlalt seisukohta, et õigusaktid tuleb koostada kõige väiksemate kuludega ja tõhusaimal viisil, et soodustada konkurentsivõimelisema Euroopa majanduse arengut ja pakkuda samal ajal paremaid sotsiaalseid, keskkonnaga seotud ja majanduslikke lõpptulemusi.
<SPEAKER ID="124" NAME="Jonathan Evans  " AFFILIATION="PPE-DE">
kirjalikult. - Briti konservatiivide arvates on kahetsusväärne, et lõige kolm jääb ebamääraseks, toetades "mis tahes" algatusi ühenduse õigusaktide jõustamiseks.
<P>
Briti konservatiivid toetavad ühenduse õiguse jõustamist, kuid soovivad analüüsida ja kaaluda kõiki algatusi, mille ettepanekud komisjon teeb. Muus osas arvame, et raportis on esitatud suurepärased seisukohad.
<SPEAKER ID="125" NAME="David Martin  " AFFILIATION="PSE">
kirjalikult. - Ma hääletasin selle raporti poolt, mis selgitab, kuidas kõige paremini ELi seadusi ja määrusi välja töötada. Tõhusam ja lihtsam reguleeriv ja õiguslik raamistik tagab sotsiaalsete ja majanduslike tulemuste paranemise kogu ELi ulatuses, loob rohkem töökohti ja parandab meie elukvaliteeti.
<SPEAKER ID="127" NAME="Ilda Figueiredo  " AFFILIATION="GUE/NGL">
kirjalikult. - (PT) Raportis kinnitatakse, et õiguskeskkonna lihtsustamine õigusaktide selguse, tõhususe ja kvaliteedi tagamiseks on oluline eeltingimus parema õigusloome eesmärgi saavutamiseks, mis on omakorda üks Euroopa Liidu prioriteetidest. Muuhulgas kinnitatakse raportis, et umbes 500 uut õigusloomega seotud algatust (ainuüksi 2007. aastal 200) on koondatud eraldi tööprogrammi, mis on spetsiaalselt kodifitseerimisele pühendatud, näidates Euroopa Liidu bürokraatia keerukust.
<P>
Raportis märgitakse ka, et Euroopa tasandil läbi viidava lihtsustamisega peaks kaasnema samaväärne lihtsustamine riiklikul tasandil, et vältida ühenduse lihtsustamise eeliste nõrgestamist riigisiseste eeskirjade või tehniliste tõkete kaudu.
<P>
Siiski tuleb eristada pelgalt bürokraatlikke probleeme ja juhtumeid, kus ohustatakse õigusi.
<P>
Me nõustume ettepanekuga, et komisjon võtaks ükskord ometi lõplikult vastu uuestisõnastamise kui õigusloome tavalise tehnika, nii et iga algatuse puhul oleks kättesaadav selle täielik tekst ka siis, kui on tehtud konkreetseid muudatusi, mis võimaldab selgelt eristada uusi ja muutmata osi, suurendades sel viisil ühenduse õigustiku loetavust ja läbipaistvust.
<SPEAKER ID="128" NAME="Glyn Ford  " AFFILIATION="PSE">
kirjalikult. - Ma hääletasin paremat õigusloomet käsitleva resolutsiooni poolt. Sotsiaaldemokraadina ei valmista mulle mingeid raskusi panna tööstusele uusi koormusi, et kaitsta tervist ja turvalisust, keskkonda või tõsta miinimumpalka. Siiski tahan ma, et asi oleks makstud hinda väärt. Kasutuselt kõrvaldatud sõidukite direktiiv, mis jõustus mõni aasta tagasi, läks Ühendkuningriigi Riigikantselei hinnangul majandusele maksma 400 miljonit inglise naela (590 miljonit eurot), andes keskkonna- ja sotsiaalset kasu 100 miljoni inglise naela (150 miljoni euro) eest aastas. Kui need arvud on ligilähedaseltki täpsed, oli see direktiiv nii poliitika kui ka keskkonna seisukohalt läbikukkumine. Tahame, et tööstuse (ja ühiskonna) kulutused tooksid kordades suuremat kasu, nii et kulud 100 miljonit inglise naela annaksid 500 miljonit eurot tulu. Õigusaktide eelnõude tulevaste kulude ja tulude analüüsimise soovituste rakendamine annab just sellise tulemuse.
<SPEAKER ID="130" NAME="Jan Andersson, Göran Färm, Anna Hedh ja Inger Segelström  " AFFILIATION="PSE">
kirjalikult. - (SV) Me usume, et traditsiooniline õigusloome ja avatud koordinatsioonimeetod võivad eksisteerida külg-külje kõrval ja et mõlemad on siiani vajalikud. Seetõttu ei jaga me arvamust, et avatud koordinatsioonimeetodit tuleb kasutada ainult erandjuhtudel. Seda võiks kasutada ka edaspidi, kui ühtlustamine ei ole soovitav või teostatav.
<P>
Me oleme siiski seisukohal, et Euroopa Parlament peaks suuremal määral osalema, kui kasutatakse avatud koordinatsioonimeetodit.
<SPEAKER ID="131" NAME="Jonathan Evans  " AFFILIATION="PPE-DE">
kirjalikult. - Briti konservatiivid toetavad Medina Ortega raporti üldisi eesmärke, mis seab ühenduse õiguse edendamisele ja kasutamisele selged piirid.
<P>
Lõike 18 osas soovime selgitada, et konservatiivid ei toeta suuremat Euroopa integratsiooni, kuid nõustuvad arvamusega, et praegu näidatakse ELi institutsioonide vastu usaldamatust, mida kõnealused ettepanekud võivad aidata leevendada.
<SPEAKER ID="132" NAME="Ilda Figueiredo  " AFFILIATION="GUE/NGL">
kirjalikult. - (PT) Me nõustume raportööriga, et mittesiduva õigusakti (soovitusliku õigusakti) mõiste, mille aluseks on üldine tava, on ebaselge ja kahjulik ning seda ei peaks kasutama üheski ühenduse institutsioonide dokumendis, kuigi me ei nõustu raporti teiste punktidega.
<P>
Selliseid mittesiduvaid õigusakte, mille kasutamine on õigustatud siduvate õigusaktide tõlgendava või ettevalmistava vahendina, ei tohiks pidada õigusaktiks ega anda neile norme kehtestavat jõudu ja nende kasutamine jääb iga riigi otsustada, eriti juhul, kui need heidavad valgust nende rakendamiseks vastu võetud riiklike meetmete tõlgendamisele, või juhul, kui need on kavandatud täiendama ühenduse siduvaid sätteid.
<P>
Kindlasti ei saa niinimetatud mittesiduvad õigusaktid asendada olemasolevaid õigusakte ja vahendeid, millega tagatakse õigusloomeprotsessi järjepidevus. Komisjon peab seetõttu eriti põhjalikult kaaluma mittesiduva õiguse toimet tarbijatele ja nende võimalikele hüvitamisvahenditele enne ettepanekute tegemist mis tahes mittesiduvaid õigusakte sisaldavate meetmete vastuvõtmiseks.
<SPEAKER ID="133" NAME="Daniel Strož  " AFFILIATION="GUE/NGL">
kirjalikult. - (CS) Kõnealune raport on väga oluline ühenduse õiguskeskkonna täiustamise ja lihtsustamise jaoks. Ma tahaksin eriti rõhutada selle tähtsust seoses vajadusega tugevdada Euroopa Parlamendi osa õigusloomeprotsessis ja selle tähtsust demokraatia puuduste kõrvaldamisele. Ma toetan ka täielikult soovi võtta Euroopa Parlamendis kasutusele konsultatsioonimeetodid niinimetatud mittesiduvate õigusaktide vastuvõtmiseks, eriti seetõttu, et need aktid on üsna üldised: sageli iseloomustatakse neid kui ebaselgeid ja ebatõhusaid, nende ülemäärane kasutamine võib osutuda komisjoni pädevusala ületamise avalduseks. Lisaks võib üldsus samastada nende aktidega Euroopa superbürokraatia pildi.
<P>
Kuigi raport soovitab ühenduse ametlikes dokumentides mittesiduvat õigust mitte kasutada ja mitte tunnustada dura lex'i ja mollis lex'i erinevust, ei pea ma seda asjassepuutuvaks küsimuseks. Erinevus ühenduse siduvate ja mittesiduvate aktide vahel on tõsiasi ja see soovitus ei muuda nende olemasolu ega nende olemust. Lisaks ei tähenda asjaolu, et ühenduse teisese õiguse soovituslikud eeskirjad ei ole õiguslikult siduvad, seda, et neil pole õiguslikku väärtust. Mõelge näiteks nende tähtsusele õigusaktide tõlgendamisel. Veel enam, kui ühenduse institutsioon ei anna soovitust või ei väljenda arvamust juhtudel, kui ta on kohustatud seda tegema, võib teda süüdistada passiivsuses. Siiski, see viimane märkus on tehnilist laadi ja seda ei saa lahutada raportist kui tervikust.
<SPEAKER ID="135" NAME="Czesław Adam Siekierski" AFFILIATION="PPE-DE">
(PL) Hr juhataja, täna kiitsime heaks raporti Euroopa Liidu ühisturu toimimise läbivaatamise kohta. Ühisturg, mis seisneb isikute, teenuste, kapitali ja kaupade vabas liikumises, on soodustanud märkimisväärset majanduskasvu, suurendanud tööhõivet ja parandanud Euroopa majanduse konkurentsivõimet.
<P>
Siiski, turu toimimise parandamiseks tuleks vabaneda olemasolevatest tõketest ja mittevajalikest eeskirjadest. Paraku juhtub siiani, et mõned riigid piiravad uute liikmesriikide töötajate liikumist. Tähtis on ka teavitada meie kodanikke, investoreid ja ettevõtjaid eelistest ja võimalustest, mida pakub ühtne siseturg.
<P>
Ühtlustatud turg, ilma piiride või piiranguteta, on Euroopa Liidu alussammas. Ühisturg toob kogu meie ühenduse üksteisele lähemale ja liidab meid kokku, juurutades konkurentsis läbipaistvuse põhimõtet ja edendades ettevõtluse kasvu. Ühisturg peab siiski arvesse võtma sotsiaalset ühtekuuluvust, tööhõive küsimusi, keskkonna- ja tarbijakaitset. Eriti tähtis küsimus on meetmed Euroopa Liidu halduskoormuse vähendamiseks.
<SPEAKER ID="136" NAME="Avril Doyle" AFFILIATION="PPE-DE">
Hr juhataja, Touboni raporti lõikes 16 avaldatakse kahetsust tuumaenergia potentsiaalsete võimaluste liiga vähese rõhutamise üle. Minu vastuhääl sellele avaldusele põhineb eeldusel, et viidati aatomituuma lõhustamisele, millega seoses mulle ja paljudele teistele tekitab probleeme radioaktiivsete jäätmete kõrvaldamine ja kasutuselt kõrvaldamise pärand. Juhitava tuumareaktsiooni potentsiaalse kasulikkuse rõhutamine väärib siiski toetust, ehkki selle kasutuselevõtmine jääb tuleviku ülesandeks.
<P>
Lõige 32 viitab teiste seas maksustamise valdkonna ühtlustamisele, ja ärgitab komisjoni tööd jätkama ettepanekutega, mis puudutavad ettevõtete ühtse konsolideeritud tulumaksubaasi ühtlustamist. Fraktsiooni PPE-DE Iiri delegatsioon on kindlalt otsese maksustamise mis tahes ühtlustamise vastu, kaasa arvatud äriühingute maksustamine, ja me lükkame ka edaspidi tagasi mis tahes ettepaneku, mis seda seisukohta nõrgestab. Seetõttu, vaatamata Touboni raporti paljudele suurepärastele märkustele, pidin ma koos oma kolleegidega hääletamisest keelduma.
<SPEAKER ID="137" NAME="Jan Andersson, Göran Färm ja Inger Segelström  " AFFILIATION="PSE">
kirjalikult. - (SV) Meie arvates esitab raport hästi tasakaalustatud seisukoha siseturu osas ja me kiidame eriti heaks märkused sotsiaalse ja keskkonnamõju hindamise kohta, millest peab saama uute poliitiliste algatuste alus. Me ei jaga siiski seisukohta tuumaenergia kasulikkuse kohta ja arvame, et raport on ebaselge maksude küsimuse osas. Näiteks ei ole me kindlad algatuste osas, mida komisjon peab välja töötama seoses aktsiisi- ja käibemaksuga, ning juhime tähelepanu asjaolule, et maksutasemete üle otsustamine kuulub liikmesriikide pädevusse. Me pole samuti kindlad selles, millistele kaubanduse kaitsemeetmetele raportis viidatakse. Isegi kui me oleksime soovinud näha tugevamaid sätteid sotsiaalsete klauslite osas, hääletasime raporti kui terviku poolt, sest me kiidame heaks ühtse turu läbivaatamise ja raporti üldised eesmärgid.
<SPEAKER ID="138" NAME="Liam Aylward, Brian Crowley, Seán Ó Neachtain ja Eoin Ryan  " AFFILIATION="UEN">
kirjalikult. - Siseturu esimese 10 toimimisaasta jooksul lisandus ELi majandusele 877 miljard eurot. See aitas luua 2,5 miljonit töökohta. Need faktid räägivad enda eest, näidates, et ühtne turg toimib.
<P>
Kaubandusega tegeleva riigina saab Iirimaa täielikult toimivast ühtsest turust ainult kasu. Konkurentsivõime tagamine on täielikult toimiva ühtse turu ühendatud poliitika oluline element. Ma ei ole nõus Touboni raportis esitatud väitega, et ettevõtete ühtne konsolideeritud tulumaksubaas (CCCTB) ei kahjusta ELi konkurentsivõimet. Ettevõtete ühtne konsolideeritud tulumaksubaas on maksude ühtlustamine tagaukse kaudu. On tähtis, et liikmesriigid saaksid paindlikult kasutada erinevaid maksustamisviise ja erinevaid maksumäärasid, et saavutada oma sotsiaalsed ja majanduslikud eesmärgid - maksude ühtlustamine ei võimaldaks seda.
<P>
Touboni raport sisaldab palju väärtuslikke märkusi selle kohta, mida tähendab teadmistepõhine ühiskond jätkusuutlikule ELile, maailmale avatud ELile ja hästi reguleeritud ELile. Siiski loobusin lõpphääletusest, sest ma usun kindlalt, et ELile on kõige kasulikum maksukonkurentsi soodustamine, mitte maksude ühtlustamine.
<SPEAKER ID="139" NAME="Françoise Castex  " AFFILIATION="PSE">
kirjalikult. - (FR) Ma hääletasin raporti "Euroopa ühtse turu läbivaatamine: tõkete ja ebatõhususte ületamine parema rakendamise ja jõustamise abil" vastu.
<P>
Ma ei nõustu raportööri, Jacques Touboni lähenemisviisiga, mille kohaselt ühtse turu avamine konkurentsile ei allu ühelegi piirangule ega sotsiaalsetele eeskirjadele. Ma hääletasin ka postiteenuste turu edasise liberaliseerimise vastu, mida raportis soovitatakse, ja mul on kahju, et muudatusettepanekud sotsiaal- ja rahandusvaldkonna ühtlustamiseks lükati tagasi.
<P>
Veelgi enam, ma taunin uut viidet piiranguteta atlandiülese ühtse turu rajamisele ja rõhutan, et esikohale tuleks seada Euroopa sotsiaalmudeli kindlustamine ja edendamine.
<P>
Minu arvates peaksid ühtse turu väljakujundamist reguleerima Euroopa kodanike sotsiaalse kaitse tagatised, selliseid ettepanekuid aga Touboni raportis, Euroopa Parlamendi ainsas panuses ühtse turu läbivaatamisse, ei tehta.
<SPEAKER ID="140" NAME="Brigitte Douay  " AFFILIATION="PSE">
kirjalikult. - (FR) Prantsuse sotsiaaldemokraadid hääletasid Euroopa ühtse turu läbivaatamist ja selle kahekümne esimese sajandi oludele kohandamist käsitleva Touboni raporti poolt, sest selles viidatakse olulistele aspektidele, mida mõnikord eiratakse, kui arutatakse ühtse turu väljakujundamist. Sotsiaalne ja territoriaalne ühtekuuluvus ning kaasaegsed üldhuviteenused käivad käsikäes ühtse turu väljakujundamisega. Meie hääletasime siiski postiteenuste liberaliseerimist käsitleva lõike 24 vastu. Raport rõhutab ka tarbijakaitset, mis on tihedalt seotud ühtse turu väljakujundamisega ja peab olema tagatud. Viimaks tuleb ühtse turu nõuetele lisada keskkonnaaspekt, mis on Euroopa Liidu jaoks lisandväärtus eeldusel, et neid üldiseid põhimõtteid järgitakse.
<P>
Raporti üks oluline teema on VKEd ja nende juurdepääsu hõlbustamine Euroopa siseturule kui tervikule, võttes arvesse eluliselt olulist rolli, mida VKEd ja käsitööndus Euroopa tööhõives ja innovatsioonis mängivad.
<P>
Eriti toetan ma sihikindlust, millega raportöör väljendas vajadust võtta aktiivseid ja tõhusaid meetmeid võltsimise vastu, mis on Euroopa majanduse tõeline nuhtlus.
<SPEAKER ID="141" NAME="Ilda Figueiredo  " AFFILIATION="GUE/NGL">
kirjalikult. - (PT) Raport ilmutab väga tugevat neoliberaalset eelarvamust, näidates veel kord, et Euroopa Parlamendil on himu veel suurema liberaliseerimise, veel suurema kasumi järele äriühingute ja finantsrühmituste kapitalilt, kes on juba saavutanud 35% või veel suurema kasumi.
<P>
Niisiis, pärast suurte eeliste ülistamist, mida ühtne turg pakub (suurettevõtetele ja finantsrühmitustele), öeldakse meile, et ikka veel valitsevad kaitsvad hoiakud ning et oluline on nende vastu võidelda ja edasi liikuda teistesse valdkondadesse nagu finantsteenused, maksupoliitika, transport, postiteenused ja energeetika, mis ei ole veel täielikult liberaliseeritud ja integreeritud.
<P>
Tegelikkuse moonutamisega püütakse varjata ühtse turu tõelisi mõjusid, nagu kulude kasv, teenuste mahu ja kvaliteedi langus, töökohtade kaotus, mainides vaid üksikuid.
<P>
See raport on püüe õhutada avalike teenuste edasist liberaliseerimist, poliitilise võimu jätkuvat üleandmist riiklikult tasandilt riikideülesele ja rünnakute jätkumist tarbijate ja töötajate õigustele, seetõttu peame selle vastu hääletama.
<SPEAKER ID="142" NAME="Hélène Goudin ja Nils Lundgren  " AFFILIATION="IND/DEM">
kirjalikult. - (SV) Erakond Juuni Nimekiri jagab raportööri üldist seisukohta, et ühtne turg on üks ELi suuremaid edulugusid ja et seda tuleb edasi arendada ja täiustada.
<P>
Oleme siiski selles raportis esitatud paljude konkreetsete ettepanekute vastu. Oleme kindlalt vastu maksude ühtlustamise nõuetele, ei kiida heaks euro kasutuselevõtmist ja postiteenuste liberaliseerimist liikmesriikides, mida kui avalikku teenust peaksid reguleerima ennekõike ja alati liikmesriigid ise.
<P>
Lõpuks nõustume me sellega, et üldhuviteenuseid puudutav õiguslik olukord on ebaselge. Me oleme siiski otsustanud hääletada fraktsiooni PPE-DE esitatud muudatusettepaneku 12 (läbivaadatud) vastu ja fraktsiooni PSE esitatud muudatusettepaneku 4 vastu, sest nende muudatusettepanekutega esitatud sätete pikaajalise mõju tulemusena antakse edaspidi Euroopa Kohtule ära veel rohkem võimu.
<P>
Eespool esitatud argumentide põhjal oleme otsustanud lõpphääletusel hääletada raporti vastu.
<SPEAKER ID="143" NAME="Malcolm Harbour  " AFFILIATION="PPE-DE">
kirjalikult. - Briti konservatiivid on olnud täielikult toimiva ja tõhusa ühtse turu loomise kampaania esireas. Me kiidame heaks Touboni raporti ja selles rõhutatud toetuse ühtse turu jätkuvaks kujundamiseks dünaamiliseks, maailmale suunatud ja paindlikuks, tagades samal ajal kodanikele tegelikud eelised.
<P>
Seda silmas pidades on Briti konservatiivid väljendanud seisukohta, et maksupoliitika peab jääma ELi liikmesriikide täieliku kontrolli alla, ja et "üks suurus sobib kõigile" poliitika ELi tasandil ohustab majanduse dünaamikat ja globaalset konkurentsivõimet, mis on Euroopa tuleviku jaoks olulise tähtsusega. Seetõttu hääletasime ettevõtete ühtse konsolideeritud tulumaksubaasi nõude vastu.
<SPEAKER ID="144" NAME="Anna Hedh  " AFFILIATION="PSE">
kirjalikult. - (SV) Isegi kui raport sisaldab teatud positiivseid ettepanekuid, olen otsustanud selle vastu hääletada. Tuumaenergiat puudutavate ettepanekute kõrval, mida ma ei saa toetada, kritiseerib raport aktsiisimakse ja tarbijaküsimuste minimaalset ühtlustamist, mis võib tulevikus negatiivselt mõjutada nii Rootsi alkoholi- kui ka tarbijakaitsepoliitikat. Ma tervitan läbivaatamist, kuid tahtsin näha tugevamaid nõudeid sotsiaalsete klauslite osas, ja ma usun, et raport ei ole nii tasakaalustatud kui vaja.
<SPEAKER ID="145" NAME="Astrid Lulling  " AFFILIATION="PPE-DE">
kirjalikult. - (FR) Ma hääletasin Jacques Touboni Euroopa ühtse turu läbivaatamist käsitleva raporti poolt ja ma toetan raportööri positiivset lähenemisviisi Euroopa Liidu ühele kõige tähtsamale sambale. Nelja vabadust, mis moodustavad ühtse turu - kaupade, teenuste, isikute ja kapitali vaba liikumine - tuleb edaspidi soodustada ja arendada, et anda igaühele võimalus ühtse turu eelistest täielikult kasu saada.
<P>
Mis puudutab teenuste vaba liikumist, siis arvan, et on väga kahju, et rohkem ei rõhutatud päritoluriigi põhimõtte, mida teenuste direktiiv on juba tõsiselt kahjustanud, tähtsust tegeliku ühtse turu saavutamisel ja töökohtade loomisel.
<P>
Ma usun ka, et päritoluriigi põhimõtte järgimine käibemaksu osas kaugmüügil ja e-kaubanduses on ainus elujõuline alus ühtse ja läbipaistva maksudega seotud raamistiku loomiseks, mis võimaldaks kaupade vaba liikumist.
<P>
Minu arvates ei takista maksualane konkurents mingil viisil ühtse turu väljakujundamist; vastupidi, see julgustab ettevõtjaid kaitsma oma vabadusi seoses vaba liikumisega ühtse turu piires.
<SPEAKER ID="146" NAME="David Martin  " AFFILIATION="PSE">
kirjalikult. - Ma hääletasin Euroopa ühtse turu läbivaatamist käsitleva raporti poolt, millega komisjon töötab. Eriti aga kiidan heaks tähelepanu koondamise reguleerimise parandamisele kogu Euroopa Liidus ja üldhuviteenuste õiguskindlusele.
<SPEAKER ID="147" NAME="Christel Schaldemose  " AFFILIATION="PSE">
kirjalikult. - (DA) Euroopa Parlamendi Sotsialistliku fraktsiooni Taani liikmed - hr Rasmussen, pr Thomsen, pr Schaldemose, hr Jørgensen ja hr Christensen - hääletasid lõike 18 vastu, mis puudutab tarbijaõigustiku läbivaatamist komisjoni poolt. Delegatsioon arvab, et minimaalne ühtlustamine on vajalik, sest tarbijakaitse tase on liikmesriikides väga erinev.
<P>
Delegatsioon ei ole nõus lõikes 26 esitatud väidetega, mille kohaselt praegused käibe- ja aktsiisimaksusüsteemid takistavad ühtse turu väljakujundamist. Delegatsioon arvab, et sõnastus on muu hulgas vastuolus Taani aktsiisimaksusüsteemi sätetega.
<P>
Siiski soovib delegatsioon rõhutada oma toetust ühtse turu paremale rakendamisele.
<SPEAKER ID="148" NAME="Brian Simpson  " AFFILIATION="PSE">
kirjalikult. - Ma soovin selgitada, et ma ei saa toetada raporti lõiget 32, millega nõutakse üldist maksude ühtlustamist või ettevõtte tulumaksu ühtlustamist, ega põhjendust O, mis kritiseerib liikmesriike, kes kaitsevad oma eelisõigusi maksude valdkonnas. Liikmesriigil peab olema vabadus määratleda oma maksustamispoliitika kui osa riigi rahanduspoliitikast. Mis puudutab lõike 40 teist osa, siis hääletan selle poolt, sest mulle teeb muret, et mitmete teemade puhul kasutavad liikmesriigid ELi õigustikku oma riigisisese õiguse õigustamiseks ja teevad siis etteheiteid ELile, kui neid pärast ükskõik mille eest kritiseeritakse.
<P>
Ma tahan ka hääletada lõike 16 teise osa poolt, milles väidetakse, et tuumaenergiale kui vahendile, mille abil võidelda tasakaalustatud viisil kliimamuutuste vastu, on osutatud ebapiisavat tähelepanu, ja loodan, et selle tulemusena on võimalik algatada arutelu, mis põhineb faktidel ja mitte kartustel seoses rolliga, mida tuumaenergia võib mängida kliimamuutustes kui hästi tasakaalustatud energiapoliitika osa.
<SPEAKER ID="149" NAME="Kathy Sinnott  " AFFILIATION="IND/DEM">
kirjalikult. - Ma hääletasin selle raporti vastu, sest muudatused, mis pooldavad maksude ühtlustamist, tunnistati sobivaks ja lisati raportile. Olen otsustavalt vastu mis tahes meetmele, mis soodustab maksude ühtlustamist kogu ELis. Neid meetmeid püütakse pidevalt sisse tuua muudatuste kaudu ja isegi raportite põhiosas, ja ma olen igal võimalusel selle vastu. Komisjon peaks olema otsekohesem oma kavatsuste osas selle teema puhul, mis kerkib päevakorda reformilepingu üle korraldatava referendumiga.
