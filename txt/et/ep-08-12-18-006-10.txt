<CHAPTER ID="006-10">
10. Elukestva õppimise panus teadmiste, loovuse ja innovatsiooni heaks ning töökava "Haridus ja koolitus 2010” rakendamine (
<P>
Enne hääletust:
<SPEAKER ID="093" NAME="Ljudmila Novak">
raportöör. - (SL) Nõukogu ja komisjoni ühisraportist aastaks 2008 on selge, et elukestva õppimise osas on tehtud mõningaid edusamme, ent me ei tohi siiamaani tehtud saavutustega rahul olla.
<P>
Mõned suurimad väljakutsed on tudengid, kes jätavad haridustee noores eas pooleli, vanemate ja madala kvalifikatsiooniga töötajate napp osalemine elukestvas õppimises ning madalad kvalifikatsioonid hooajatöölistel. Ent teadmistepõhine majandus vajab järjest kvalifitseeritumat tööjõudu.
<P>
Olen raportis rõhutanud, et peame kõigil tasanditel hariduse kvaliteeti suurendama, et see saaks lapsi ja noori inimesi ette valmistada iseseisvaks, loominguliseks ja uuendusmeelseks mõtlemiseks ning õppimiseks. Õppekavasid tuleb pidevalt uuendada ja infotehnoloogia kasutamist eakamate inimeste hulgas suurendada.
<P>
Elukestva õppimise programmid peavad olema ühendatud majandusega ja toetama ettevõtlust, võimaldama kodanikel omandada selliseid teadmisi, mis aitavad neil luua, juhtida ja arendada omaenda ettevõtet. On tähtis võtta arvesse kohalikke ja piirkondlikke vajadusi, potentsiaale ja omadusi.
<P>
Kutsun liikmesriikide valitsusi ja Euroopa Liidu asutusi üles praeguse majanduskriisi ajal mitte vähendama haridusele eraldatud ressursse, sest kvaliteetne kõigile rahvastiku osadele pakutav haridus on parim relv vaesuse vastu ja parim vahend kriisile lahenduse leidmiseks.
<P>
Tänan kõiki kaasliikmeid ja juhatust koostöö eest.
<P>
(Aplaus)
