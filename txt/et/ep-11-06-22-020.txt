<CHAPTER ID="020">
Üheminutilised sõnavõtud (kodukorra artikkel 150)
<SPEAKER ID="284" NAME="Juhataja">
Järgmine päevakorrapunkt on üheminutilised sõnavõtud.
<SPEAKER ID="285" NAME="Anna Záborská" AFFILIATION="PPE">
- (SK) Austatud juhataja! Töövabad pühapäevad tööõiguses peaksid olema osa Euroopa standardist. Selles leppisid kokku ametiühingute, kodanikuühenduste, kristlike ühenduste ja kirikute esindajad, mis asutasid sel nädalal Brüsselis Euroopa Pühapäeva Alliansi. Töövaba pühapäev on oluline normaalsete töötingimuste seisukohast, kuid see annab ka võimaluse hoida peresuhteid, eriti vanemate ja laste vahel. Olen rõõmus, et sain viibida selle algatuse, nagu ka kahe Slovakkia kodanikuühenduse suurte perede klubi ja pühapäeva allianssi tekkimise juures. Kui komisjon vaatab üle tööajadirektiivi, peaks see arvesse võtma sadade uue alliansiga liitunud Euroopa organisatsioonide seisukohta. Nii suurt organisatsiooni ei saa seaduste loomisel eirata.
<SPEAKER ID="286" NAME="László Tőkés" AFFILIATION="PPE">
(HU) Austatud juhataja! Viimase paari nädala jooksul on Szekerlandi esindus Brüsselis ja Ungari kogukond Rumeenias üldiselt pidanud taluma mitut rünnakut ja vaenulikku hüsteeriakampaaniat Rumeenia poliitiliselt eliidilt. Lisaks on püütud suruda Rumeenias peale territoriaalset ja administratiivset ümberorganiseerimisplaani, mille tulemusel tekiks kaheksa enamuses olevat megaregiooni, mis sunniks Ungari Szekerlandis ja Partiumis elava enamuse absoluutsesse vähemusse. Vastavalt sõnaselgetele sätetele Euroopa kohaliku omavalitsuse hartas ja Euroopa regionaal- või vähemuskeelte hartas, lükkavad Euroopa Parlamendi Transilvaania ungarlastest liikmed Rumeeniast sellise antidemokraatliku ja diskrimineeriva regionaalse reorganiseerimise meetodi riigis tagasi. Palume Rumeenia ja Ungari populaarsete parteide ühiste demokraatlike väärtuste nimel teie abi ning parlamendi aktiivset toetust Transilvaania ungarlaste kogukonna kaitsel.
<SPEAKER ID="287" NAME="Alexander Mirsky" AFFILIATION="S&amp;D">
(LV) Austatud juhataja! Mida tähendab teie arust sõna "perversne”? Sõnastikus on selle sõna vasteks "loomuvastane”. Poliitiline perverssus on valetamine ja valijate küüniline petmine. Paistab, et Lätis on tekkinud parlamendiliikmete fraktsioon, keda võib nimetada poliitilisteks pervertideks. Asi on selles, et viimastel Läti parlamendi valimistel lubasid partei Üksmeele Keskus (Saskaņas centrs) liikmed oma vene keelt kõnelevatele valijatele, keda Lätis on üle 40% elanikkonnast, et kaitsevad nende emakeelt. Eelmisel nädalal aga hääletas seesama partei nende inimeste karmima karistamise poolt, kes ei suuda erasektoris kasutada ametlikku riigikeelt. Paistab, et nad lubavad üht, aga teevad teist. Usun, et nõustute, et see on ebanormaalne. Võimalik, et Lätist saab uue poliitilise liikumise, nimelt Perverssuse Keskpartei sünnimaa. Tänan tähelepanu eest!
<SPEAKER ID="288" NAME="Nikolaos Salavrakos" AFFILIATION="EFD">
(EL) Austatud juhataja! Mitte ühelegi eurooplasele ja seega ka mitte ühelegi kreeklasele ei meeldi kauss käes kerjates ringi käia. Peame kreeklastena mõistma, et oleme keeranud oma elustandardi kümne aasta tagusesse aega. Kardan, et sama võib juhtuda ka teistes riikides.
<P>
Meile tundub, et meid süüdistatakse asjades, mis ulatuvad meie kohustustest kaugemale. 17 kaptenit ja sama palju kaaslasi, 17 eelarvet, 17 väärtpaberiturgu ja üks ühisvaluuta. Selline olukord rahaga ei saa jätkuda. Vajame ühist majanduspoliitikat, ühtset väärtpaberiturgu ja kooskõla. Kahtlemata viib fiskaalne kaalutletus tarbimiskliima paranemisele. Ma ei näe, et asjad selles suunas liiguksid. Peame kaitsma viimase 65 aasta suuri saavutusi, mis on kulmineerunud ühisvaluutaga, olles rohkem distsiplineeritud.
<SPEAKER ID="289" NAME="Nicole Sinclaire" AFFILIATION="NI">
Austatud juhataja! Alla aasta tagasi koostasin Ühendkuningriigis parteidevahelise petitsiooni Euroopa Liidu liikmelisuse teemalise referendumi kohta. Kampaania on saanud suure toetuse kogu poliitiliselt spektrilt.
<P>
Need inimesed kritiseerivad ELi kinnisideed luua Euroopa föderaalriik, eirates inimeste tahet ja demokraatiat. Rahva tahet ei saa igavesti eirata. Minu valijad küsivad minult sageli, et millal nad saavad Euroopa Liidu liikmelisuse kohta sõna sekka öelda. Inimeste tahet kogu Euroopas on eiratud, vastupidi rahva tahtele on loodud ühisvaluuta - ja vaadake, mis probleemid on seetõttu tekkinud. Liikmesriikides on olnud referendumeid, kuid need on tähelepanuta jäetud.
<P>
Inimesed minu valijaskonnast, inimesed üle terve Ühendkuningriigi ja inimesed üle terve Euroopa Liidu ütlevad: "Las rahvas otsustab”. Elukutselised poliitikud on teinud vea. Las rahvas otsustab!
<SPEAKER ID="290" NAME="Mariya Nedelcheva" AFFILIATION="PPE">
(BG) Austatud juhataja! Jaanuarist praeguseni olen korraldanud Bulgaarias ümarlauaarutelusid ühise põllumajanduspoliitika reformi kohta. Need on aidanud luua tugevat Bulgaaria seisukohta, millel on vääriline koht Albert Dessi raporti arutelus.
<P>
Pean ütlema, et mõned Bulgaaria seisukoha aspektid ühise põllumajanduspoliitika teemalises arutelus on mulle meeltmööda:
<P>
esiteks tugev õiglane ja hästi rahastatud ühine põllumajanduspoliitika;
<P>
uued neutraalsed selged ja õiglased kriteeriumid otsetoetuste arvutamiseks, mis on tulevikus aluseks raha jaotamisele liikmesriikides, nende regioonides ja eri sektorites;
<P>
otsetoetuste andmine aktiivsetele väikese ja keskmise suurusega tootjatele ja neile, kes reaalselt ühise põllumajanduspoliitika eest vastutavad, on veel üks meie eesmärkidest.
<P>
Tahaksin rääkida veel kolmest punktist:
<P>
rohkem võimalusi karjakasvatusettevõtjatele;
<P>
suurem paindlikkus teises sambas ning
<P>
lõpetuseks lihtsad ja selged menetlused, et saaksime pakkuda oma talupidajatele korralikke sissetulekuid ning julgustada noori põllumajandusse investeerima. Samuti tahame, et Euroopa jätkaks tarne ja hindade kindlustamist ja kaitseks väärikalt nende positsiooni maailmas.
<SPEAKER ID="291" NAME="Czesław Adam Siekierski" AFFILIATION="PPE">
(PL) Austatud juhataja! 11. juunil 1991 allkirjastati Poola ja Saksamaa vahel heanaaberlikkuse ja sõbraliku koostöö leping, mis on nende riikide praeguste suhete aluseks. Eile, selle tähtsa sündmuse 20. aastapäeval, toimus Varssavis Poola ja Saksamaa valitsuse ühine konsultatsioon, mille eesistujad olid Poola peaminister Donald Tusk ja Saksamaa kantsler Angela Merkel. Konsultatsioonil osales üle 20 ministri ja aseministri mõlema riigi eri ministeeriumidest. Ühiskoosoleku tulemus on Poola Vabariigi ja Saksamaa Liitvabariigi dokument "Naabrid ja partnerid”, millele on lisatud koostööprogramm tulevateks aastateks.
<P>
Selle aastapäeva puhul tuletaksin parlamendile meelde Saksamaa pidevat toetust Poolale Euroopa Liiduga liitumisel. Poola ja Saksamaa suhted paranevad kogu aeg, mille üks näide on nende riikide vahelise kaubanduse tihenemine. Meie majandus on Euroopas üks dünaamilisemaid. Loodame, et Poola ja Saksamaa suhted arenevad edasi, kuivõrd see on kasulik nii meie kodanikele kui ka Euroopale tervikuna.
<SPEAKER ID="292" NAME="Elisabeth Köstinger" AFFILIATION="PPE">
(DE) Austatud juhataja! Euroopa Liit vajab tõhusat ühist põllumajanduspoliitikat, et täita ühiskonna kõrgeid nõudmisi ning - mis kõige tähtsam - mängida tugevat sõltumatut rolli.
<P>
Euroopa ettevõtted peavad jääma konkurentsivõimeliseks. Nad seisavad suurte katsumuste ees, sealhulgas toormaterjali hinnakõikumised, kõrged tootmiskulud ja madalad sissetulekud. Kolmandate riikide madalad tootmiskulud, madalad sotsiaalsed, keskkonna- ja kvaliteedistandardid, mida ei saa ELi standarditega võrreldagi, suruvad hindu allapoole. Uute kaubandussuhete loomisel on meie jaoks oluline kaitsta Euroopa tootmiskvoote, lisades kaitsvaid klausleid. Sellised klausleid, mida kasutatakse tööstuslikus kontekstis, näiteks Lõuna-Koreaga autotööstusalaste kaubanduslepingute sõlmimisel, tuleks kasutada ka põllumajanduses.
<P>
Asi on tasakaalus oleva mänguväljaku loomises ja kõigile võrdsete võimaluste pakkumises. Igal riigil on õigus keskenduda oma kodanike probleemidele, toiduohutusele, keskkonnale, geneetilise muundamise piirangutele ja maapiirkondade vajadustele, et toetada jätkusuutlikku põllumajandust Euroopas.
<SPEAKER ID="293" NAME="Ramon Tremosa i Balcells" AFFILIATION="ALDE">
Austatud juhataja! Eelmisel nädalal kaitsesid mõned Euroopa Parlamendi liikmed, kes esindavad Kataloonia põhilisi poliitilisi parteisid, Kataloonia parlamendis ühiselt meie katalaani keelt ELis ja selle institutsioonides.
<P>
Me nõuame taas, et katalaani keel oleks Euroopa Parlamendis ametlik keel, just nagu mitu Euroopa Parlamendi liiget Katalaanist on viimase 25 aasta jooksul nõudnud.
<P>
Nüüd on katalaani keele jaoks, mis on Hispaanias sajandeid keelatud olnud, uus võimalus. Mõne kuu pärast liitub liiduga Horvaatia. Selleks et horvaatia keel saaks olla ametlik keel, tuleb lepingut muuta. Kui see aeg tuleb, palume uuesti Hispaania valitsust, et nad lubaksid katalaani keelel olla ELi ametlik keel. Hispaania valitsus peaks tooma katalaani keele ELi, just nagu Iiri valitsus tegi mõned aastad tagasi gaeli keelega.
<P>
Palume Euroopa Parlamendi ja komisjoni tuge katalaani keele tunnustamisel ametliku keelena.
<SPEAKER ID="294" NAME="Spyros Danellis" AFFILIATION="S&amp;D">
(EL) Austatud juhataja! Hoolimata EU NAVFORi pingutustest, muutub piraatlusprobleem Aadeni lahes - ja nüüd ka suuremas India ookeani osas - ikka hullemaks. Ala suurus, kus piraadid tegutsevad, muudab probleemiga tegelemise üksnes militaarjõududega keeruliseks. Seega tuleb probleemi mahasurumise meetmeid parandada võimaluse korral põhjaliku rahvusvahelise strateegia raames kooskõlas probleemi tekkepõhjuste vastu võitlemise meetmetega. Piraatluse tekkepõhjused peituvad absoluutses vaesuses ja riigijuhtimise puudulikkuses, mis on kaks Somaalia püsivat omadust viimase 20 aasta jooksul.
<P>
Euroopa Liidul on võimalus Euroopa Arengufondi selleks otstarbeks rohkem kasutada. Nii Euroopa Liit kui ka ÜRO on saanud kogemusi programmidest, mis on Somaaliat aidanud. Tööd tuleb jätkata ja laiendada.
<SPEAKER ID="295" NAME="Marek Henryk Migalski" AFFILIATION="ECR">
(PL) Austatud juhataja! Eile öösel suri Venemaal Kolõma regiooni pealinnas Magadanis Anatoli Bitkov. Ta oli kohaliku telekanali Kolõma Plus peatoimetaja. Ma ei tea hetkel, kas tegu oli tapmise või loomuliku surmaga või poliitiliselt motiveeritud tapmisega või mitte, kuid väärib märkimist, et juhtunu ei ole erand. Ajakirjanikud Venemaal surevad ja ajakirjanikud, kes uurivad poliitilisi teemasid, surevad veelgi sagedamini. Mitme tõsiseltvõetava analüüsiga on leitud, et Vene Föderatsioonis on viimase kümne aasta jooksul surnud umbes 200 ajakirjanikku. See on Venemaal praegu kõige ohtlikum amet. Ilma ajakirjanike vabaduse ja ohutuseta ei saa olla ajakirjandusvabadust ning ilma ajakirjandusvabaduseta ei saa olla demokraatiat. Koostöös Vene Föderatsiooniga peaksime seda alati silmas pidama.
<SPEAKER ID="296" NAME="Paul Murphy" AFFILIATION="GUE/NGL">
Austatud juhataja! Laupäeval lähen koos sadade teiste aktivistidega teise vabaduse flotilli raames Gazasse. Viime sinna ravimeid ja ehitusmaterjale, mida on hädasti vaja.
<P>
Iisraeli ebaseadusliku blokaadi tõttu elab 300 000 inimest alla ühe dollariga päevas ning töötus on üle 40%. Cathrine Ashton on öelnud, et flotill ei ole õige reaktsioon Gaza olukorrale, kuid ELi vastus on jätkata uurimistoetuste kaudu Iisraeli relvatootjate rahastamist, kus toodetakse relvi, millega tapetakse Palestiina kodanikke. Flotilli kritiseerimise asemel peaks EL mõistma hukka Iisraeli kaitsejõudude vägivallaähvardused meie vastu. Arvestades, et nad tapsid eelmisel aastal üheksa flotilli aktivisti, siis tuleb neid ähvardusi väga tõsiselt võtta. EL peaks lõpetama ka koostöö Palestiina rahva jätkuva survestamise osas.
<SPEAKER ID="297" NAME="Monika Smolková" AFFILIATION="S&amp;D">
- (SK) Austatud juhataja! Kaks nädalat tagasi toimus Strasbourgis tuline arutelu Ungari põhiseaduse üle. Praegu on meil ka Veneetsia komisjoni seisukoht. Sooviksin siinkohal korrata oma hoiatust Ungari põhiseaduse problemaatilise sõnastuse kohta, eriti jaotise D formuleerimisel, mis sätestab Ungari vastuste kõigi ungarlaste eest, ühtse Ungari rahva, kollektiivsed õigused ja kollektiivsete omavalitsuste loomise rahvuslikkuse põhimõtte alusel teistes riikides. Veneetsia komisjon on rõhutanud inimõiguste individuaalset olemust, kuivõrd rahvusvähemuste kaitse raamlepe ei käsitle kollektiivseid vähemusõigusi. Veneetsia komisjon kahtleb demokraatiapõhimõttes, kui põhiseaduses reguleeritakse kultuuri-, usu-, sotsiaal- ja rahanduspoliitikat. Ootan ELi asutustelt kiiret vastust Veneetsia komisjoni seisukoha kohta Ungari põhiseaduse küsimuses.
<SPEAKER ID="298" NAME="Michail Tremopoulos" AFFILIATION="Verts/ALE">
(EL) Austatud juhataja! Huvitav, kas majanduskriisi saab lahendada meetmetega, mida rakendatakse kliima arvel. Kahjuks ütleb Euroopa Komisjon, et saab küll, arvestades, et EL ja Portugal on ühiselt heaks kiitnud tähtaja taastuvenergia allikatest tuleneva energia vähendatud garanteeritud hindadele kui seadusliku meetme toetusmehhanismi memorandumis. Kreekas on investeeringud taastuvenergiasse pea ainsana majanduskriisile vastukaaluks. Lahkuva keskkonnaministri otsust kaitsta garanteeritud hindu peab tema järeltulija kohe muuta.
<P>
Arutlus majandusprobleemidega riikide vabastamisest juba praegu ebaadekvaatsetest Euroopa 20-20-20 kliimaeesmärkidest on täielik absurd. Need valikud illustreerivad komisjoni suhtumist, mis ei ole vastuvõetav. Nad raiuvad kogu Euroopa poliitika kivisse ja keegi kuskil ei vastuta. Niimoodi saeb Euroopa oksa, millel ise istub.
<P>
Kliimaeesmärke tuleb suurendada teadlaste nõutud tasemeteni ning majandusprobleemidega riikidele tuleb koostada eriprogrammid. Meie saatus on leida tee ummikust välja ning vaadata majanduslikule, sotsiaalsele ja keskkonnakriisile näkku. Viimases analüüsis rõhutatakse esiteks fiskaalset restruktureerimist ja teiseks keskkonna jätkusuutlikkust.
<SPEAKER ID="299" NAME="Katarína Neveďalová" AFFILIATION="S&amp;D">
- (SK) Austatud juhataja! Euroopa ja Euroopa Liit soovivad, et nende majandus oleks kõige konkurentsivõimelisem ja parem, kõige arenenum maailmas.
<P>
Selleks et seda saavutada, peaksime tegema rohkem kui lihtsalt rääkima rahandusest ning teistest seotud probleemidest. Euroopa Liiduna peaksime kindlasti investeerima rohkem haridusse, teadusesse, uurimistegevusse ja uuendustesse. Euroopa Komisjon avaldas hiljuti täiendavaid andmeid liikmesriikide investeeringute kohta nendes valdkondades. Riigid jagati nelja rühma, kus minu enda riik, Slovakkia paigutus väga laiduväärsesse kohta kolmandas rühmas, investeerides teadusesse, haridusse ja uurimistegevusse üksnes 0,48% Euroopa Liidu 2020. aasta strateegia raames lubatud 2%st.
<P>
Seetõttu sooviksin paluda, et EL, Euroopa Parlament, Komisjon ja nõukogu püüaksid liikmesriike rohkem toetada ja survestada neid rohkem sellesse valdkonda investeerima. Ainult uurimistegevusse, innovatsiooni ja haridusse investeeritud raha kaudu saame Euroopa 2020. aasta eesmärgid saavutada.
<SPEAKER ID="300" NAME="Pat the Cope Gallagher" AFFILIATION="ALDE">
(GA) Austatud juhataja! Viimase 20 aasta vältel on liidul olnud keskne roll Iirimaal rahu ja lepituse hoidmisel. Liit on alates 1994. aastast andnud rahu ja lepitamise programmi üle 1,3 miljardi euro ning Rahvusvahelisse Iirimaa Fondi umbes 349 miljonit eurot.
<P>
Ida-Belfasti vägivallajuhtumid ja Ronan Kerri tapmine näitavad, kui tähtis on skeemide tööshoidmine, mis edendavad majanduslikku ja sotsiaalset arengut mõlemal pool piiri.
<P>
Sel nädalal olid Rahvusvahelise Iirimaa Fondi ja rahu ja lepitamise programmi esindajad siin Euroopa Parlamendis ja rääkisid regionaalarengukomisjonile, kui tähtis on, et Parlament ja liit seda programmi toetaksid. Usun, et Euroopa Liit ja teised rahvusvahelised partnerid peaksid selle probleemi üle pikemalt juurdlema ning otsustama seda väärtuslikku ja tõhusat programmi jätkata.
<SPEAKER ID="301" NAME="John Bufton" AFFILIATION="EFD">
Austatud juhataja! Talupidamine on Walesi majanduse süda. Üha suureneva ELi seaduste koorma all ei suuda Walesi talupidajad edukalt konkureerida, kuigi nende standardid on ühed Euroopa kõrgemad.
<P>
EID õigusnormide alusel trahvitakse talunikke ebatäpsete andmete eest hoolimata sellest, et tehnoloogias on suured vead. Olen sellest probleemist komisjonile korduvalt rääkinud, nagu ka mitme teise liikmesriigi esindajad. Walesi talunikud tunnevad, et vigane EID süsteem on sama hea nagu varjatud maks.
<P>
Teiseks, Walesi veist, kes on noorem kui 24 kuud, ei saa vastavalt geograafilise tähise kaitse seadusele nimetada Walesi veiseks. See ei kehti Šotimaal, kus lihatööstus võib lüüa riigitempli igas vanuses lihale.
<P>
Wales toodab suurepärast loomaliha ning peab saama sellele lisada ka Walesi märgi. Kaubandus maailmaturul sõltub sellest, kuidas riigi toodangut reklaamitakse. Need on olulised teemad sadade Walesi talunike jaoks, kes juhivad kvaliteetseid ärisid, mis on sageli kuulunud peredele juba põlvkondi. Ma nõuan selgitusi!
<SPEAKER ID="302" NAME="Oriol Junqueras Vies" AFFILIATION="Verts/ALE">
(ES) Austatud juhataja! Soovin väljendada oma toetust meetmepaketile, mis on koostatud liidu majanduse juhtimiseks ning meetmetele, mis on suunatud distsiplinaarmenetluse selgemaks ning kiiremaks muutmisele, kui mõned liikmesriigil peaks olema liiga suur defitsiit.
<P>
Liit peaks aga olema teadlik, et mõned liikmesriigid püüavad Euroopa eelarvenõuetega kooskõlas olla omavalitsuste eelarvete destabiliseerimise hinnaga.
<P>
Hispaania on sellise riigi paradigmaline näide: see püüab nõudmisi täita, suunates oma defitsiidi autonoomsetele valitsustele ja kohalikele volikogudele.
<P>
Selline tava tuleb hukka mõista, kuna need ei kanna endas ELi stabiilsuse ja kasvu pakti mõtet ja eelkõige kuna need kahjustavad oluliselt majanduslikult võimsate rahvaste, nagu Kataloonia, majanduslikku taastumist.
<SPEAKER ID="303" NAME="Csaba Sógor" AFFILIATION="PPE">
(HU) Austatud juhataja! EL ei sekku oma liikmesriikide haldusküsimustesse. Seda on oluline rõhutada, sest praegu seletavad mõned Rumeenia poliitikud administratiivse reorganiseerimise vajadust, väites, et see on ainus viis, kuidas Rumeenia saab struktuurifondidest rohkem raha. Arutelu Rumeenias puudutab reformi, mis looks praegusest 41st NUTS 3 maakonnast kaheksa NUTS 2 taseme haldusüksust, eirates geograafilist, majanduslikku, sotsiaalset ja kultuurilist reaalsust. Arutelud puudutavad peamiselt Rumeenia ungarlasi, kuna see rahvuslik kogukond ei moodustaks hoolimata Euroopa Nõukogu konventsiooni asjaomastest sätetest enamust üheski uues haldusüksuses ning kaotaksid seega õiguse moodustada kohalikku omavalitsust. EL peab tagama, et subsidiaarsuse põhimõtet ei järgiks üksnes EL, vaid et ka liikmesriigid ise tagaksid, et otsuseid tehakse kodanikele nii lähedal kui võimalik.
<SPEAKER ID="304" NAME="Cristian Silviu Buşoi" AFFILIATION="ALDE">
(RO) Austatud juhataja! Ilmselt olete teadlikud, et sel nädalal toimus Moldovas Chişinăus kohalike valimiste teine ring. Nagu ka OSCE vaatlejad märkisid, toimusid need valimised nagu ka teised samasugused teistes Moldova Vabariigi piirkondades üldiselt kooskõlas Euroopa ja rahvusvaheliste standarditega, mis on suur edasiminek võrreldes parlamendivalimistega 2010. aastal.
<P>
Saan Moldova Vabariigi kohalike valimiste tulemuse üle üksnes rõõmustada, kuna need on tugevdanud praegu valitsuses olevate Euroopa Integratsiooni Allianssi kuuluvate parteide positsiooni. Valimistulemused saadavad ka väga selge sõnumi Moldova kodanikelt, et nende soov on saada edukaks demokraatlikuks ühiskonnaks ning et Moldova Vabariigi soov kuuluda Euroopa Liitu on tugev ja reaalne. Nad peavad ka julgustama Euroopa Integratsiooni Alliansi parteisid jätkama lubatud reformide elluviimist.
<P>
Isiklikult olen rõõmus, et Dorin Chirtoacă sai Chişinău linnapeaks ka teiseks ametiajaks.
<SPEAKER ID="305" NAME="Zbigniew Ziobro" AFFILIATION="ECR">
(PL) Austatud juhataja! Hiljuti sai Poola avalikkus kell kuus hommikul šoki osaliseks. Kaheksa relvastatud ametnikku, sealhulgas kuus eriteenistuse agenti, tungisid ühe tornmaja korterisse. Arvestades, et korterielanike hulka kuulusid narkokuritegude eest tagaotsitav isik, relvakaupleja ja panga röövimises kahtlustatav, ei olnud selles midagi imelikku. Kuid ohver ei olnud keegi neist. Kortermaja oli koduks Interneti-kasutajale, üliõpilasele, kel oli julgust kirjeldada praeguse valitsuse käitumist irooniliselt.
<P>
Kui võimuesindajad on nii tundlikud kriitika, satiiri ja naeru suhtes, et nad saadavad kell kuus hommikul ametnikud üliõpilaste juurde, kes kasutavad Internetti, siis on see vägagi murettekitav. Sellisele käitumisele tuleb vastu seista, eriti siin Euroopa Parlamendis.
<SPEAKER ID="306" NAME="Jacek Olgierd Kurski" AFFILIATION="ECR">
(PL) Austatud juhataja! Kümne päeva pärast võtab Poola üle Euroopa Liidu eesistujariigi koha, mistõttu peaksime Poolas toimuval silma peal hoidma. Demokraatia kvaliteeti saab mõõta selle järgi, kuidas opositsiooni koheldakse. Poolas toimub kahjuks opositsioonivastane nõiajaht, millega on liitunud ka kohtud. Opositsiooniliidrit Jarosław Kaczyńskit puudutavas kohtuasjas on kohus määranud talle psühhiaatrilised analüüsid. See on eriti õel, arvestades et ainuke põhjus selliste analüüside tegemiseks oli asjaolu, et ta tunnistas, et oli võtnud rahusteid pärast Smolenski tragöödiat, kus tema vend, vennanaine ja mitu tema sõpra hukkusid. Selles ei olnud midagi ebatavalist, mida tõendavad ka asjaomased meditsiinilised dokumendid.
<P>
Sündmuste selline käik on kahetsusväärne, kuna sel on Euroopa alatekst. Kulminatsiooni näeme 6. juulil. See on päev, mil Jarosław Kaczyńskile tehakse psühhiaatrilisi analüüse ja Donald Tusk peab Strasbourgis avakõne Euroopa Liidu eestistujariigiks saades. Loodan, et rahvusvaheline kogukond protesteerib psühhiaatriliste analüüside kuritarvitamise vastu poliitilistel eesmärkidel, mis paistab järgivat Nõukogude Liidu ja Valgevene poliitilisi mudeleid.
<SPEAKER ID="307" NAME="Juhataja">
Arutelu sel teemal on lõppenud.
