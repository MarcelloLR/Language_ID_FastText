<CHAPTER ID="023">
Maavärinate piirkondlik mõju (arutelu) 
<SPEAKER ID="413" NAME="Juhataja">
Järgmine päevakorrapunkt on regionaalarengukomisjoni nimel koostatud Nikolaos Vakalise raport maavärinate piirkondliku mõju kohta.
<SPEAKER ID="414" NAME="Nikolaos Vakalis  " AFFILIATION="PPE-DE">
raportöör. - (EL) Proua juhataja, volinik, daamid ja härrad, ma palusin seda raportit pärast seda, kui olin teinud järgmise avastuse: kuigi 20. sajandil on maailma maavärinates hukkunud 1,5 miljonit inimest ja kannatada saanud veel rohkem, kuigi maavärinad on maailma loodusõnnetuste hulgas surma põhjustajana teisel kohal ning aastatel 2002-2007 oli maavärin neljas levinuim loodusõnnetus liikmes- ja kandidaatriikides, reageerisime me ELis sellele probleemile ainult ajutiselt ja osaliselt ning ainult teiste loodusõnnetuste kontekstis.
<P>
Nüüd tunnen end kindlalt ja olen rahul, et minu raport on regionaalarengukomisjonis kinnitatud ning sellel on kõikide fraktsioonide toetus. Euroopa Parlamendi sõnum on selge: tulevikus ei tohi ega saa meie, EL, maavärinate probleemiga katkevalt või osaliselt tegeleda; me peame sellele keskenduma kui eraldi seisvale ja erilisele teemale ning uurima selle kõiki eriomaseid aspekte ja komponente.
<P>
Eriti palutakse selles raportis komisjonilt mitte raisata aega ja koostada viivitamatult teatis maavärinaohtude hindamise, ennetamise ja haldamise ning maavärina põhjustatud kahjustustega tegelemise ja nende kõrvaldamise meetmete kohta. Teisisõnu peab teatis olema võrdne üleujutuse teatisega. Euroopa Parlament ootab komisjonilt vähemalt sellise teatise ulatuses mitmete raportis sisalduvate ettepanekute uurimist.
<P>
Esiteks, seismiliste kaitsemeetmete rakendamine peaks tulevikus olema struktuurifondi alla käiva infrastruktuuri rahastamise oluliseks tingimuseks, võttes eriti arvesse asjaolu, et maavärinad ohustavad mõjutatavate piirkondade üleüldist majanduslikku ja sotsiaalset ühtekuuluvust. Üle kõige ohustavad maavärinad elu ja tervist, infrastruktuuri, tööhõivet, keskkonda, kultuuripärandit ja turismi.
<P>
Teiseks peaksime edendama uute hoonete ehitamist nagu ka vanade ehitiste konserveerimist ja uuendamist, mis hõlmab ka mälestisi, mis ei vasta maavärina ettevaatusnõuetele.
<P>
Kolmandaks peaks Euroopa Komisjon tagama avaliku teavitamise ja maavärinatega tegelevate spetsialistide hariduse ja koolitamise laiema rahastamise.
<P>
Neljandaks tuleks luua Euroopa maavärinate strateegiline teadusuuringute programm. Arvesse tuleks võtta mitte ainult ühiskondlikku, vaid ka majanduslikku kasu, mida selline tegevus kaasa toob.
<P>
Viiendaks peaks koostama ELi ühistegevuse tehnilise protokolli maavärina põhjustatud ulatuslike katastroofide korral, keskendudes just olulisimatele transpordi-, energia-, sidevahendite- ja tervishoiuinfrastruktuuridele.
<P>
Viimaseks, Barnier' ettepaneku peaks taas kasutusele võtma. Samuti peaks täiendama Sarkozy ja Karamanlise Euroopa kodanikukaitseüksuse loomise ettepanekut läbi õigusloomega seotud - rõhutan sõna "õigusloome” - komisjoni ettepaneku.
<P>
Proua juhataja, volinik, selles raportis, mis homme parlamendis kinnitatakse, tehakse kindlad ettepanekud. Me mõlemad, nii komisjon kui ka liikmesriigid, soovime neile koheselt vastata ning tegutseda vastavalt iga osapoole kohustustele.
<P>
Lõpetuseks soovin tänada variraportööre suurepärase koostöö eest, samuti kaasliikmeid kõikides fraktsioonides, kes sekkumiste ja muudatusettepanekutega algset raportit parandasid.
<SPEAKER ID="415" NAME="Stavros Dimas">
komisjoni liige. - (EL) Proua juhataja, daamid ja härrad, komisjon ja mina isiklikult soovime tänada raportöör härra Vakalist selle äärmiselt informatiivse ja väärtusliku raporti eest.
<P>
Maavärinate küsimusega ei ole lihtne tegeleda. Eelnevalt tuleb kohaseid ettevalmistusi teha ja piisavad meetmed kasutusele võtta, et võiksime kõige tõsisematele tagajärgedele vastu minna.
<P>
2007 oli ELi tasandil loodusõnnetustele vastamise meetmete arendamise seisukohalt oluline aasta. Meil ei toimunud mitte ainult ELi kodanikukaitse mehhanismi suurim ühismobilisatsioon Kreeka metsapõlengutega võitlemiseks, vaid kinnitati ka kaks õigusloomega seotud kodanikukaitse meedet - kodanikukaitse rahastamisvahend ja läbivaadatud Euroopa kodanikukaitse mehhanism. Lisaks, nagu on teatatud septembris ja järgnenud Euroopa Parlamendi metsapõlenguid ja üleujutusi käsitlevas resolutsioonis, alustab komisjon erialgatust, et tugevdada ELi võimet õnnetustega tegeleda.
<P>
Kiire ja tõhus reageerimine hädaolukordadele on ilmselgelt ülioluline, eriti ohtude puhul, mida on praktiliselt võimatu ette näha nagu näiteks maavärinad. Kuid isegi kui toimuvad ettenägematud sündmused, saab ja peab kohaste ennetavate meetmete nagu näiteks varane hoiatus, abil olukorrale tõhusalt reageerima, et võimalik kahju miinimumini viia ja olukorra kontrolli alla saamist võimaldada.
<P>
Sel põhjusel loob komisjon 2008. aastal täieliku algatuse, et parandada õnnetuse ennetamist üldiselt.
<P>
Õnnetuste, nagu maavärinad, haldamise kolmas aste pärast reageerimist ja ennetamist on taastamine. Selles kontekstis tervitan parlamendi nõudmist nõukogule edendada solidaarsusfondi ettepanekut.
<P>
Kodanikukaitse rahastamisvahend võimaldab pikaajalist rahastamise raamistikku kodanikukaitsele nagu maavärinale reageerimise operatsioonid. Uus määrus on olemasolevaid fonde peaaegu kahekordistanud. Samuti on komisjonil spetsiaalsed plaanid maavärinatega seotud probleemidega tegelemiseks ning tänu Euroopa Parlamendi 2006. aasta ELi eelarves eraldatud kapitalile toetab komisjon juba keskkonnakaitse uuringute- ja tehnoloogiaprojekti STEP. Projekti rakendatakse Itaalia, Portugali ja Saksamaa koostöös ning selle eesmärgiks on maavärina haldamiseks välja arendada kiire hindamis- ja haldusüksus. Komisjon toetab raportööri härra Vakalise parema kooskõlastamise palvet. Eelmise suve sündmused näitavad, et kuigi ELi kodanikukaitse reaktsioon oli muljetavaldav, on siiski arenguks ruumi. Barnier' raporti soovituste põhjal arendab komisjon praegu valmis kodanikukaitseüksusi, mis on loodud õnnetusele reageerimise ekspertide poolt ning mida saab koheselt mobiliseerida.
<P>
Viimaks rõhutab raportöör, härra Vakalis koostöö tähtsust kolmandate riikidega. Kodanikukaitse mehhanism lubab koostööd kolmandate riikidega ning Euromedi programmiga, milles sisaldub loodus- või inimese tekitatud õnnetuste ennetamise, kergendamise ja haldamise plaan, on selles sektoris järjekordne hea koostöö.
<SPEAKER ID="416" NAME="Lambert van Nistelrooij">
fraktsiooni PPE-DE nimel. - (NL) Proua juhataja, volinik, tahaksin kõigepealt õnnitleda härra Vakalist tema raporti puhul. Kreeklasena on ta käsile võtnud teema, mis puudutab ka tema enda piirkonda ja kodanikke. Ta lõpetas oma-algatusliku raporti väga lühikese ajaga ning ma annan sellele oma täieliku toetuse.
<P>
Sooviksin väga vaadata õnnetuse kontrolli ja ennetamist laiemas, nimelt kliimamuutuse kontekstis. Sademete hulk ja tõsidus, üleujutused, merevee taseme tõus jne muutuvad ikka rohkem ja rohkem valdavaks.
<P>
Selles suhtes vaatavad inimesed loomulikult Euroopa Liidu poole. 31. oktoobrist kuni 2. novembrini osalesin ma koos paljude kontinentide ja piirkondade esindajatega ÜRO arutelul New Yorgis. Ka nemad vaatavad Euroopa poole ning paluvad meil teha oma parima seoses ennetamise, ennetusprogrammide ja õnnetuse ennetamisega ning tahavad, et me kasutaksime oma kogemusi.
<P>
Ma arvan, et me peaksime seda tõesti globaalsel skaalal ühes innovatsiooni ja solidaarsusega pakkuma. Minu maa, Madalmaad asetseb samuti osaliselt vee all ning omab eri kogemusi, mida saame selles valdkonnas rakendada. Ma olen seetõttu rahul, et saame Euroopa Liidu erinevate fondide abil head eeskuju seada.
<P>
Tahaksin korrata oma toetust sellele, mida öeldi tänahommikusel komisjoni arutelul: meie solidaarsusfond peab olema paindlikum. Meil on väga hea fond, väga hea näide, kuid Euroopa Ülemkogul on selle suhtes veel kahtlusi.
<P>
Lõpetuseks, proua juhataja, härra Vakalise raportil on eriliselt euroopalik mõõde. Õnnetused ei tunne tihti rahvuse- ega riigipiire ning ma kutsun seetõttu komisjoni üles esitama algatusi pidades silmas meie kodanike kaitset ja toetamist.
<SPEAKER ID="417" NAME="Vasile Dîncu">
fraktsiooni PSE nimel. - (RO) Proua juhataja, härra raportöör, austatud kolleegid, maavärinate piirkondliku mõju raport ei olnud kerge ettevõtmine, eriti seetõttu, et ta tekkis nagu maavärinad - väga kiiresti ja ootamatult. Seetõttu soovin meie kolleegi, härra Vakalist õnnitleda, et ta suutis olla selle laeva kapten.
<P>
Kuna maavärinatel puuduvad ideoloogilised konnotatsioonid, ei ole meil fraktsioonide vahel olnud mingit arvamuste põrkumist. Meie ainus missioon oli leida pragmaatilised mudelid täitmaks lünka õigusloomes ning luua Euroopa tasemel tõhus reageerimise mehhanism.
<P>
Soovin öelda, et härra Vakalise algse tähelepaneku järgi avastasime raportile eelneval uurimisperioodil, et Euroopa Liidu tasemel on meil seoses kaitsega maavärina vastu suured lüngad.
<P>
Meil ei ole maavärina puhul ühtegi ühist sekkumismehhanismi. Paljude Euroopa riikide ja piirkondade kohta puuduvad riski kaardid. Paljudes riikides ei ole teemaga seotud riiklikke seadusi. Me investeerime uurimistegevusse väga vähe. Meil ei ole seismiliste ohtude valdkonnas ühtegi Euroopa teadusuuringu-programmi.
<P>
Näiteks kindlustuspoliisides omab kaitse seismilise ohu vastu vähe tähtsust või puudub täiesti. Meil ei ole ühtegi üldsuse harimise kampaaniat, kuigi meil on Eurocode 8, mis sisaldab seismilisi kaitsejuhiseid. Siiski ei hõlma see linnaehituseeskirju uute ehitiste puhul.
<P>
Tegime ühesõnaga ettepanekuid ka teistes küsimustes. Härra Vakalis on mõnda neist juba maininud. Need meie seas, kes tulevad Euroopa Sotsiaaldemokraatide parteist, kordasid oma toetust Euroopa kodanikukaitseüksuse loomisele, kutsudes komisjoni üles sel eesmärgil ettepanekut tegema. Me tegime ettepaneku luua Euroopa keskne maavärina kriisi ennetus- ja haldamisvahend. Me nõudsime Euroopa tasemel rahastatavaid arenenud uuringuid ja programme.
<P>
Vaatamata kõigele sellele töötas härra Vakalis täiusliku katalüsaatorina valmistades suurepäraseid kompromissmuudatusettepanekute sünteese, kui meie ähvardasime raporti sõnaraamatu suuruseks paisutada. Sel põhjusel usun, et käesolev raport on suurepärase koostöö tulemus ning ma õnnitlen härra Vakalist ja kõiki kolleege, kes selles osalesid.
<SPEAKER ID="419" NAME="Marios Matsakis">
fraktsiooni ALDE nimel. - Austatud juhataja, ma õnnitlen härra Vakalist tema suurepärase töö puhul. See raport tõstab esile asjaolu, et kuigi maavärinatel võivad seismiliselt aktiivsetes piirkondades olla hävitavad majanduslikud ja sotsiaalsed tagajärjed, ei pööra EL neile piisavalt tähelepanu. Raportöör juhib täiesti õigustatult tähelepanu sellele, et olukorra parandamiseks on vaja kiiresti võtta rida õigusloome- ja finantsmeetmeid. Nende meetmete eesmärk peaks olema ühelt poolt maavärina tekitatud kahju vähendamine ja teiselt poolt kiire ja tõhusa reageerimise lihtsustamine ning kannatada saanud inimestele ja kogukondade kahju hüvitamine.
<P>
Härra Vakalis rõhutas, et valdkond, millele tuleks eriti tähelepanu pöörata, on teadusuuringud. Mitte tingimata uuringud maavärinate ennustamiseks, mis on teadaolevalt piiratud võimalustega praktika, vaid uuringud hoonete konstrueerimise valdkonnas. Näiteks tuleks pöörata tähelepanu stabiilsematele, tugevamatele ja kaalult kergematele materjalidele. Ohutusmeetmed, et ei tekiks lühiühendusi ja elektrist põhjustatud tulekahjusid on teine valdkond, kus uurimistöö saaks aidata elusid säästa. Uuringud vastupidavamate sidesüsteemide loomiseks ja uuringud spetsiaalvarustuse väljatöötamiseks, mis aitaks rusude alt inimesi leida ja välja tuua. Need on valdkonnad, milles uuringute läbiviimine oleks väga kasulik ja tänuväärne.
<SPEAKER ID="420" NAME="Sebastiano  Musumeci" AFFILIATION="Nello">
fraktsiooni UEN nimel. - (IT) Härra juhataja, volinik, daamid ja härrad, ma usun, et resolutsiooni ettepanek maavärinate piirkondliku mõju kohta käsitleb esimest korda loogilisel ja sidusal moel ühenduse osade seismilise haavatavuse probleemi ning järelikult kodanikukaitse teenuste edasi lükkamist. Ütlen seetõttu raportöörile: "Ülista, kus ülistus on kohane!”
<P>
Olen probleemiga otseselt seotud ja sellest väga huvitatud elades vulkaani Etna jalamil Sitsiilias, Euroopa kõige suurema maavärinate ja vulkaanipursete ohu piirkonnas. Mul oli au olla Itaalia valitsuse eriolukorra volinik selle vulkaani viimase tõsise purskamise ajal. Ma olen seetõttu probleemiga lähedalt tuttav ning tean ka kui ajast maas on Itaalia mis puutub prognoosi ja ennetamisse ja mitte ainult seoses seismilise ohuga.
<P>
Kuigi ka Euroopa on selles valdkonnas palju maha jäänud. Ma olen aastaid parlamenti ja komisjoni üles kutsunud looma Euroopa kodanikukaitse agentuuri, mis vastutaks liikmesriikide hädaolukorra haldamise teenistuste töö koordineerimise eest ning looks prognoosi, ennetamise ning personali ja vabatahtlike koolitamise üldise poliitika.
<P>
Tänases resolutsioonis paistab lõpuks selles suunas liigutavat. Tõtt öeldes puudub Euroopa Liidul kui tervikul ikka kodanikukaitse kultuur, mis jääb sageli ainult ümarlaua teemaks ja valimislubaduseks, isegi kui kaalul on meie igaühe õigus turvalisusele. Enne kui käskida kohalikel osalistel, maakondadel, valdadel ja piirkondadel konkreetseid samme astuda peab Euroopa näitama, et soovib lõpuks ometi edasi minna, ning ma usun, et see resolutsioon võib olla esimene korralik samm selles suunas.
<SPEAKER ID="421" NAME="Diamanto Manolakou">
fraktsiooni GUE/NGL nimel. - (EL) Härra juhataja, maavärinad on vältimatud, kuid on võimalik rakendada kaitsemeetmeid, et viia surmajuhtumite ja kahjustuste hulk miinimumini ning lubada inimestel kogeda suuremat turvatunnet.
<P>
Raportöör esitas hulga pädevaid meetmeid, mida ma ei hakka üle kordama. Ma pean siiski lisaks rõhutama maavärina-eelse inspektsiooni ning struktuuride tugevdamise vajadust seal, kus vaja, nii avalikes kui erahoonetes nagu näiteks tehased, koolid, puhkekeskused, ühe sõnaga kohad, kuhu koguneb suur hulk inimesi. Samas peame me kaitsma ja laiendama vaba ruumi, kuhu pärast katastroofilist maavärinat inimesi majutada, sest maast saadav tulu on julgustanud ehitusele ja arendusele.
<P>
Mis puudutab uusi ehitisi, siis materjalide kvaliteeti ja ehitajate usaldusväärsust tuleb kontrollida, sest inimelud on mõnikord suurema kasumi huvides kõrvale jäetud, nagu me Kreeka maavärinatest teame. Spetsiaalseid kaitsemeetmeid tuleb kõigepealt rakendada kõrgema maavärina ohu piirkondades. Need on eriti tihedalt asustatud piirkonnad, mis on sotsiaalselt, majanduslikult ja eluasemete suhtes maha jäänud.
<P>
On õige, et seal peaks ühendus taastamisel abiks olema. See on rahva raha. Valitsus peab samuti piirkonna maa ja eluaseme tingimustele kohandatud protseduuridest kinni pidama, et tagada parim võimalik seismiline kaitse ja elumajade paremaks muutmine.
<SPEAKER ID="422" NAME="Georgios Georgiou" LANGUAGE="EL">
Härra juhataja, soovin õnnitleda kaasparlamendiliiget härra Vakalist ning tänada volinikku härra Dimast tulevikuks antud lootuse eest.
<P>
Võite pääseda tulest, härra juhataja, kui oskate ujuda, võite pääseda tulvaveest. Maavärina puhul võite ainult loota, et jumal on teiega. Oleks hea, kui EL oleks meiega, kuna see on seotud meie metafüüsiliste eesmärkide ja lootustega. Mõnikord see kahjuks nii ei ole, sest me nägime, et solidaarsusfond aktiveeriti ainult ühe maavärina juhtumi puhul, samas kui üleujutuste ja tulekahjude korral näitas see suurt valmisolekut. Me mõistame muidugi, et määruste järgi peab kahju ületama kolme miljardit, kuid langevad hooned ei ole Onassise või Bill Gatesi omad, need on vaeste kodud. Me võime seetõttu määrustest mööda minna. Kuna Vahemere piirkond on tihti üle elanud talumatuid katsumusi, mis sarnanevad ebaõiglase füüsilise karistusega, siis kutsume üles, kui võimalik, aktiveerima struktuuriarengu fondi, solidaarsusfondi (eeldusel, et selle rangeid reegleid muudetakse), Euroopa Regionaalarengu Fondi ja samuti kodanikukaitse fondi. See lubab rahastada olulisi uurimisprogramme ja parandada kahjustusi nii palju, kui inimlikult ja õiglaselt on võimalik saavutada.
<SPEAKER ID="423" NAME="Rolf Berend" AFFILIATION="PPE-DE">
(DE) Härra juhataja, volinik, daamid ja härrad, meie kolleegi härra Vakalise suurepärane raport seostub sujuvalt kolme loodusõnnetusi käsitleva raportiga, mille parlament eelmisel aastal kinnitas ning on neile oluline lisa, sest eelnevates ei käsitletud maavärinatega seotud probleeme. Me teame siiski, et maavärinad ohustavad paljusid riike ja piirkondi, eriti Lõuna-Euroopas ja Vahemere piirkonnas. Seetõttu toetan raportööri nõudmist komisjonile koostada maavärina ohtusid hindav teatis ning esitada vastu- ja järelmeetmed ohtude käsitlemiseks, nagu hiljuti tehti üleujutuste puhul.
<P>
Finantseerimine on muidugi võtmeküsimus ning nii nagu raportöör seoses solidaarsusfondiga, ei saa ma aru, miks nõukogu ikka viivitab solidaarsusfondi, mida see täiskogu on toetanud, kinnitamisega ning on selle tegelikult kõrvale pannud. Siin on vajalik kohene tegevus, et kindlustada selle ühtsuse ja rahastamise vahendi olemasolu tulevikus, nii et loodusõnnetuste, seal hulgas maavärinate, põhjustatud kahju saab kiirelt, tõhusalt ja paindlikult korvatud. Ilma paindlikkuseta, eriti rahastamise ajakavade ja meetmetega seoses on minevik näidanud, et maavärina ohvrite vajadusi on silmanähtavalt ignoreeritud.
<P>
Nagu eelkõneleja ütles peame arvestama, et Solidaarsusfondi, mis on endiselt omal kohal, on kasutatud maavärina kahjudega seoses vaid korra. Maavärinad on siiski sama palju loodusõnnetused nagu üleujutused, metsapõlengud ja tormid. Lisaks otsesele rahastamisele, mida peaks samuti kasutama, on veel teisi finantseerimisviise nagu piirkondlik riiklik abiraha või laenud Euroopa Investeerimisfondist. See on ainus viis kindlustada maavärinate ohjamiseks kohaste ressursside olemasolu. Käesolev raport annab sellesse protsessi hea panuse.
<SPEAKER ID="424" NAME="Wolfgang Bulfon" AFFILIATION="PSE">
(DE) Härra juhataja, 30 aastat tagasi hukkus Friuli maavärinas üle 3000 inimese - see on midagi, mida ma mäletan siiani väga elavalt. Pildid sekundite jooksul tekkinud purustustest ning võidujooks ajaga, et vabastada rusudest vigastatud inimesed, on miski, mida ma kunagi ei unusta. Seetõttu on eriti tervitatav, et Euroopa Parlament selle olulise probleemiga tegeleb. Ilma päästetöötajate, sealhulgas naaberriikide vabatahtlike, helde pühendumuseta on sellisest maavärina õnnetusest peaaegu võimatu võitu saada, sest ainult kiire abi aitab.
<P>
Vaatamata sellele tõsiasjale on ELis seoses maavärina ohtude uurimisega vähe koostööd ning puudub Euroopa tasemel ühine mehhanism kriisi sekkumiseks. Vaja on siduvaid reegleid piiriüleseks koostööks ning peab tihendama koostööd hädaolukorra abi organisatsioonidega. Ma tervitan ettepanekut lisada Eurocode 8 normid ohustatud riikide linnaehituseeskirjadesse. Praegu puudub enamikes Euroopa riikides suurema ehitusstruktuuri hindamise õiguslik alus, kuid just kodanikukaitse seisukohast olulise tähtsusega avalikud hooned ja teised kriitilised infrastruktuurid peavad õnnetuse korral terveks ja töökorda jääma ning vajavad spetsiaalset kaitset. Oluliste hoonete hindamine peab seetõttu olema piirkondlikesse programmidesse lisatud võtmeelemendina.
<P>
Lõpetuseks kasutaksin võimalust, et anda au ülesehitustööle, mida on teinud õnnetused üle elanud inimesed. Nad on heaks näiteks selle kohta, kuidas läbi oma jõupingutuste on lootus paremale tulevikule isegi pärast täielikku hävingut. Soovin seetõttu raportööri tema töö eest siiralt tänada.
<SPEAKER ID="425" NAME="Oldřich Vlasák" AFFILIATION="PPE-DE">
(CS) Daamid ja härrad, soovin alustada tsiteerides Johann Wolfgang Goethet, et pole mingit mõtet maavärinaga vaielda. Kuigi need sõnad on 150 aastat vanad, on nad tänagi tõesed. Nagu öeldud härra Vakalise raportis, peame õppima maavärinatega koos elama ning nendeks täiesti valmis olema. Sooviksin raportööri praktiliste juhiste visandamise ja edasise tee näitamise eest kiita.
<P>
Pole kahtlust, et maavärin on hävitav fenomen. Geofüüsikute ja ajaloolaste hinnangul on maavärinad tsivilisatsiooni koidikust alates nõudnud 150 miljoni inimese elu. Tänapäeval elab pool maailma inimpopulatsioonist seismiliselt aktiivsetel aladel. Euroopas ei ole maavärinatel alati olnud katastroofilisi tagajärgi, kuid siiski me peame olema nende eest kaitstud. Juba Richteri skaala viienda astme maavärin võib olla ohtlik põhjustades lahtiste objektide maha kukkumist, katuste sissevarisemist, negatiivset mõju ehitistele ning gaasi- ja veevarustuse katkemist.
<P>
Isiklikult usun, et viimati maavärinate negatiivse mõju kaotamiseks tehtud sammud on olnud õiged. Nendeks on ühise hädaabinumbri kasutusele võtmine, integreeritud eriolukorra süsteemi loomine, rahvusvahelise koostöö edendamine ning päästejõudude omavaheline info vahetus. Me peame neid samme jätkama, tugevdades pidevalt päästejõudude koostööd naaberpiirkondades ja -riikides, parandades kodanikukaitse spetsialistide väljaõpet ja oskusi, tagades infotehnoloogia laialdase kasutuse ning edendades koolitust ja simulatsiooni, pidades silmas võimalikke õnnetusi.
<P>
Me ei peaks püüdma võimatut, näiteks ühiste asutuste loomist või õigusaktide ühtlustamist. Pigem peaksime keskenduma olemasoleva süsteemi vigade kaotamisele. Lõpetuseks, peame mõistma, et maavärinad on vaid üks loodusõnnetuste vorm, nagu üleujutused, põlengud või põuad ning et loodusõnnetuste probleemi tuleb käsitleda terviklikult.
<SPEAKER ID="426" NAME="Ljudmila Novak" AFFILIATION="PPE-DE">
(SL) Öeldakse, et sõpra tuntakse hädas. Piirkond, kus on toimunud tugev või isegi katastroofiline maavärin, vajab Euroopa Liidu kiiret ja tõhusat abi, eriti juhul kui riik ise seda täielikult anda ei suuda.
<P>
Vaadates maavärinate sagedust Euroopas, ohvrite arvu ja tekkinud materiaalset kahju, on üsna tõenäoline, et Solidaarsusfondi ressursse, mis on eraldatud maavärinate ohvrite abistamiseks, kasutatakse vaid korra. Katastroofiline põleng Kreekas näitas, et Euroopa Liit ei ole selliste õnnetustega hakkama saamiseks piisavalt hästi organiseeritud.
<P>
Nõustun ettepanekuga, et me peaksime rohkem investeerima paremasse seismilise ohu seire uurimistegevusse ning fondid selleks puhuks on Teadusuuringute seitsmendas raamprogrammis juba eraldatud. Samuti on mõistlik teha koostööd riikidega, millel on sellel alal ulatuslikud teadmised ja kogemused.
<P>
Strateegiline kava maavärinatega toimetulekuks, kiire reageerimine, koordineeritud päästmine ja piiriülene abi võib päästa suure hulga inimelusid. Loomulikult võivad ka hilisemad meetmed mitmeid probleeme ennetada. Kes saaks Brüsselit ilma Grand Place'i, Pariisi ilma Eiffeli torni või Londonit ilma Buckinghami paleeta ette kujutada? Igal riigil ja piirkonnal on oma pärlid ja kultuuripärand, mida peab nii palju kui võimalik maavärinate eest kaitsma. Maavärina-kindla ehitise standardeid tuleb pidevalt järgida, eriti piirkondades, mis on seismiliselt väga aktiivsed.
<SPEAKER ID="427" NAME="Stavros Dimas">
komisjoni liige. - (EL) Härra juhataja, soovin veel kord tänada kõiki tänaõhtusel arutelul kõnelejaid nende erakordselt positiivse panuse eest.
<P>
Komisjon toetab maavärinate piirkondlikku mõju käsitleva raporti heaks kiitmist. Kodanikud ootavad liikmesriikidelt ja institutsioonidelt õnnetustega silmitsi seistes tõhusat tegevust ja ühtsustunnet. Keskkonna kahjustuste ja inimtegevuse põhjustatud kahjude ennetamine on seotud kodanikukaitse ressursside ja võimekuse tugevdamise ja arendamisega kohalikul, riiklikul ja Euroopa tasemel. Komisjon on veendunud, et parlament jätkab tulevikus selle eesmärgi toetamist.
<P>
Lõpuks, daamid ja härrad, lubage meenutada, et komisjon peab 22. ja 23. novembril Brüsselis teist kodanikukaitse alast foorumit. Foorumil osaleb umbes 500 inimest, kes töötavad kodanikukaitse alal või tunnevad selle vastu huvi. Foorum annab osalistele võimaluse vahetada ideid ja kohtuda teiste kodanikukaitse huvi jagavate ning samal alal töötavate osalejatega. Kutsun seega oma kaasliikmeid foorumil osalema ja kodanikukaitse ühendusega kohtuma.
<P>
Lubage mul veel üks kord raportööri, härra Vakalist, tema suurepärase raporti puhul õnnitleda.
<SPEAKER ID="428" NAME="Juhataja">
Arutelu on lõppenud.
<P>
Hääletus toimub homme.
<P>
Kirjalikud avaldused (kodukorra artikkel 142)
<SPEAKER ID="429" NAME="Margie Sudre  " AFFILIATION="PPE-DE">
kirjalikult. - (FR) Lisaks maavärinatele on tektooniliste pingetega nähtuseks ka vulkaanipursked. Loodusõnnetuste mõju võivad lisaks suurendada maalihked ja tsunamid.
<P>
Euroopa Liidu äärealad, mis selliste õnnetuste all tihti kannatavad, on omandanud nende fenomenide vaatlemises, ennetamises ning neile reageerimises võtmekogemused.
<P>
Loodan, et komisjon ja liikmesriigid edendavad teaduse, tehnoloogia ja arhitektuuri alase uuendustegevuse pädevuskeskuste loomist piirkondadesse, eriti kaugematesse piirkondadesse, mida looduslikud riskid kõige rohkem mõjutavad.
<P>
Selle struktuuri kahekordne eesmärk oleks elanikkonna turvalisuse kindlustamine ja piirkonna jätkusuutliku arengu võimaldamine läbi piirkondadevahelise koostöö ning teadusasutuste, VKEde ja kohalike asutuste võrgustike moodustamise.
<P>
Soovin raportööri tänada minu sel eesmärgil tehtud muudatusettepanekutega nõustumise eest ja kinnitada, et ma toetan tema palvet komisjonile esitada nii kiiresti, kui võimalik ambitsioonikas ettepanek ehtsa Euroopa kodanikukaitseüksuse loomiseks.
