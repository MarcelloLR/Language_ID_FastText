<CHAPTER ID="018">
Uued arengud riigihangetes (lühiettekanne)
<SPEAKER ID="168" NAME="Juhataja">
Järgmine päevakorrapunkt on siseturu ja tarbijakaitsekomisjoni nimel Heide Rühle koostatud raport uute arengute kohta riigihangetes [2009/2175 (INI)] -.
<SPEAKER ID="169" NAME="Heide Rühle" LANGUAGE="DE">
Austatud juhataja! Tahaksin tänada kõiki variraportööre sisuka koostöö ja seni komisjonis saavutatud heade tulemuste eest. Lubage mul korrata ja rõhutada raporti põhipunkte.
<P>
Esiteks on meil tarvis suuremat õiguskindlust kõigile asjaosalistele - nii tellijatele kui ka töövõtjatele -, et tagada parem regulatsioon. Minu raportis rõhutatakse eeskätt suurt tähtsust, mis on riigihangetel kriisi ajal. Samas kritiseeritakse minu raportis tõika, et vastupidiselt 2004. aasta muudatuste eesmärgile ei ole riigihanked Euroopa õigusaktide liikmesriikide õigusesse ülevõtmise keerukuse tõttu lihtsustunud ega bürokraatia vähenenud. Pigem on tööd juurde tulnud, välise õigusabi kulud on kasvanud ja menetlused on pikemaks veninud. Kahjuks toimub see kõik uuenduste ja kvaliteedi arvelt. Loendamatu hulk uuringuid kinnitab seda. Liiga tihti toob õiguskindluse puudumine kaasa selle, et otsus tehakse osavaima, mitte parima pakkumise kasuks.
<P>
Ehkki komisjon osutab nüüd abi keskkonnasäästlike hangete valdkonnas, ei ole selline abi kättesaadav sotsiaalselt vastutustundlike hangete, õiglase kaubanduse valdkonnas ega uuenduslikkuse edendamisel hangete kaudu. Komisjon peab hakkama selles vallas kiiresti asju ümber korraldama.
<P>
Samuti on hädavajalik, et komisjon kooskõlastaks oma tegevust paremini. Euroopa Kohus on hiljutistes otsustes kõrvaldanud rohkelt õiguslikku ebaselgust ja tugevdanud riigihanke korraldajate rolli, juhtides tähelepanu näiteks sellele, et direktiivide kohaldamisala ei tohiks laiendada sellistesse valdkondadesse nagu linnaplaneerimine. Need otsused ei anna tellijale vabadust teha mis tahes koostööd, vaid pakuvad neile pigem selget raamistikku. Ka see oli üks asi, mida püüdsin oma raportis üle korrata.
<P>
Jääb veel vaid üks asi. See puudutab teenuste kontsessioonilepinguid, mille kohta oli komisjonis väga lahknevaid arvamusi. Minu seisukoht selles küsimuses pole muutunud. Teenuste kontsessioonilepingud jäeti riigihankedirektiividest meelega välja, et tagada nende valdkondade suurem paindlikkus ja arvestada kultuurilisi erinevusi. Seda seisukohta toetavad ka kõik sidusrühmad, kellega olen vestelnud, olgu nendeks munitsipaalsed katusorganisatsioonid, riigiettevõtted (eeskätt veevarustus), tööstusliidud, ametiühingud või lausa vabaühendused. Ka seda tahtsin oma raportis selgelt rõhutada.
<P>
Pean tähtsaks veel üht küsimust. Nimelt ei tohi riigihangete tulemuseks olla olukord, kus institutsioonid kaotavad oma demokraatlikud õigused. Kui me näeme, et paljud omavalitsused kaasavad nüüd riigihankeotsuste (ükskõik kas kohvi või muude toodete ostmisel) tegemisse olulise kriteeriumina õiglase kaubanduse põhimõtte, tuleb seda edendada. Sellisel juhul on väga tähtis, et komisjon aitaks omavalitsusi ja kui nad teevad vea, nõustaks neid. Selle asemel on komisjon algatanud Madalmaade vastu uue kohtumenetluse, mis puudutab just selliseid vigu. Minu arvates on see vastunäidustatud, sest see pole kooskõlas poliitiliste asutuste tehtud poliitiliste otsustega.
<SPEAKER ID="170" NAME="Juhataja">
Ma näen, et mitu kõnelejat soovib oma arvamust avaldada. Tuletan teile meelde, et igaühel on aega üks minut.
<SPEAKER ID="171" NAME="Frank Engel" AFFILIATION="PPE">
(FR) Austatud juhataja! Kõigepealt õnnitlen raportööri ja tänan teda põhjaliku töö ja vastutulelikkuse eest. Oli meeldiv temaga selle raporti asjus koostööd teha. Leian, et selle töö tulemuseks on tasakaalustatud raport, mille põhirõhk on õiguskindluse suurendamisel. Seepärast pole nüüd eesmärk mitte pakkuda iga hinna eest välja uusi õigusakte, vaid muuta kehtivad õigusaktid kättesaadavamaks ja arusaadavamaks.
<P>
Üks konkreetne küsimus, mis tuleb tõstatada ja mille Heide Rühle juba tõstataski, on teenuste kontsessioonilepingud. Tegu on tundliku teemaga, mis on tekitanud vastakaid arvamusi ka komisjonis. Tahan veel kord rõhutada, et kui komisjon kavatseb esildada sel teemal uusi õigusakte, siis peaks ta seda tehes võtma arvesse vajadust parandada ühisturu toimimist. Praegu ei ole selles valdkonnas ulatuslikeks õigusloomega seotud algatusteks mingit muud õigustust.
<SPEAKER ID="172" NAME="Evelyne Gebhardt" AFFILIATION="S&amp;D">
(DE) Austatud juhataja, head kolleegid! Minu fraktsioon oleks tahtnud meelsasti Heide Rühle raportit toetada, sest sellel on palju väga häid tahke.
<P>
Kahjuks on selles aga kolm punkti, mis jätavad soovida või millega me ei saa raportis sätestatud kujul nõustuda. Esiteks ei leppinud Heide Rühle sellega, et me vajame üldist majandushuvi pakkuvate teenuste õigusraamistikku, ja teiseks ei suutnud ta selgelt välja öelda, et küsimus on suuremas õiguskindluses eelkõige sotsiaalteenuste valdkonnas. See eksimus on meie arvates ilmselgelt väga kahetsusväärne.
<P>
Üks asi, millega me kohe mitte kuidagi nõustuda ei saa, on teenuste kontsessioonilepingute kõrvalejätmine. Me ei saa lihtsalt öelda, et see on miski, mida me ei taha. Euroopa Kohus on selle kohta juba otsuse teinud. Tegemist on ülimalt mittepoliitilise küsimusega. Kui me teame, et Euroopa Komisjon koostab õigusteksti, siis on väga tähtis, et me ütleksime selgelt välja, mida me tahame. On vajalik paluda Euroopa Komisjonil järgida Euroopa Kohtu poolt selles küsimuses võetud väga selget seisukohta, mis tagab õiguskindluse. See on meie nõue ja seepärast oleme esitanud alternatiivse resolutsiooni. Palume kaasliikmetel seda alternatiivset resolutsiooni toetada.
<SPEAKER ID="173" NAME="Cristian Silviu Buşoi" AFFILIATION="ALDE">
(RO) Tahaksin tänada raportööri tehtud jõupingutuste eest. Ma mõistan täielikult vajadust lihtsustada Euroopa riigihankeõigust ja suurendada riigihangete läbipaistvust. Mulle teeb muret suur riigihankevaidluste arv paljudes liikmesriikides.
<P>
Näiteks Rumeenias põhjustab iseäranis keeruline õigusraamistik menetlusvigu, samal ajal kui riigihankeid käsitlevate õigusaktide vale rakendamine võib takistada struktuurifondide kasutamist. Seepärast vajame lihtsamat ja selgemat õigusraamistikku, mis lihtsustab asju mõlema poole jaoks.
<P>
Tahaksin peatuda ka madalaima hinna probleemil. Olen nõus väitega, et hankelepingut ei saa sõlmida pelgalt madalaima hinna kriteeriumi põhjal. Samuti nõustun raportööriga, kes väidab, et kõige olulisemad tegurid peavad olema pakkumise hinna ja kvaliteedi suhe ning majanduslik kasu, mitte hind. Õigusaktide analüüsimisel tuleb seda asjaolu seega arvesse võtta ning muuta need riigihanke korraldajate jaoks palju paindlikumaks. Siiski peame olema seejuures väga ettevaatlikud, sest kui me ei suuda kehtestada selgeid kriteeriume, siis avame tõelise Pandora laeka ning tulemuseks võib olla veel väiksem õiguskindlus ja koguni korruptsioon.
<SPEAKER ID="174" NAME="Malcolm Harbour" AFFILIATION="ECR">
Lugupeetud juhataja! Oma fraktsiooni variraportöörina ja ka vastutava parlamendikomisjoni esimehena ühinen nendega, kes on tänanud Heide Rühlet olulise raporti eest. On kahju, et parlamendi üsna kummaline kodukord lubab niisuguse ühisturu ja avaliku poliitika põhielementi käsitleva aruande puhul vaid üheminutilisi sõnavõtte.
<P>
On tore, et Antonio Tajani on siin, sest ma tahan talle öelda, et riigihange on põhivahend, mille abil soodustada uuendusmeelset ettevõtlust kogu Euroopa Liidus. Teadupärast hakkab volinik Barnier nüüd strateegiat läbi vaatama ja ma loodan, et ta paneb tänasel arutelul avaldatud mõtted kõrva taha.
<P>
Ent probleemi iva, head kolleegid, on selles, et meil on kord, mis on raporti väitel segane ja keeruline ning mida paljud riigiasutused ei pea mitte võimaluseks, vaid bürokraatlikuks kohustuseks. Lugupeetud volinik! Me saame kasutada riigihankeid väikeste ja keskmise suurusega ettevõtete arendamiseks ning edendada uuendusi ja keskkonnasäästlikke tooteid-teenuseid ning üleüldse toetada kogu uuendusega seotud tegevust. See ongi see, mis meil on vaja saavutada, ent raportis esitatud soovituste täideviimiseks peab kogu komisjon tegutsema üksmeeles.
<SPEAKER ID="175" NAME="Jaroslav Paška" AFFILIATION="EFD">
(SK) Riigihanked näivad olevat tõhus viis soetada kaupu ja teenuseid avaliku sektori tarbeks, võimaldades saada mõistlikku hinda ja vähendades seejuures korruptsioonikahtlusi. Tulevikku silmas pidades oleks aga vaja välja töötada lihtsustatud riigihankemenetlused ning püüda lühendada otsuste langetamiseks kuluvat aega.
<P>
Minu arvates peaksime toetama selle eesmärgi aluspõhimõtet. Kogemused näitavad, et mõistlik on avaldada lepingud internetis, sest siis saab avalikkus nendega tutvuda ja veenduda nende eelistes. Kogemused näitavad, et see on eriti oluline kohalike omavalitsusüksuste puhul, kus kogukonna vara kasutamine on väga sageli kodanike valvsa pilgu all. Kui lepinguid hakati avaldama internetis, muutusid inimesed rahulolevamaks ja usaldasid kohalikku omavalitsusüksust rohkem.
<SPEAKER ID="176" NAME="Zuzana Roithová" AFFILIATION="PPE">
(CS) Ma leian, et see riigihankeid käsitlev raport, mille siseturu- ja tarbijakaitsekomisjon absoluutse häälteenamusega heaks kiitis, pakub komisjonile häid nõuandeid tööks direktiivi muutmise kallal. Meie eesmärk on muuta riigihanked väikestele ja keskmise suurusega ettevõtetele palju ligipääsetavamaks, vähendada hangete bürokraatlikkust ja muuta need samas hõlpsamini jälgitavaks. Euroopa Liidu fondide toel tehtavatest riigihangetest moodustavad mahu poolest suurima osa ehitistega seotud hanked, mille puhul esineb sageli korruptsioonikahtlusi ja teinekord enamatki.
<P>
Mul on kahju, et me ei pane selles raportis hääletusele minu poolt komisjonile tehtud ettepanekut luua avalik portaal, kus oleks võimalik jälgida hanked võitnud lepingute vahelisi hinnaerinevusi ja tegelikke ehituskulusid pärast lepingu täitmist. Portaal peaks jälgima ja selle tulemusena tuvastama kahtlased liikmesriikide vahelised hinnaerinevused, mis on seotud näiteks ühe kilomeetri pikkuse teelõigu ehitamisega. Leian, et juurdepääs tõeliselt avatud riigihankemenetlusele avaneb väikeste ja keskmise suurusega ettevõtete jaoks alles siis, kui korruptsioon on välja juuritud.
<SPEAKER ID="177" NAME="Silvia-Adriana Ţicău" AFFILIATION="S&amp;D">
(RO) Euroopa Liidu riigihangete turg moodustab 16% Euroopa Liidu sisemajanduse koguproduktist. Siseturg tähendab, et iga Euroopa äriühing saab tutvuda mis tahes liikmesriigis tehtud ostuga. Teenuste direktiiv tagab kõigile Euroopa äriühingutele võimaluse osutada teenuseid mis tahes liikmesriigis, sh elektrooniliselt.
<P>
Siseturg peab seega tagama e-valitsussüsteemide koostalitusvõime ka digitaalallkirjasüsteemide ja elektrooniliste hankesüsteemide vahel. Mind rõõmustavad komisjoni algatatud internetipõhine riigihangete katseprojekt PEPPOL, otsus akrediteeritud teenusepakkujate nimekirja kohta ja Euroopa kava luua digitaalallkirja õigsuse kontrollimise teenistus.
<P>
Juhin tähelepanu asjaolule, et 2005. aastal võtsid liikmesriigid kohustuse korraldada 2015. aastaks 50% Euroopa Liidu riigihangetest elektrooniliselt. Rumeenia võttis elektroonilise riigihangete süsteemi kasutusele 2002. aastal ja tänu sellele vähenesid riigi kulutused, suurenes läbipaistvus ning väikeste ja keskmise suurusega ettevõtete juurdepääs riigihanketurule.
<SPEAKER ID="178" NAME="Andreas Schwab" AFFILIATION="PPE">
(DE) Austatud juhataja ja volinik! Ka mina tahaksin tänada Heide Rühlet ja variraportööre suurepärase raporti eest. Euroopa Rahvapartei (kristlike demokraatide) fraktsioon on rahul paljuga, mis selles raportis kirjas. Me oleme soostunud ka paari kompromissiga, sest Euroopa Parlamendis ei saa keegi kunagi kõike, mida ta tahab. Kokkuvõttes annab raport hea aluse mitme teema edasiseks aruteluks Euroopa Komisjoniga.
<P>
Kolleeg Rühle juba käsitles seda, kuidas võimaldada tellijatel, institutsioonidel ja asutustel võtta hankemenetluses arvesse sotsiaalseid kriteeriume ilma siseturu põhimõtteid ohvriks toomata. Teiseks - seda küsimust vaatles kolleeg Engel - kuidas saame koostada teenuste kontsessioonilepingud nii, et need sobituksid pikemas plaanis siseturuga?
<P>
Olen täiesti nõus kolleegide Engeli ja Rühlega, et me saame kehtestada uued õigusaktid vaid eeldusel, et need pakuvad selgeid ja äratuntavaid eeliseid siseturu jaoks. Sellest lähtuvalt oleme saavutanud hea kompromissi ja loomulikult oleks mul hea meel, kui see leiaks toetust ka sotsiaaldemokraatide hulgas.
<SPEAKER ID="179" NAME="Elena Băsescu" AFFILIATION="PPE">
(RO) Üleilmse majandus- ja finantskriisi tingimustes on minu kodumaa valitsus pidanud vähendama riigiteenistujate palku, pensione ja töötuskindlustushüvitisi, samuti kärpima toetusi. Võttes arvesse neid iseäranis karme meetmeid, tuleb riigihankeid korraldada võimalikult läbipaistvalt ja kiiresti, et tagada riigi raha korrektne ja tulemuslik kulutamine.
<P>
Lisaks tuleb soodustada internetipõhiste hankesüsteemide kasutuselevõttu, sest see aitab vähendada korruptsiooni ja pettusi riigihangete süsteemis. Olemasolevad haldusmenetlused, segane ja keerukas õigussüsteem ning vajadus riigihangete vaidlustamise menetlust selgemaks muuta on takistanud mitme olulise lepingu täitmist. Pärast Rahvusvahelise Valuutafondiga nõu pidamist muutis Rumeenia valitsus riigihangete seadust, mis jõustub 1. juunil.
<SPEAKER ID="180" NAME="Lara Comi" AFFILIATION="PPE">
(IT) Austatud juhataja, volinik, head kolleegid! Majandus- ja finantskriis on näidanud, kui tähtis roll on riigihangetel, mis on mõeldud mahukate objektide ehitamiseks, uuenduslikkuse edendamiseks ning loomulikult ka sise- ja väliskonkurentsi suurendamiseks Euroopa tasandil.
<P>
Meie arvates on hädavajalik norme lihtsustada ja saavutada suurem õiguskindlus. See parandaks kindlasti komisjoni vastutusel oleva riigihangete nõuandekomitee koosseisu ja töö läbipaistvust.
<P>
Me oleme rahul avaliku ja erasektori institutsionaliseeritud partnerluste rolli üle, mida nad täitsid, et lihtsustada meie majanduse alustalaks olevate väikeste ja keskmise suurusega ettevõtete juurdepääsu riigihangetele. Me peame nägema rohkem vaeva, et vältida väikeste ja keskmise suurusega ettevõtete diskrimineerimist Euroopas. Ma õnnitlen kaasliikmeid tehtud töö puhul ja nad võivad homme minu toetusega arvestada.
<SPEAKER ID="181" NAME="Seán Kelly" AFFILIATION="PPE">
Austatud juhataja! Ma arvan, et majanduslanguse põhjuseid otsides kipume näitama näpuga - ja seda põhjendatult - pankuritele, ehitajatele, seadusandjatele, hangeldajatele ja teistele. Ma leian, et palju probleeme on põhjustanud ka riigihanked, eeskätt sellised, mille puhul on täheldatud onupojapoliitikat ning läbipaistvuse ja aususe puudumist. Lepingud on sõlmitud kogu aeg samade inimestega, kes muidugi ei pea kunagi tähtaegadest kinni ja ajavad eelarve lõhki, ent keda kunagi ei karistata.
<P>
Ma toetan uusi lahendusi, mis tagavad protsessi võimalikult suure läbipaistvuse. Me peame aga hoolitsema ka selle eest, et nende lepingute üle otsustavad isikud oleksid võimalikult suur oskusteabega ja sõltumatud, mitte võimuparteide käepikendus.
<P>
Lõpetuseks tahan lisada, et lihtsustamine on loomulikult tähtis, sest pole mingit mõtet raisata aega ja raha olulisele, ent samas siiski pelgalt ettevalmistavale tööle.
<SPEAKER ID="182" NAME="Antonio Tajani" LANGUAGE="FR">
Austatud juhataja, kallid kolleegid! Komisjon ja eeskätt volinik Barnier, keda ma täna õhtul asendan, on jälginud väga hoolikalt parlamendi omaalgatusliku raporti koostamist uute arengute kohta riigihangetes ja muudatusettepanekuid puudutavat arutelu.
<P>
Nagu Adriana Ticǎu, Lara Comi ja Malcolm Harbour ütlesid, on riigihangete hea toimimine ülimalt tähtis selleks, et tagada riigi vahendite parim kasutus kodanike ning väikeste ja keskmise suurusega ettevõtete hüvanguks, eriti kui arvestada praegust eelarvesituatsiooni.
<P>
Raportis tehtud märkusi võetakse uute algatuste ettevalmistamisel arvesse nagu kord ja kohus. Vastuseks nendele märkustele on mõnede algatustega juba alustatud. Komisjoni teenistused on teinud algust riigihankedirektiivide järelhindamisega. Praegu koostatakse teatist, milles selgitatakse, kuidas kasutada riigihankeid säästva arengu, sotsiaalse kaasatuse ja uuenduste edendamiseks. Käimas on ka Euroopa Kohtu riigihangete alase kohtupraktika analüüs, mis võimaldab meil määratleda avaliku ja erasektori koostöö ulatuse ja selle, kas lisada see Euroopa riigihankeõigusse või mitte.
<P>
Mis puudutab võimalikku algatust kontsessioonilepingute teemal, siis komisjon võtab enesele tõendamiskohustuse ja tegeleb mõju hindamisega, mis lõpetatakse 2010. aastal. See hinnang on eelduseks igasugusele õigusloomealgatusele selles küsimuses. Kui selgub, et kehtiv õigusraamistik pidurdab majandusarengut või uute, parema kvaliteediga üldhuviteenuste arengut, siis peame seda kahtlemata parandama, et tagada suurem läbipaistvus, õiguskindlus ja kohaldatavate eeskirjade selgus.
<P>
Rahvusvahelisel tasandil teeme kõik, mis võimalik, et avada suurriikide riigihangete turud. Euroopa tööstuse konkurentsivõime tagamiseks on meie läbirääkimiste keskmes vastastikkuse põhimõte. Tahame teha tihedat koostööd parlamendiga ja kutsume teid üles sisukusele ja avatusele selles arutelus.
<SPEAKER ID="183" NAME="Juhataja">
Arutelu on lõppenud.
<P>
Hääletus toimub homme (teisipäeval, 18. mail 2010).
