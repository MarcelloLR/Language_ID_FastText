<CHAPTER ID="008">
Hääletamine
<SPEAKER ID="085" NAME="President">
Järgmiseks punktiks on hääletus.
<P>
(Tulemused ja muud üksikasjad: vaata protokoll)
<SPEAKER ID="086" NAME="Nigel Farage">
fraktsiooni IND/DEM nimel. - Härra president, töökorralduse osas on meie fraktsioon nõudnud täna kõigis küsimustes vastavalt kodukorra artiklile 160 nimelist hääletamist ning ma tean, et see on tekitanud saalis teatavat elevust.
<P>
Selgituseks tahaksin öelda, et mitte üksnes meie fraktsioon, vaid paljud parlamendiliikmed kõigist fraktsioonidest on sügavalt mures siinse hääletusmeetodi pärast. Tegelikult ütlesite ka teie mõned kuud tagasi, et me oleme siin vigu teinud, mis hääletuse suurust arvesse võttes on statistiliselt tavaline. Me vaidleksime vastu, et kui hääletame õigusaktide üle, ei tohiks vigade tegemiseks olla ühtegi võimalust.
<P>
Võib-olla peaksin paluma liikmetel selle pika nimelise hääletamisprotsessi ajal mõelda, kui oluline hääletus see on, ning võib-olla, kui me hääletame ELi Lissaboni lepingu üle, peaksime hääletama muudatusettepaneku kasuks, mis võimaldab 10 riigil, kelle kodanikele lubati referendumit, võimalust seda ka tegelikult teha.
<SPEAKER ID="087" NAME="Hannes Swoboda" AFFILIATION="PSE">
(DE) Härra president, mul on ainult üks palve. Kodukorra artiklis 159 öeldakse, et "üldjuhul hääletab parlament käte tõstmisega”. Sellel põhjusel oleks õige uurida, kas IND/DEM fraktsiooni ettepanek korraldada nimeline hääletus on kooskõlas kodukorraga. Ma usun, et ei ole. Kas ma tohin paluda, et seda tehtaks homseks. Ma usun, et me hääletame täna nii, nagu hääletusnimekirjas on sätestatud, kuid ma paluksin, et õiguspärasuse küsimus homseks läbi vaadataks.
<SPEAKER ID="088" NAME="Marco Cappato" AFFILIATION="ALDE">
(IT) Härra president, kaks asja: ma arvan, et siin üles seatud telekaamerat tuleks nihutada, võimaldamaks härra Donnicil - ja meil kõigil - presidenti ja teisi kolleege näha. Lubage mul ka kasutada võimalust tervitada Euroopa Parlamendi büroo otsust pühendada parlamendi pressituba Anna Politkovskajale.
<SPEAKER ID="089" NAME="President">
Parlamendi kodukorras sätestatakse, et hääletamine toimub tavaliselt käte tõstmisega, välja arvatud juhul, kui taotletakse eraldi nimelist hääletust.
<P>
Kui hääletatakse käte tõstmisega, võib aeg-ajalt juhtuda, ja vaid aeg-ajalt, et kas siis selle tõttu, et parlamendiliikmed kätt ei tõsta või kuna esineb segadust, siis teeb president hääletuse tulemuste hindamisel vea. Kui see peaks juhtuma, jällegi harvadel kordadel, siis taotleb parlamendiliige kontrollimist ja selle tulemusena korraldab president nimelise hääletuse ning olukord on lahendatud.
<P>
See kõik on ette nähtud ja meie hääletused kulgevad 99,9 % juhtudest täiesti korrektselt.
<P>
Igal juhul sai parlamendi president härra Boothilt kirja, milles märgiti seda asjaolu ja taotleti sellekohast tegutsemist.
<P>
Küsimust käsitletakse esimeeste konverentsil ja loomulikult töörühma poolt, mis tegeleb parlamendi töömeetodite uuendamisega. See on juba käimas. Seega kinnitan teile, härra Farage, et me pöörame sellele asjale suurt tähelepanu ja püüame tagada, et asjad sujuksid iga päev paremini.
<P>
Härra Swoboda, me hääletame täna nimeliselt, mis on samuti kooskõlas kodukorraga, kuna fraktsioon on esitanud taotluse nimeliseks hääletamiseks. Täna. Ja tänasest võtame me vastu otsuseid.
<SPEAKER ID="090" NAME="Christopher Heaton-Harris" AFFILIATION="PPE-DE">
Härra president, parlamendi viimase ametiaja jooksul tegi härra Corbetti (PSE fraktsioon) juhitud rühm täiskogule ettepaneku, et kui menetluse käigus esitatatakse üle 100 muudatusettepaneku, siis kõnealune raport tuleks saata tagasi komisjoni. Nüüd on olnud juba arvukalt juhtumeid, kus seda ei ole tehtud. Võib-olla peaks esimeeste konverentsil soovitama nende küsimustega tegeledes kaaluda tõsiselt parlamendi eelmisel ametiajal härra Corbetti esitatud väga head soovitust.
<SPEAKER ID="091" NAME="Graham Booth" AFFILIATION="IND/DEM">
Härra president, vastavalt artiklile 145 sooviksin teha isikliku avalduse. Ma olen tõepoolest, nagu te teate, kirjutanud parlamendi presidendile kaebuse hääletamise pärast. Ma olen teavet tema jaoks ajakohastanud, sest minu täieliku elektroonilise hääletamise nõude lükkas komisjon tagasi. Tema vastus oli: ei võeta menetlusse. Ma olen tegelikult kirjutanud mitu korda. Halvima juhtumi korral, millest ma olen teavitanud, muutus tagasilükkamine heakskiitmiseks 567 poolt- ja 17 vastuhääle ning 18 hääletamisest hoidumisega. Seepärast olen ma seda süsteemi kutsunud varem naeruväärseks. Sellega tuleb tõesti tegeleda.
