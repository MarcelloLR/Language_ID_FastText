<CHAPTER ID="003">
Toiduainete hügieen (arutelu) 
<SPEAKER ID="048" NAME="Juhataja">
Järgmine päevakorrapunkt on Horst Schnellhardti keskkonna-, rahvatervise- ja toiduohutuse komisjoni nimel koostatud raport ettepaneku kohta võtta vastu Euroopa Parlamendi ja nõukogu määrus, millega muudetakse määrust nr 11 veohindade ja veotingimustega seotud diskrimineerimise kaotamise kohta Euroopa Majandusühenduse asutamislepingu artikli 79 lõike 3 rakendamisel ning Euroopa Parlamendi ja nõukogu määrust (EÜ) nr 852/2004 toiduainete hügieeni kohta - C6-0211/2007 -.
<SPEAKER ID="049" NAME="Günter Verheugen">
komisjoni asepresident. - (DE) Härra juhataja, daamid ja härrad, täna räägime projektist, mis on praeguse komisjoni algatatud ühe ulatuslikuma ja olulisima poliitilise programmi katseprojekt, vabastades nimelt Euroopa väikesed ja keskmise suurusega ettevõtjad ebavajalikust halduskoormusest. Teiste sõnadega on tegemist bürokraatia vähendamisega. Me ei räägi täna veterinaariaseaduse probleemidest, tehkem see selgeks. Kui me seda teeksime, ei oleks ma siin.
<P>
Tegemist on halduskoormuse vähendamisega nii, et see tugevdaks Euroopa majandust ja annaks seega panuse töökohtade loomisse. Komisjon on täielikult teadlik sellest, et halduskulude vähendamine ei tohi vähendada kodanike turvalisust, seega ei ole tegu standardite vähendamisega. Küsimus seisneb standardite tugevdamises nii, et kõrvaldatakse meie ettevõtjate jaoks ebavajalikud bürokraatlikud takistused. Ka käesoleval juhul peame väga rangelt kinni sellest peamisest põhimõttest.
<P>
Lubage rõhutada, et komisjonil ei ole vähimatki kavatsust muuta toiduainete hügieeni käsitlevate eeskirjade sisu. Meie keskseks mureks jääb tootmisprotsessi ohtude tuvastamine ja menetlustoimingute määramine ohtude kõrvaldamiseks. Me ei vähenda mitte mingil juhul kehtivaid toiduhügieeni standardeid, vastupidi, me tahame luua rohkem selgust. Tahaksime tagada, et andmebaaside pidamist käsitlevaid kehtivaid paindlikke sätteid oleks võimalik kohaldada tõhusamalt. Sellega ei muudeta liikmesriikide asjaomaste asutuste jaoks asju keerulisemaks, kuna eeskirjadega kooskõlas olemise eest vastutavad juba toiduainete tootjad, mitte asutused.
<P>
Me tahame luua mikroettevõtjaid käsitleva eeskirja, mis vabastab nad kehtiva määrusega ettenähtud teatavatest nõuetest. Siinkohal räägime väga väikestest pereettevõtetest: pagariärid, väikesed toidupoed, müügikioskid, kohvikud ja baarid, bensiinijaamade kauplused ja väiketurud. Te võite küsida, miks me nõuame, et need väikesed pereettevõtted, millest ükski ei ole siseturuga seotud, läbiksid samad bürokraatlikud menetlused nagu suured selvehallide ketid? See on hea küsimus ja seda oleme tulnud siia arutama.
<P>
Lubage rõhutada, et eeskirjad kehtivad kõigi toiduainete tootjate ning nende tootmisse, töötlemisse ja müümisse kaasatud ettevõtjate suhtes, olenemata nende suurusest. Eeskirjad ei kehti koduseks eratarbimiseks ettenähtud toiduainete suhtes ega tootjate suhtes, kes toodavad väikeses mahus töötlemata tooteid kohalikele jaemüüjatele, näiteks kui tegemist on põllumajandustootmise, jahipidamise ja kalastusega. Andmebaaside pidamise suhtes kehtivate paindlike eeskirjadega ei eristata eri suuruses ettevõtjaid. Lubage mul selguse huvides selgitada: väike nurgapood, kust te võite siin Brüsselis oma toiduaineid osta kell 22 õhtul, peab olema kooskõlas samade eeskirjadega, mis kehtivad hiiglaslike selvehallide kettide suhtes. Ma küsin, kas see on õiglane?
<P>
Tingituna nende äritegevuse iseloomust, ei ole kahtlust, et suurtel ettevõtjatel on nende väga keerukate ja ulatuslike sätetega lihtne toime tulla, kuid mitte mikroettevõtjatel. Ohuanalüüsi ja kriitiliste kontrollpunktide ohje (HACCP) süsteemi ametlikuks kohaldamiseks peavad toiduainete tootjad tegema ohtude analüüsi. See võib olla keeruline ja koormav ülesanne, mis nõuab ekspertide panust. Niisuguste analüüsidega kaasneva koormuse vähendamiseks lubatakse määruse alusel juba väikestel toiduainete tootjatel kasutada asjaomases sektoris koostatud hea tava suuniseid. Need on koostatud juba mitmes riigis pagariäridele, õlletehastele, lihapoodidele ja restoranidele, kuid neid ei ole kõikjal.
<P>
Komisjoni ettepaneku üks eesmärk on tagada, et kasutataks tõhusalt võimalikke erandeid käsitlevaid eeskirju, mis on määruses ja sellega kaasnevates suunistes põhimõtteliselt juba loodud. Mida see praktikas tähendab? See viib meid probleemi südamesse. Kui toidukäitleja suudab HACCP protsessi esimeses etapis tõestada, et puuduvad ohud, mida tuleks vältida, kõrvaldada või vähendada vastuvõetava tasemeni, või et tuvastatud ohte kontrollitakse piisavalt ja regulaarselt üldiste ja konkreetsete toiduhügieeni nõuete rakendamise abil, tuleks kõnealune toidukäitleja vabastada kõigist teistest HACCP direktiivi nõuetest. Lubage ma selgitan arusaadavamalt: kehtiva direktiivi alusel on niisugune paindlikkus juba lubatud, kuid kõik liikmesriigid ei ole seda kohaldanud. Komisjoni ettepanekut esitletakse seega kui tegevuse kiirendamist Euroopa Liidu halduskoormuse vähendamise tegevusprogrammi raames. Ettepanekule avaldati nõukogus ja teatavates liikmesriikides vastuseisu. Olen sellest teadlik. Kõnealused liikmesriigid ei näi pööravat erilist rõhku halduskoormuse ja bürokraatiaga kaasnevate kulude vähendamisele, eriti oma väikeste ja keskmise suurusega ettevõtjate puhul, nagu teevad komisjon ja Euroopa Parlament.
<P>
Meile jäi siiski mulje, et siiani on arutelu peetud üksnes liikmesriikide riigiteenistujate vahel; tundub, et liikmesriikide poliitikud ei ole küsimust veel käsitlenud. Minu arvates ei saa nende liikmesriikide poliitikud, kelle riigiteenistujad on olnud ettepaneku vastu, tõenäoliselt põhjendada avalikkusele, miks nende riik on vastu komisjoni ettepanekule, mis võiks lihtsustada sadade tuhandete mikro- ja väikeettevõtjate olukorda. Sel juhul peetaks sagedast kihutustööd Brüsseli, selle bürokraatliku monstrumi vastu, kes eeldatavalt on määratud reguleerima ja piirama kodanike elu iga aspekti, pigem propagandaks ja see variseks kokku ning tuleks ilmsiks, kes tegelikult liigse bürokraatia eest vastutab.
<P>
Komisjoni vaatenurgast on see vastuseis kahetsusväärne, kuna ettepanek kujutab endast Euroopa Liidu halduskoormuse vähendamise tegevusprogrammi olulist ja sümboolset elementi. Ma olen väga tänulik härra Schnellhardtile raporti ja aktiivse toetuse eest. Soovitan teil kõigil tungivalt anda sellele ka oma toetus ning ma olen veendunud, et parlamendi selge poliitiline sõnum, mille võiks täna välja saata, annab ka nõukogus vajaliku poliitilise tõuke, et ettepanek vastu võetaks.
<SPEAKER ID="050" NAME="Horst Schnellhardt">
raportöör. - (DE) Härra juhataja, volinik, daamid ja härrad, käesoleva raportiga anname panuse bürokraatia vähendamisse. Meil õnnestus teha selgeks, et on ja peab olema võimalik vähendada HACCP kriteeriumide rakendamisega seotud koormust, eriti väikeettevõtjate puhul, vähendamata või kahjustamata seejuures meie kõrgeid hügieeninõudeid.
<P>
Nagu volinik juba ütles, on prioriteet vähendada andmebaaside pidamisega seotud koormust. Ma tahaksin lihtsalt meelde tuletada, et need võimalused olid olemas juba 2006. aastal jõustunud hügieenipaketis. Me märkisime siiski, et pärast paradigma muutumist hügieeni valdkonnas tekkisid raskused seoses hügieenipaketi rakendamisega.
<P>
Parlamendi ja komisjoni taotletav eesmärk on alati olnud säilitada toiduainete tootmise mitmekesisus Euroopa Liidu 27 liikmesriigis. On õige ja asjakohane, et näiteks väikesed lihapoed saaksid jätkata tegutsemist ka tulevikus. Siiski oleme saanud mitmelt riigilt teavet, et teatavates piirkondades on väikeettevõtjate majanduslik ellujäämine üha keerulisem. Seepärast on tähtis pöörata tähelepanu määrustes sisalduvale paindlikkusele ja aidata seda ellu viia. Seda ja mitte midagi muud oleme käesolevas raportis selgelt ja ühehäälselt rõhutanud.
<P>
Paindlikkuse säilitamine tähendab ka seda, et me mainime väikestele ja keskmise suurusega ettevõtjatele keskendumist üksnes põhjendustes. See võimaldab näiteks 11, mitte 10 töötajaga ettevõtetel saada kasu soodsast kohtlemisest, nii et ka nende halduskoormust vähendataks: eeldusel muidugi, et nad suudavad tõestada, et ohud puuduvad või et tuvastatud ohte kontrollitakse piisavalt ja regulaarselt. Raportis rõhutatakse samuti, et toidukäitleja peab esitama tõendid selle kohta, et puuduvad ohud, mida tuleks vältida, kõrvaldada või vähendada vastuvõetavate tasemeteni, või et tuvastatud ohte kontrollitakse piisavalt ja regulaarselt, rakendades üldisi ja konkreetseid toiduhügieeni eeskirju.
<P>
2006. aastal võtsime vastu hügieenipaketi, mida kohaldatakse sellisel kujul ELi 27 liikmesriigis. Seepärast ei saa ma aru proua Corbey esitatud muudatusettepanekust, milles väidetakse, et liikmesriigid peaksid otsustama, kas lubada HACCP süsteemi rakendamisega seotud halduskoormuse vähendamist. See looks uued subsidiaarsuse stsenaariumid, mida me tegelikult püüdsime määrusega vältida; teiste sõnadega, me ei taha konkurentsi moonutamist. Proua Corbey muudatusettepaneku vastuvõtmine oleks vastuolus ka määruse kavatsustega: seega läheks määrus iseendaga vastuollu. Seda me kindlasti ei püüa saavutada!
<P>
Komisjonis vastuvõetud tekst on kindlasti aktsepteeritav, kuid selles piiratakse selgesõnaliselt VKEde halduskoormuse vähendamise võimalust. Ka ametiasutuste tugev kaasatus ei kuulu määruse põhimõtete hulka. Eeskirjades on sätestatud väga selgelt, et toiduainete sektoris tegutsevad ettevõtjad vastutavad toidu hea tava säilitamise eest ja peavad tõestama, et nad kontrollivad kõiki riske.
<P>
Korduvalt on väidetud vastu sellele, et eeskirjade läbivaatamine toimub 2009. aastal ning seega praegu ei ole uusi meetmeid vaja. Ma vaidleksin sellele vastu. 2009. aastaks peavad kõik toiduaineid tootvad ettevõtted olema litsentsitud. Tõenäoliselt tekitab litsentseerimise protsess probleeme. See annab põhjust aruteluks ja seab arvatavasti ohtu näiteks väikeste lihakaupluste ellujäämise. See oli lähtepunkt, komisjoni kavatsus esitada kõnealune ettepanek. Seetõttu on väga tähtis, et Euroopa Parlament saadaks välja selge sõnumi, et rõhutada veel kord asjaomases määruses esitatud kavatsust. Sõnum saadetakse eelkõige toiduainete sektoris tegutsevatele ettevõtjatele ja reguleerivatele asutustele.
<P>
Euroopa Parlamendil on ette näidata suured saavutused bürokraatia vähendamise alal ja ta peaks seda jälle tegema, andes kõnealustele õigusnormidele oma heakskiidupitseri.
<SPEAKER ID="051" NAME="Marie Panayotopoulos-Cassiotou">
õiguskomisjoni arvamuse koostaja. - (EL) Härra juhataja, julgen öelda, et ma ei kasuta ära oma kahte minutit. Sooviksin pigem tuletada meelde, et õiguslike põhimõtete uurimisel kaalus õiguskomisjon esimese osa puhul õigusliku alusena artiklit 95 ning teise osa puhul artikleid 95 ja 175.
<P>
Õiguskomisjoni arvamust võetakse otsuse tegemisel arvesse.
<SPEAKER ID="052" NAME="Péter Olajos">
fraktsiooni PPE-DE nimel. - (HU) Tänan, härra juhataja. Euroopa kodanike jaoks on 21. sajandil esmatähtis tervis ja kvaliteetsete toiduainete tarbimine. Meie ülesanne Euroopa Parlamendi liikmetena on neile see tagada, kuid selleks vajame niisuguseid õigusakte ja menetlusi nagu HACCP süsteem, et tagada tarbijate huvid.
<P>
Siiski on oluline ka, et me ei läheks liiale ega reguleeriks oma elu liiga palju, kuna nii me suurendame bürokraatiat, mitte ei paranda elu kvaliteeti. Minu arvates näitab käesolev kompromiss-soovitus õiget suunda. Praeguseni on kogemused näidanud, et kehtivad HACCP sätted on paljudel juhtudel põhjendamatult ranged. Lisaks ei saa neid alati kohaldada võõrustus- ja hotellindussektoris, kuna need eeldavad toiduainetööstuse tingimuste täitmist ja töömeetodeid.
<P>
Sellest hoolimata on uued liikmesriigid, sealhulgas Ungari, kõik HACCP sätted rakendanud ja teinud isegi sellest rohkem. Meie ettevõtjad on selle tõttu kannatanud, paljud on hüljanud oma sadu aastaid kestnud traditsioonid ja tavad, kuid see ei tohi olla meie eesmärk, seega peame tegema muudatusi.
<P>
Esiteks, oluline on rõhutada, et restoranid ei ole toiduainetööstus, seega ei tohi neilt nõuda samade sätete järgimist, sest see vähendab kvaliteeti ja traditsioone. Ärgem unustagem, et enne HACCPd olid Michelini tärnid. Me peame vähendama halduskohustuste liigset arvu. Ma toetan asjaolu, et HACCP süsteemi erandeid tuleks kohaldada üksnes mikroettevõtjate ja VKEde suhtes, kes on võimelised toiduhügieeni jälgima.
<P>
Mul on kahju, et samal ajal, kui mikroettevõtted kuuluvad maksustamisele, on erandi tegemine VKEdele tekstis varjatud. Seda tuleb selgelt väita ja esitada. Lisaks peab süsteem olema paindlikum kui praegu. Pädev riiklik asutus peaks otsustama, mida terve mõistus antud juhul ütleb. Tahaksin õnnitleda raportööri koostatud raporti eest.
<SPEAKER ID="053" NAME="Dorette Corbey">
fraktsiooni PSE nimel. - (NL) Härra juhataja, volinikud, daamid ja härrad, kes ei tahaks paremaid eeskirju? Meie fraktsioon hindab väga volinik Verheugeni jõupingutusi liigse bürokraatia vähendamisel. Me peame tegema väikeste ja keskmise suurusega ettevõtete aitamiseks kõik, mis on meie võimuses. Ma hakkasin töötama tema toiduhügieeni käsitlevate ettepanekutega ning olen viinud läbi uuringuid Madalmaades. Minu kolleegid on oma koduriikides sama teinud. Milline on Eruoopa pagarite, lihunike ja nurgapealsete poekeste olukord?
<P>
Me kuulsime juba, et Rootsis esineb probleeme seoses kirikus pakutava armulaualeivaga. Madalmaadest on esitatud kaebusi eeskirjade kohta, mida teatrid ja kinod peavad järgima. Mõlemas riigis tuli siiski välja, et probleemi ei põhjustanud hügieenieeskirjad. On saadetud ka teisi sõnumeid: Ühendkuningriigi väikeste poodide pidajatelt, kes on teinud viimase kahe aasta jooksul suuri jõupingutusi HACCP põhimõtete kohaldamiseks ja on uhked, et neil on see õnnestunud. Kas parlament peaks nüüd ütlema, et see kõik on olnud asjatu?
<P>
See viib järgmise punktini, mille ma välja toon. Oma viimasel ametiajal töötasime kõvasti üldiste toidualaste õigusnormide reformiga. Me pidime tegema seda puuduste tõttu toiduohutuses ja arvukate suurte toiduskandaalide tõttu. Üldiste toidualaste õigusnormide põhiolemus seisneb selles, et toiduohutuse eest vastutab tootja. Ametiasutused teostavad järelevalvet. Me oleme sellise rollide jaotuse vastu, kui ettevõtjatele tehakse erandeid riskianalüüsi alusel, kuna see tähendaks, et valitsus on võtnud taas vastutuse endale ja see tähendaks tegelikult sammu tagasi. See on ebavajalik samm, kuna on selge, et praegu sujub rakendamine enamikus liikmesriikides tegelikult väga hästi. Euroopa liikmesriikide väikeettevõtted on juba oma ruumid korda teinud ja töötavad praegu praktiliste töötavate hügieenijuhistega.
<P>
Me ei tohiks unustada kahte asja. Esiteks üldiseid toidualaseid õigusnorme, mida me loodame muuta ja mida praegu asendab suur hulk eeskirju. Isegi 2004. aastal püüdsid parlament ja fraktsioon PSE võidelda liigse bürokraatia vastu. Väikeettevõtetel on juba praeguste eeskirjade alusel võimalik paindlikkusest kasu saada. Teiseks kavandatakse 2009. aastaks reformi. Tõsiste probleemide tekkimisel on need võimalik lahendada 2009. aastal, st järgmisel aastal. Ühesõnaga, meie fraktsioon ei ole veendunud, et praegu on vaja suure rutuga muudatusi teha, ilma et viidaks läbi põhjalikku hindamist.
<P>
Me ei taha ka väikeettevõtteid hätta jätta, mistõttu esitasime muudatusettepaneku, mille alusel jääb otsuse tegemine liikmesriikide hooleks. Kui ühes liikmesriigis tekivad kiireloomulised probleemid, võib asjaomane liikmesriik otsustada, kas erandeid lubada. Härra Schnellhardt, see on määrusega täiuslikult kooskõlas ja lisaks väga pragmaatiline ja väga lihtne. Seetõttu palun teil muudatusettepanekut 12 toetada.
<SPEAKER ID="054" NAME="Marios Matsakis">
fraktsiooni ALDE nimel. - Härra juhataja, tahaksin samuti raportööri õnnitleda vaevanõudva töö eest käesoleva raporti koostamisel.
<P>
Kõnealuse ettepaneku eesmärk on vähendada toiduainete sektoris tegutsevate ettevõtjate halduskoormust. Konkreetne eesmärk on vabastada mikroettevõtjad põhiliste HACCP menetluslike kohustuste täitmisest, kuid ohustamata loomulikult toiduhügieeni ja tarbija tervise ohutust. Seda peeti vajalikuks, sest vähem kui 10 töötajaga ettevõtted, kelle tegevus seisneb peamiselt toiduainete vahetus müümises lõpptarbijale, kannatavad tõsiselt HACCPga kaasnevate bürokraatlike vajaduste tõttu, nii et paljudel juhtudel osutub pankrot vältimatuks.
<P>
Niisugune eesmärk on täielikult kooskõlas meie sooviga toetada väikeettevõtjaid nende antagonistlikus ja enamasti teenimatus võitluses ellujäämise eest suurte ettevõtjatega. See eesmärk ilmnes meie arutelude teatavates etappides, mida ei toetanud raportöör ega nõukogu. Minu arusaama järgi eelistasid nemad - ja näib, et eelistavad tõenäoliselt praegugi - erandite tegemist võrdselt kõigile ettevõtjatele, nii suurtele kui ka väikestele. Esmapilgul ja teoorias võib see tunduda asjakohane, kuid tegelikkuses on see väikeettevõtjate suhtes väga ebaõiglane ja nurjab selgelt eesmärgi võtta kõigepealt vastu kõnealune õigusakt, milles käsitletakse loomulikult mikroettevõtjate aitamist.
<P>
Mõned võivad väita, et see on sooduskohtlemine ja kõlvatu konkurents. Neil võib olla õigus rangelt õiguslikel ja ülelihtsustatud teoreetilistel põhjustel, kuid aususe ja pikaajalise planeerimise tähenduses võrdub see 6 jala pikkuse tšempioni ja 3 jala pikkuse lapse boksiringi samade reeglite alusel võistlema panemisega. Meie filosoofia seisneb teatavatel juhtudel selles, et väikesed ja nõrgad vajavad privilegeeritud abi. Vastasel juhul muutub meie vaba siseturg surmatoovaks tiigiks, kus suured kalad söövad ära väikesed ja seejärel tõenäoliselt üksteise. Meie hääletamise filosoofia peegeldab seda. Ma soovitan teil tungivalt hääletada Euroopa väikeettevõtjate kaitsmise poolt.
<SPEAKER ID="055" NAME="Leopold Józef Rutowicz">
fraktsiooni UEN nimel. - (PL) Härra juhataja, härra Schnellhardti raport sisaldab mitmeid olulisi muudatusettepanekuid komisjoni ettepanekule. Mõned neist käsitlevad erinevusi Euroopa Parlamendi ja nõukogu toiduhügieeni määruse nr 852 ja määruse nr 11 vahel. Ettepaneku eesmärk on anda suurem paindlikkus asjaomastele asutustele seoses toiduhügieeniga ning lihtsustada menetlusi. Mõlemad küsimused on eriti olulised väikeettevõtjate jaoks, kes tegutsevad kohalikel ja piirkondlikel turgudel.
<P>
Määruse rakendamine nõuab järelevalveasutuste vahelist koostööd turu eri tasanditel, turu pidevat järelevalvet ja asjaomast toetust komisjonilt, näiteks seoses heade tavade vahetamisega. Pärast raportööri muudatusettepanekute vastuvõtmist toob määrus turule kasu ja seega toetab seda.
<SPEAKER ID="056" NAME="Kartika Tamara Liotard">
fraktsiooni GUE/NGL nimel. - (NL) Härra juhataja, eurooplastel on õigus ohutule toidule. Minu arvates peaks see olema alati peamine sõnum niisugustes aruteludes nagu praegune ning Euroopa poliitika peamine eeldus. Loomulikult on oluline ka tagada, et kodanikke takistaks võimalikult vähe mõttetuid bürokraatlikke eeskirju, kuid kehtivate eeskirjadega võimaldatakse juba mikroettevõtjate vabastamist kõige keerulisematest halduslikest hügieeninõuetest. Kohv kultuurikeskustes või karastusjooke müüvad müügiletid ei ole ohus ning teised ettevõtjad peaksid lihtsalt tagama nõuetekohase hügieeni. Seetõttu ei ole vaja lubada uusi erandeid lisaks nendele, mis on mõeldud väikestele mikroettevõtjatele, ning ei ole sugugi mõistlik laiendada erandlike juhtude arvu või muuta eeskirjad hajusamaks, mida raportöör näib teatavates punktides soovivat. Koos tarbijaorganisatsioonidega olen ma rangelt selle vastu.
<SPEAKER ID="057" NAME="Irena Belohorská" AFFILIATION="NI">
(SK) Ma sooviksin tänada raportööri härra Schnellhardti raporti eest, milles käsitletakse kahte erinevat teemat, mis kuuluvad kahe erineva menetluse alla. Et toiduainete hügieen kuulub kaasotsustamismenetluse alla, tekitab see vältimatult piiranguid seoses hindade ja transporditingimustega, mis kehtestatakse üksnes konsulteerimise teel. Ma olen nõus tingimusega, et toiduohutusnõuded peavad olema kõigis liikmesriikides samad või ei tohiks üksteisest vähemalt märkimisväärselt erineda. Siiski jõuame nüüd küsimuseni, mis käsitleb importi Euroopa Liitu kolmandatest riikidest, kus toiduained on taimekaitsevahenditest pungil. Meie keskkond on reostatud ja see avaldab negatiivset mõju inimeste tervisele. Järelikult peame tegema kõik, et hoida ära tervise kahjustamine ebatervislike toiduainete tõttu.
<P>
Peame kõigepealt kontrollima toiduaineid, nende koostisosi ning loomse ja taimse päritoluga tooraineid seoses nende ohtlikkusega tervisele, hügieenialase sobivuse ja bioloogiliste väärtustega. Peame keskenduma tuvastamisele või võimalikule võltsimisele. Peame kontrollima kõrvaliste lisandite olemasolu toidus ja keskenduma igapäevasele kasutamisele: näiteks mitte üksnes ftalaate mänguasjades, mida igaüks iga päev ei kasuta. Slovakkia tootjaid kritiseeritakse sageli seoses toiduainete hügieeniga. Pean siiski meelde tuletama, et Slovakkial on palju rangemad toidustandardid kui 15 vanal liikmesriigil.
<SPEAKER ID="058" NAME="Frieda Brepoels" AFFILIATION="PPE-DE">
- (NL) Härra juhataja, daamid ja härrad, tahaksin samuti tänada raportööri suurepärase koostöö eest: esmapilgul tundub see olevat lihtne, kuid kui me kuulame teisi parlamendiliikmeid, saame aru, et nii see kindlasti ei ole. Igaühele peaks olema selge, et iga ettevõtte eesmärk peaks olema anda parimad võimalikud hügieenitagatised, kuid selle saavutamise viis ei pea loomulikult olema kõigi ettevõtete jaoks sama. Minu arvates on oluline, et eri liikmesriikide pädevad asutused kasutaksid käesolevas määruses juba ettenähtud paindlikkust ja vabastaksid teatavad toiduainete sektoris tegutsevad ettevõtjad tegelikult väga keerulisest HACCP menetlusest, tingimusel muidugi, et oleks võimalik tõestada ja tagada samu hügieeniohutuse standardeid. Ma usun, et see on täiesti võimalik, järgides häid hügieenitavasid, mis põhinevad valdkondlikel juhenditel, nagu näiteks need, mis on teatavates riikides juba koostatud.
<P>
Sellele vaatamata tahaksin küsida volinikult - kui tal on hetk aega mind ära kuulata, sest nagu ma näen, räägib ta raportööriga -, kas ta võiks paari punkti selgitada. Ta ütles, et raport hõlmab kõiki toiduainete sektoris tegutsevaid ettevõtjaid, olenemata nende suurusest. Tahaksin temalt siiski kuulda, kas ta tõepoolest usub, et käesolev raport pakub rohkem paindlikkust suuremale hulgale toiduainete sektoris tegutsevatele ettevõtjatele ning mitte üksnes mikroettevõtjatele.
<P>
Teiseks, volinik ütles just, et liikmesriikide suhtes ei kehtestata ühtegi lisakoormust, kuid see võib kaasneda ettevõtjatele. Seega tahaksin ma teada, kas tõend, mille ettevõtjad peavad esitama, saab tõepoolest põhineda valdkondlikel juhistel, nii et see ei tooks ettevõtjatele kaasa lisakoormust.
<SPEAKER ID="059" NAME="Silvia-Adriana Ţicău" AFFILIATION="PSE">
(RO) Raportis rõhutatakse bürokraatia vähendamise vajadust kahes valdkonnas.
<P>
Määruses nr 11 (veohindade ja veotingimustega seotud diskrimineerimise kaotamise kohta) nõutakse, et veoettevõtjatel oleks veodokument, mis sisaldaks muu hulgas vahemaid, teid ja piiriületuspunkte. Transpordi valdkonnas on ettepaneku eesmärk vähendada teatavaid kohustusi transpordi valdkonda käsitlevate andmete esitamisel.
<P>
Seoses määrusega (EÜ) nr 852/2004 toiduainete hügieeni kohta tahaksin toetada Euroopa Sotsiaaldemokraatide fraktsiooni esitatud muudatusettepanekut, milles lubatakse pädevatel asutustel vabastada toiduainete sektoris osalevad majandustegelased ühe või mitme kehtestatud meetme rakendamisest, tingimusel et pädevad asutused suudavad tõestada, et puudub risk, mida tuleks vältida, või et kõiki tuvastatud riske kontrollitakse piisavalt ja regulaarselt üldiste ja konkreetsete toiduainete hügieeni nõuete kohaldamise abil. Siinkohal viidatakse pagariäridele, lihakauplustele, puu- ja köögiviljakauplustele ning peamiselt turukioskitele.
<SPEAKER ID="060" NAME="Holger Krahmer" AFFILIATION="ALDE">
(DE) Härra juhataja, daamid ja härrad, ei ole kahtlustki selles, et toit ja hügieen käivad käsikäes. Igaüks on elus söönud midagi ebakvaliteetset. Teisest küljest ei anna liigne ettevaatlikkus ja ülemäära range reguleerimine meile nende toiduainete küllusesarve, mille puhul täidetakse eeskujulikult hügieenistandardeid. Tõenäoliselt suleb väiketootja oma poe, kuna ta ei suuda maksta lisatöötajatele, keda on vaja pigem vormide täitmiseks kui leiva küpsetamiseks. Minu võõrustaja, kes serveerib leivapätse, ei pea pidama registrit selle kohta, kas ta on pühkinud leti ja pesnud nõud. Pealegi, kui ta ei tarvita neid põhilisi ettevaatusabinõusid, ei oleks tal nagunii kliente. Toimub see, et asjaomased õigusaktid muutuvad reguleerimisinnuks, mis teeb rohkem halba kui head. Seetõttu toetan ma täielikult ettevõtjate halduskoormuse vähendamist, eriti mikroettevõtjate puhul, kellel on keerulisem kõnealuse koormusega toime tulla kui suurtel äriühingutel.
<P>
Sooviksin näha, et see suurem teadlikkus, eriti keskkonna- ja tarbijakaitse poliitikas, mikroettevõtjatele avaldatava mõju kohta kanduks üle ka teistesse õigusvaldkondadesse, mida me käesoleval täiskogul samuti arutame.
<SPEAKER ID="061" NAME="Andreas Mölzer" AFFILIATION="NI">
(DE) Härra juhataja, me valisime süsteemi, kus iga toiduaineid tootev, töötlev või müüv ettevõtja peab pidevalt ja järjekindlalt jälgima oma tegevuse iga sammu ja need dokumenteerima.
<P>
Samal ajal, kui me istume siin ja arutleme selle üle, kas toiduhügieen tagatakse, õõnestab tarbijate usaldust hullu lehma tõbi ja riknenud liha, võltsitud oliivõli ja glütserooli sisaldava veiniga seotud skandaalid. Inimeste usaldust ei suurenda ka asjaolu, et ELi saabub üha rohkem geneetiliselt muundatud toiduaineid, isegi kui 70% Euroopa elanikest on need tagasi lükanud. Seepärast peame tänast otsust väga hoolikalt kaaluma ning tagama, et kodanike tervist ei ohverdata meie alandliku kummardamise tõttu toiduainete sektoris tegutsevate äriühingute ees enne ELi-USA tippkohtumist.
<P>
Me ei saa nõuda oma tootjatelt rangemate sätete järgimist, lubades samal ajal importida toiduaineid, mis ei ole toodetud vastavalt samadele rangetele standarditele, arvestades, et selle näol on tegemist eelistega hinna ja konkurentsivõime tähenduses. Ükskord hakkavad ka meie tootjad nõudma erandite tegemist ja see oleks üpris põhjendatud.
<SPEAKER ID="062" NAME="Avril Doyle" AFFILIATION="PPE-DE">
Härra juhataja, käesoleva ettepaneku eesmärk on vähendada väikeettevõtjate halduskulusid. Ettepanek tuli ettevõtluse ja tööstuse peadirektoraadilt osana parema õigusloome algatusest. Kahjuks, kuigi mulle meeldib väga väikeettevõtjate halduskulude vähendamise idee, oli minu arvates see ettepanek algselt valesti määratletud (härra Schnellhard muutis seda väga hästi), kuna see võimaldas teatavatel ettevõtetel, näiteks autokauplustel ja bensiinijaamas või väljas toiduaineid müüvatel jaemüüjatel (kaks ettevõtete kategooriat, mille hügieenieeskirjad tuleks läbi vaadata) keelduda kõigi hügieenieeskirjade kohaldamisest.
<P>
Hügieenimääruses sisaldub diskretsioon, mis võimaldab ettevõtjatel, kellel ei ole vaja kogu HACCP korda kohaldada, teha sellest erandi pädevate asutuste nõusolekul. Probleem seisneb selles, et teatavate liikmesriikide asutused ei kasuta oma otsustusõigusi ning mõnes ELi piirkonnas nõutakse väikestelt maiustustepoodidelt ja isegi kirikutelt kõigi HACCP eeskirjade kohaldamist.
<P>
Minu arvates tekitab probleeme esmase õigusakti, mitte õigusakti enese kohaldamine.
<SPEAKER ID="063" NAME="Csaba Sándor Tabajdi" AFFILIATION="PSE">
(HU) Minu arvates tuleks toetada täielikult härra Verheugeni jõupingutusi VKEde aitamisel ning ma tahaksin ka tänada härra Schnellhardti. Toiduohutus on Euroopa Liidus äärmiselt oluline, kuid me peaksime seda teadlikult ja ratsionaalselt reguleerima ja jälgima.
<P>
Inimestel on sageli tunne, et ELi ülemäärane reguleerimine aitab rahvusvahelisi ettevõtteid, mitte VKEsid. Härra Verheugenil on õigus, et riiklikud järelevalveasutused jätkavad olukorra halvendamist ja ning seega kontrollitakse väikeseid ja keskmise suurusega ettevõtteid liiga palju ka Ungaris ning sätteid koostatakse liiga palju ja pealetükkival moel, kuna ei taheta võtta ühtegi tegelikku meedet rahvusvaheliste ettevõtete vastu, kellel on rohkem võimu lobitöö tegemiseks.
<P>
Kahjuks ei toetata käesolevas raportis enam väikesi tapamaju ja pagariärisid, mis on sunnitud arusaamatu ülereguleerimise tagajärjel tootmise lõpetama, kuid minu arvates tuleks käesolevat raportit siiski täielikult toetada.
<SPEAKER ID="064" NAME="Ewa Tomaszewska" AFFILIATION="UEN">
(PL) Härra juhataja, ma toetan komisjoni ettepanekut. Bürokraatia vähendamine väikeettevõtjate, väikeste poodide ja teenuste osutajate puhul võimaldab suuremal hulgal niisugustel üksustel ellu jääda. Seepärast on see väikeettevõtjate, nende töötajate ja tarbijate huvides. Seetõttu, eeldusel, et ei kahjustata HACCP süsteemi kriteeriumeid ja säilitatakse hügieen toiduainete tootmises ja kõnealuse valdkonna teenuste puhul, tasub aidata väikesi pagariärisid, kondiitriärisid, lihapoode, aedviljapoode ja nurgakohvikuid, kes kõik tahavad olla pereettevõtted. Niisuguste õiguslike muudatuste mõju tuleks siiski jälgida. Õnnitlen raportööri.
<SPEAKER ID="065" NAME="Christa Klaß" AFFILIATION="PPE-DE">
(DE) Härra juhataja, volinik, me ei räägi sellest, kas me tahame rohkem hügieeni või vähem hügieeni. Me räägime halduskulude ja bürokraatia vähendamisest väikeste ja keskmise suurusega ettevõtjate puhul. Seega peame taas kord tegelema küsimusega, kas HACCP süsteem on asjakohane ja vajalik igal juhul ja iga ettevõtja jaoks, olgu tegu suure või väikese ettevõtjaga, ning hoolimata sellest, kes vastutab.
<P>
Ettevõtjate suhtes, kes tegelevad peamiselt toiduainete otsemüügiga lõpptarbijale - näiteks pagariärid, lihapoed, toidukauplused ja müügikioskid turul ning loomulikult põllumajandustootjate kohvipoed, veinibaarid ja viinamarjaistanduste omanike juhitavad hooajalised veinitrahterid, mille kõigi puhul on omanik või mänedžer kliendile tuntud ja üldiselt kättesaadav isik -, peame kahtlemata kohaldama kriteeriumeid, mis erinevad suurte äriühingute suhtes kohaldatavatest kriteeriumidest.
<P>
Tegemist on bürokraatia kaotamise ja aruandekohustusega. Ma leian, et me peaksime kindlasti rakendama siinkohal subsidiaarsuse põhimõtet, mitte nõudma võimalust kehtestada märkimisväärselt erinevaid nõudeid eri liikmesriikides. Meil peavad olema konkurentsi tähenduses võrdsed võimalused. Seetõttu ma toetan komisjoni ettepanekut ja härra Schnellhardti raportit.
<SPEAKER ID="066" NAME="Pierre Pribetich" AFFILIATION="PSE">
(FR) Härra juhataja, keegi ei eita, et peame looma menetluse, mis põhineb ohuanalüüsi ja kriitiliste kontrollpunktide ohje põhimõtetel. Igaüks tervitab asjaolu, et Euroopa Liit teeb ühenduse tasandil ettepaneku võtta vastu leidlik õigusakt toiduainete kohta, et tagada kodanikele võimalikult kõrgel tasemel toiduohutus. Me peame siiski vähendama asjatut bürokraatiat, eriti väikeste ja keskmise suurusega ettevõtjate puhul, ning tagama tõhususe toiduainetega seotud eesmärke piiramata.
<P>
Kas meil on vaja sattuda tervise ja reguleerimisega seotud foobiasse ja seal triivida? Kindlasti mitte.
<P>
Bourgogne-Franche Comté esindajana parlamendis tunnen ma kõigi minu piirkonna väike- ja mikroettevõtjate juustutootmise meetodeid. Bakterid on juustu tegemisel vajalikud. Lisatuna pastöriseeritud piima - teatavate juustude puhul - tagavad need, et kõnealused tooted järgivad kõrgemaid toiduohutusstandardeid. Regulatiivkomitee menetluste arvu suurendamine nõrgendaks väikeseid ja mikroettevõtjaid.
<P>
Seetõttu kutsun ma parlamenti üles kiitma heaks muudatusettepanekut 12, mis lihtsustab paindlikkust. Seoses kultuurilise mitmekesisuse ja dialoogi austamisega usun ma, et see on peamine...
<P>
(Juhataja katkestas kõne)
<SPEAKER ID="067" NAME="Günter Verheugen">
komisjoni liige. - (DE) Härra juhataja, daamid ja härrad, lubage mul veel kord selgitada. Tegemist ei ole kehtivate toiduhügieeni eeskirjade muutmisega. Neid eeskirju ei muudeta isegi kõige vähimal määral ja mitte ühegi eeskirja suhtes ei kehtestata erandeid. Tulevikus, nagu ka praegu, peab igaüks meie toiduhügieeni eeskirju järgima. Täna räägime millestki täiesti erinevast. Räägime sellest, kas praegu kehtivaid äärmiselt keerulisi ja bürokraatlikke sätteid tuleks kohaldada kõigi ettevõtjate suhtes, kui nad suudavad menetluse esimeses etapis tõestada, et puudub igasugune risk, või et seda kontrollitakse piisavalt. See on ettepaneku eesmärk.
<P>
Vastuseks minu küsimusele: ettepanekus käsitletakse üksnes neid ettevõtjaid, kes suudavad tõestada juba alguses, et puuduvad toiduhügieeniga seotud riskid või et niisuguseid riske kontrollitakse piisavalt. See säte mõjutab eelkõige muidugi väikeseid ja keskmise suurusega ettevõtjaid ja eriti mikroettevõtjaid, kes suudavad hõlpsalt esitada vajaliku tõendi. Ettepanek ei too kaasa täiendavat halduskoormust asutustele, välja arvatud juhul, kui võetakse vastu härra Corbetti täiendav muudatusettepanek, mis tähendaks, et menetluse igas etapis peavad ametiasutused võtma meetme. Sel juhul meie halduskoormus suureneks.
<P>
Tahaksin paluda teil toetada raportööri ettepanekut. Ta on komisjoni esialgset ettepanekut tõepoolest parandanud. Meie eesmärk on üpris ühemõtteline: olemasolevaid õigusakte kohaldatakse praegu nii, et see ei see ei oleks vastuolus seadusandja esialgse kavatsusega. Käesoleva muudatusettepanekuga tagatakse õigusakti kohaldamine nii, nagu seadusandja algselt kavatses.
<P>
komisjoni asepresident. - Lisa - komisjoni seisukoht
<P>
Komisjon rõhutab, et HACCP määruse muutmine ei nõrgenda kehtivat toiduhügieeni üldeeskirja. See toob lihtsalt rohkem selgust ja tagab seega määruse kehtivate paindlikkuse sätete tõhusama kasutamise seoses aruandekohustusega.
<P>
Aruandekohustuse puhul kehtivad paindlikkuse sätted ei erista ettevõtete suurusklasse. Siiski, võttes arvesse suuremate toiduainete sektoris tegutsevate ettevõtjate tegevust, kohaldatakse neid sätteid kõnealuste ettevõtjate suhtes tõenäoliselt vähem. Sellest tulenevalt toob muudatusettepanek kasu eelkõige väikestele ja keskmise suurusega ettevõtjatele. Seda selgitatakse kavandatavas uues põhjenduses.
<P>
Muudatusettepanekuga ei kaasne pädevatele asutustele õigusaktide täitmisest tulenevat lisakoormust, kuna täitmise tõendamise eest vastutavad üksnes toiduainete sektoris tegutsevad ettevõtjad.
<P>
Muudatusettepaneku eesmärk on vähendada ettevõtjate halduskulusid kehtivate aruandekohustust käsitlevate paindlikkuse sätete tõhusa kasutamise teel.
<SPEAKER ID="069" NAME="Horst Schnellhardt">
raportöör. - (DE) Härra juhataja, daamid ja härrad, ma olen tõesti väga tänulik kõigi panuse eest käesolevasse arutellu. Minu arvates on saanud selgeks üks asi: me tahame bürokraatiat vähendada ja kergendada Euroopa väikeste ja keskmise suurusega ettevõtjate halduskoormust seoses HACCP eeskirjade rakendamisega.
<P>
Nüüd sõltub meist, kas me väljendame oma soovi, hääletades õigete muudatusettepanekute poolt, see tähendab muudatusettepaneku 10 poolt, milles me oleme komisjoni ja nõukogu eesistujariigi esindajatega kokku leppinud. Kõnealuses muudatusettepanekus sätestatakse selgelt ja ühehäälselt, mida me tahame saavutada.
<P>
Nii saame väga hõlpsalt, 2006. aastal vastuvõetud eeskirjadele tuginedes edasi minna. Me tahame anda ametiasutustele ja toiduainete sektoris tegutsevatele ettevõtjatele menetluse, mis võimaldab neil kiiresti reageerida. Nagu ma ühes oma tänases varajasemas kõnes rõhutasin, tekivad raskused seoses ettevõtete litsentsimisega 2009. aastaks.
<P>
Me peame saatma selge sõnumi. Tahame vähendada bürokraatiat ja säilitada hügieenistandardid. Kõnealuses ettepanekus neid ei kahjustata. Minu arvates annab see sõnum edasi parlamendi soovi.
<SPEAKER ID="070" NAME="Juhataja">
Härra Schnellhardt, õnnitlen teid suurepärase töö eest.
<P>
Arutelu on lõppenud.
<P>
Hääletus toimub kell 11.00.
<P>
Kirjalikud avaldused (kodukorra artikkel 142)
<SPEAKER ID="071" NAME="Gyula Hegyi  " AFFILIATION="PSE">
kirjalikult. - (HU) Ungari ametiasutuste poolt suvel läbiviidavad kontrollid näitavad, et sageli tekivad teatavad hügieenialased probleemid juhuslike ettevõtjate, kiirtoidukohtade ja turu müügikioskitega. See nähtus esineb ka teistes riikides. Ma olen nõus, et me peame ebavajaliku bürokraatia kaotama, eriti kuna sätted muudavad väikeettevõtete töö võimatuks. Siiski ei tohi õigusaktide kohaldamisala vähendamine tähendada toiduohutuse vähendamist.
<P>
Vastupidiselt teistele mandritele on Euroopa toiduohutusalased õigusaktid ainulaadsel ja silmapaistval tasemel. Nende rakendamisel võib esineda puudusi, kuid neid probleeme ei ole tingimata vaja lahendada õigusaktide nõrgendamise teel. Seepärast saame lubada erandit HACCPst ja hügieeni kontrollimisest liidu poolt üksnes juhtudel, kus me võime olla täiesti kindlad, et me ei tekita sellega mingit kahju. Nagu ütlevad ungarlased, parem olla ehmunud kui ehmuda.
