<CHAPTER ID="013">
Patsiendiõiguste kohaldamine piiriüleses tervishoius (arutelu) 
<SPEAKER ID="426" NAME="Juhataja">
Järgmine päevakorrapunkt on keskkonna-, rahvatervise ja toiduohutuse komisjoni soovitus teisele lugemisele nõukogu seisukoha kohta esimesel lugemisel eesmärgiga võtta vastu Euroopa Parlamendi ja nõukogu direktiiv patsiendiõiguste kohaldamise kohta piiriüleses tervishoius (11038/2/2010 - C7-0266/2010 -
<P>
(Raportöör: Françoise Grossetête).
<SPEAKER ID="427" NAME="Françoise Grossetête" LANGUAGE="FR">
Austatud juhataja! Räägin neli minutit ja jätan ülejäänud kaks minutit arutelu lõpuks.
<P>
Austatud juhataja! Enikő Győri! Volinik! Näeme lõpuks sellel teemal, mis on patsientide seisukohalt väga oluline, tunneli lõpus valgust.
<P>
Me ei saa jääda segasesse olukorda, milles Euroopa Liidu Kohus seaduse välja kuulutas. Direktiiv määrab nüüd selged eeskirjad patsientide liikuvuseks Euroopas. Mis liiki ravi on võimalik välismaal saada? Kuidas ja milliste kriteeriumide alusel on võimalik saada kulude hüvitamist? Kuidas jagavad vastutusalasid kindlustajariik ja ravi osutav liikmesriik? Kõik vastused nendele küsimustele on nüüd direktiivi projektis olemas.
<P>
Lubage mul eelkõige tänada eesistujariiki Belgiat läbirääkimiste ajal tehtud oivalise töö eest. Tema veenmisvõime etendas otsustavat rolli, sest peab rõhutama, et mitu liikmesriiki ei tahtnud seda direktiivi. Arvan et küsimus oli vastutustundetuses.
<P>
Sooviksin avaldada ka lugupidamist sõbrale ja Euroopa Parlamendi endisele liikmele John Bowisele, kes on rõdul! Esimese lugemise raportöörina osales ka tema selle direktiivi loomisel ja on alati võidelnud patsientide õiguste eest. Sooviksin muidugi tänada volinik Dallit ja oma kaas-variraportööre, kes kõik aitasid väga aktiivselt kaasa läbirääkimiste lõpetamisele ning kelleta ei oleks olnud kõik see võimalik.
<P>
Mis on siin patsientide seisukohast kaalul? Meditsiini areng tähendab, et tervishoiuteenuseid ei ole enam võimalik kõikide haiguste puhul kohapeal pakkuda ja mõnikord tuleb seda pakkuda piiriüleselt. See võib olla nii patsientide puhul, kes elavad piirialadel, kus välismaal pakutavad tervishoiuteenused on mõnikord lähemal kui nende oma riigis pakutavad teenused. See võib olla tingitud ka asjaolust, et teises liikmesriigis on kättesaadaval rohkem ressursse ja asjatundlikkust, nagu mõne väga spetsialiseeritud raviteenuse puhul.
<P>
Lõpuks võib mõnede eurooplaste seisukohast olla lihtsalt praktilisem saada tervishoiuteenuseid väljaspool oma kindlustajariiki, sest neil on teises liikmesriigis elavaid pereliikmeid. Tarbijatel, töötajatel, õpilastel ja nüüd patsientidel on tänu selgetele õigusaktidele võimalik kasutada liidus liikuvusõigusi.
<P>
Mõte ei ole muidugi ergutada mingit liiki meditsiiniturismi, kuna sotsiaalkindlustussüsteemide, nende korralduse ja juhtimise eest vastutavad ikka täielikult liikmesriigid. Patsientidel on nüüd üldjuhul võimalik saada kõiki tervishoiuteenuseid, millele neil on õigus kodus, teises liikmesriigis, ning saada kulude hüvitamist tasemeni, mida eeldatakse nende oma süsteemis.
<P>
Haiglaravi puhul, mis hõlmab eemalveedetud ööd, või spetsialiseeritud või kulumahuka tehnoloogia kasutamise puhul võib liikmesriik kehtestada eelneva loa korra. See tähendab, et saab võtta arvesse planeerimisvajadusi ning liikmesriikide investeeringuid oma tervishoiustruktuuri. Parlamendil on õnnestunud tagada, et tingimused eelnevast loast keeldumiseks on piiratud ning kirjeldatud ammendavas loendis, et anda patsientidele õiguskindlus.
<P>
Parlament on teinud edusamme ka teistes punktides: igal liikmesriigil tuleb kehtestada riigisisesed kontrollpunktid, et tagada klientidele parim võimalik teave ja nõustamine nende vajadustest lähtuvalt. Iga riigisisene kontrollpunkt toimib universaalteenistusena ja peab tegema koostööd teiste riigisiseste kontrollpunktidega. See tähendab, et patsiendid saavad selget ja täpset teavet.
<P>
Kulude hüvitamise küsimust, mis on tegelikult suur takistus, on oluliselt parandatud ning kasutada on võimalik kas hüvitamise mehhanismi, nagu on hetkel sotsiaalkindlustust käsitleva määruse (EÜ) nr 883/2004 puhul, või tuleb patsiendil maksta ette ja kulud hüvitatakse võimalikult kiiresti.
<P>
Lõpuks õnnestus meil ka tagada, et harvaesinevatesse haigustesse haigestunud patsientidel ei tule nii palju omal käel toime tulla ning et neil on võimalik pääseda ligi välisekspertide arvamustele, et diagnoosida haigus ja aidata tagada, et antakse eelnev luba tervishoiuteenusteks.
<P>
Lõpetan, öeldes, et tänu Euroopa koostööle sellistes valdkondades nagu Euroopa tugivõrgustikud pääsevad patsiendid ligi väga spetsialiseeritud tervishoiuteenustele, mille eesmärk on soodustada kogemuste jagamist, et täiustada patsientide huvides sooritustulemusi, diagnoosi ja ravi.
<P>
Just seepärast võime täna endale öelda, et oleme oma eesmärgi saavutanud, ning soovin veel kord tänada kõiki oma kaasparlamendiliikmeid. Võiksin öelda, et see, mida direktiivi kaudu rajatakse, on terve Euroopa.
<SPEAKER ID="428" NAME="Enikő Győri">
nõukogu eesistuja. - Austatud juhataja! Françoise Grossetête! Austatud parlamendiliikmed! Lubage mul jätkata oma emakeeles, ungari keeles.
<P>
(HU) Mul on väga hea meel võimaluse üle osaleda arutelul direktiivi üle, mis käsitleb patsiendiõiguste kohaldamist piiriüleses tervishoius. See on väga oluline hetk, sest nüüd, kaks ja pool aasta hiljem, hakkavad meie kõnelused selle õigusakti üle lõpule jõudma. Kõigepealt lubage mul avaldada tänu kõigile, kes tegid võimalikuks selle väga olulise kokkuleppe saavutamise! Esiteks eesistujariikide kolmiku eelmistele liikmetele, Belgiale ja selle eelkäijale Hispaaniale oivalise töö eest, millega nad aitasid kaasa selle kompromissi saavutamisele nõukogus. Lisaks sooviksin nõukogu nimel tänada Euroopa Parlamenti oivalise koostöö ja valmiduse eest jõuda kompromissini, mille tulemus oli see kokkulepe. Olen veendunud, et kokkulepe toob palju hüvesid patsientidele Euroopa Liidus ja et see moodustab olulise sammu Euroopa patsientide õiguste tagamisel.
<P>
Nagu kõik mäletame, ei olnud kolme institutsiooni vahelised kõnelused lihtsad, kuid jäid tõhusaks ja tulemusele orienteerituks lõpuni välja ning olid kantud kompromissi vaimust. Tunnistan, et arutelud Euroopa Parlamendis ei olnud samuti lihtsad ja et raport, mille üle homme hääletate, kajastab ka parlamendifraktsioonide kompromissi. Seetõttu sooviksin avaldada tänu kõigile, kelle töö aitas kaasa ühtse seisukoha väljaselgitamisele siin parlamendis, ja iseäranis Françoise Grossetête'ile, kellega olen istunud peaaegu kõrvuti pool aastat, ning kõigile kaasraportööridele, kelle koostööta see seadusandlik protsess ei oleks õnnestunud.
<P>
Olen veendunud, et vastu võetud tekst loob sobiva tasakaalu piiriüleste tervishoiuteenustega seotud patsientide õiguste ja liikmesriikide kohustuse vahel korraldada ning osutada tervishoiuteenuseid ja arstiabi. Kolme institutsiooni vahelistel aruteludel suudeti leida mitmes poliitilises küsimuses kõigile vastuvõetavaid lahendusi. Eelkõige leppisime kokku tervishoiuteenuste kvaliteedi ja ohutusega seotud küsimustes. Kehtestasime kriteeriumid eelnevaks loaks ja määrasime üldised tingimused, mis kehtivad piiriüleste tervishoiuteenuste kulude hüvitamisele.
<P>
Lisaks leppisime kokku harvaesinevate haigustega diagnoositud patsientide ravi puudutavates küsimustes ja lisaks ka liikmesriikide e-tervishoiu süsteemidega tehtavas täiendavas koostöös. Nõukogu arvab, et oleme saavutanud olulisima eesmärgi: Euroopa Ühenduste Kohtu kohtupraktika konsolideerimise, mis puudutab kaupade ja teenuste vaba liikumist tervishoiuvaldkonnas. On aga lisategureid, mis võivad soodustada tulevikus patsientide hõlpsamat juurdepääsu piiriülestele tervishoiuteenustele. Nende seas väärivad märkimist liikmesriikides loodavad riigisisesed kontrollpunktid, mis pakuvad patsientidele teavet.
<P>
Lisaks on olulised sammud samuti liikmesriikidevaheline retseptide tunnustamine ja lisaks ka vastastikune abi ning koostöö. Kõigele lisaks täpsustab direktiiv suhet määrusega (EÜ) nr 883/2004 sotsiaalkindlustussüsteemide koordineerimise puhul, tagades seeläbi patsientidele suurema õiguskindluse. Direktiivi rakendamise ajal juhinduvad liikmesriigid põhimõtetest, mida on juba mitmel puhul tunnustanud Euroopa Parlament, nõukogu ja komisjon. Need on kõikehõlmavuse, kvaliteetse ravi kättesaadavuse, võrdsuse ja solidaarsuse põhimõtted. Sooviksin samuti lisada, et seekord on meil võimalik otsustada meetmete üle, mis on efektiivsed ja samal ajal täiustavad konkurentsi.
<P>
Austatud juhataja! Head kolleegid! Eestistujariik Ungari on teinud omale kohustuseks tagada, et nõukogu võtaks selle seaduse vastu võimalikult pea. Õigusmenetlusele vastavalt võtab nõukogu teksti vastu pärast tavapärast õiguslikku ja keelelist viimistlemist, mille järel saab direktiivi avaldada võimalikult lühikese ajaga Euroopa Liidu Teatajas. Tänan väga ja lubage mul veel kord tänada kõiki, kelle töö aitas kaasa direktiivi loomisele!
<SPEAKER ID="430" NAME="John Dalli">
komisjoni liige. - Austatud juhataja! Lubage mul õnnitleda parlamenti olulise saavutuse puhul, millega jõuti selles direktiivis kokkuleppele. Olen iseäranis tänulik raportöörile Françoise Grossetête'ile ja variraportööridele nende raske töö ning patsientide õigustele pühendumuse eest. Sooviksin tänada samuti kaht eelmist eesistujariiki - Hispaaniat ja Belgiat - toimiku valmimisel tehtud suure töö eest.
<P>
Arvan, et uus direktiiv tagab sidusa ja ühtse reeglistiku patsientidele terves Euroopas. Sellega tekitatakse ka koostöö uus etapp 27 riigisisese tervishoiusüsteemi vahel.
<P>
Tee tänase eduka lõpuni ei olnud kaugeltki lihtne. Mäletan, et eelmisel aastal, kui ametisse asusin, rääkisid inimesed mulle, et läbirääkimised direktiivi üle on ummikus. Direktiiv on hea näide vajadusest poliitilise juhtimise järele: see näitab, et julguse ja sihikindluse korral on võimalik teha meie kodanike seisukohalt olulisi otsuseid. Arvan, et seadusandjad ei tohi lasta Euroopa Ühenduste Kohtul otsustada nende eest ega jätta kodanikke muude vahenditeta oma õiguste tunnustamise saavutamiseks peale kohtusse mineku.
<P>
Kohus tunnustas Euroopa Ühenduse asutamislepingust tulenevat patsientide liikuvuse õigust. Just seadusandja roll on otsustada, kuidas taolisi õigusi tagada.
<P>
Lubage mul nüüd jagada teistega seisukohti direktiivi kohta! Esiteks väljendatakse direktiivis selgelt, et kõikidel liikmesriikidel on kohustus investeerida riigisiseselt, et tagada kodanikele vajalikud tervishoiuteenused asjatute viivitusteta.
<P>
Direktiiv soodustab seega ebavõrduste vähendamist tervishoiuteenustele juurdepääsul, aidates viia viivitused kogu ELis miinimumini. Patsientidel on võimalik taotleda vältimatut arstiabi oma eelistatud teenuseosutajalt kogu Euroopas. Mis puutub haiglaravi, siis direktiivis on sätestatud, et kui viivitus - mõtlen ooteaega ravi saamisel - on liiga pikk, on patsiendil võimalik valida teenuseosutaja teises liikmesriigis ning kulud hüvitatakse. Seda, mis kehtestab täpselt vastuvõetava ooteaja, on aga vaja hoolikalt kaaluda ja määratleda.
<P>
Direktiiviga saavutatud olulised edusammud olemasolevate õigusaktidega võrreldes on need, patsientidel on võimalik valida oma tervishoiuteenuste osutaja ning pääseda ligi teabele saadavate tervishoiuteenuste kvaliteedi ja ohutuse kohta. Võin teile kinnitada, et komisjon jälgib tähelepanelikult, kuidas liikmesriigid direktiivi selles suhtes rakendavad.
<P>
Teiseks annab direktiiv patsientidele juurdepääsu nende õigusi ja piiriüleseid tervishoiuteenuseid puudutavale teabele - teabele, mille kinnitavad riigisisesed kontrollpunktid ja mida ei jäeta eraalgatustele Internetis või muus meedias.
<P>
Kolmandaks, mis puudutab tervishoiuteenuste kvaliteeti, pakutakse direktiiviga riigisiseste standarditega seoses läbipaistvust ja aruandekohustust. See peaks viima tervishoiuteenuste kvaliteedi ja ohutuse osas järk-järgult teatava ühtlustumiseni kogu Euroopas.
<P>
Lõpuks rajab direktiiv aluse Euroopa tervishoiu koostööle. Kuigi direktiiviga rajatavad koostöövõrgustikud on ajutised, olen veendunud, et liikmesriigid taipavad, et neil on koostööst palju võita. Tegemist on solidaarsuse küsimusega Euroopas. Loodan seetõttu sellele, et liikmesriigid käivitavad koostööalgatusi olulistel aladel, nagu e-tervishoid ja tervishoiutehnoloogia hindamised.
<P>
Direktiivis on sätestatud ka Euroopa tugikeskused, mis soodustavad eriteadmiste koondamist ja levitamist kogu Euroopas. Arvan, et taolised keskused võivad viia meie kodanike seisukohast parema tervishoiuni.
<P>
Austatud juhataja, minister! Head parlamendiliikmed! Lõplik kompromiss, mis on täna meie ees, kajastab direktiivi olemuslikku vaimu ja sügavamat otstarvet: täiustada patsientide õigusi piiriülestele tervishoiuteenustele, võttes samal ajal arvesse tervishoiusüsteemide jätkusuutlikkust. Täna on sobiv päev, et panna alus programmile "Euroopa tervise heaks”.
<P>
Sooviksin lõpetada järgmise avaldusega teksti institutsionaalse tahu kohta:
<P>
komisjonil on teatavaid kahtlusi, et osa tulevastest aktidest, mille vastuvõtmiseks on õigusaktiga antud komisjonile volitused, oleksid rakendusaktid. Rakendusvolitusi teostades ei võta komisjon nende volituste alusel vastu akte, mida ta peab delegeerituks õigusaktideks Euroopa Liidu toimimise lepingu artikli 290 tähenduses.
<SPEAKER ID="431" NAME="Peter Liese">
fraktsiooni PPE nimel. - (DE) Austatud juhataja! Enikő Győri! John Dalli! Head kolleegid! Täna on patsientide seisukohast tõeliselt oluline päev üle kogu Euroopa. Oli täiesti vastuvõetamatu, et Euroopa Liidu Kohus on andnud patsientidele õiguse reisida teise liikmesriiki, kuid paljud liikmesriigid ei olnud seda kohtuotsust ellu viinud.
<P>
Ainus igale patsiendile kättesaadav võimalus on olnud võtta õiguslikke meetmeid ja minna isegi välja kuni oma konkreetsete kohtuasjade esitamiseni Euroopa Liidu Kohtule. Arvan, et see on küüniline lähenemisviis, sest need inimesed ei ole tugevad. Nad on haiged, muidu ei oleks neil ravi tarvis, ja halvimal juhul võivad nad surra enne, kui Euroopa Liidu Kohus on nende kohtuasjades otsuse teinud. Just seepärast ongi viimane aeg meil õiguslikku olukorda selgitada.
<P>
Françoise Grossetête ja kõik teised asjaosalised on saavutanud samuti palju nende patsientide seisukohast riikides, kus kohtuotsust, sealhulgas riigisiseste kontrollpunktide ning Euroopa tugivõrgustike loomist, on suuremal või vähemal määral rakendatud. Tulemuseks on olnud olukorra paranemine nendes riikides, kus Euroopa Liidu kohtuotsust on põhimõtteliselt rakendatud liikumisena Euroopa poole, mis on loodud patsientide heaks ja on terve, nagu John Dalli äsja ütles.
<P>
Mul ei ole palju aega, mistõttu sooviksin kasutada oma viimast 15 sekundit, et tänada raportööri, variraportööre, volinik John Dallit, kes on end tõesti asjale pühendanud, ning eelkõige John Bowist, kes istub rõdul ja on selle direktiivi looja! Minu siiras tänu ja kiitused kõikidele asjaosalistele!
<SPEAKER ID="432" NAME="Dagmar Roth-Behrendt" LANGUAGE="DE">
Austatud juhataja! Head kolleegid! See õigusakt on tegelikult üleliigne. Loodan, et see on jätkuvalt üleliigne selle pärast, et patsientidel ei ole tarvis seda kasutada. Ideaalses maailmas saaksid patisendid parimaid tervishoiuteenuseid kõige kiiremini oma sünni- või elukoha riigis.
<P>
Asjaolu et arutame seda täna ja võtame õigusakti vastu homme, osutab - nagu Peter Liese on õigesti öelnud - liikmesriikide küünilisele lähenemisviisile. See tähendab, et liikmesriigid ei ole tunnistanud, mida nad oma kodanikele võlgnevad, teisisõnu kiireid, tõhusaid ja kvaliteetseid tervishoiuteenuseid. See näitab samuti, et nad investeeriksid pigem mujale kui nendesse valdkondadesse, mis osutavad teenuseid nende kodanikele, ning see on häbiväärne. Lisaks ei ole sellel teemal nõukogus toimunud läbirääkimised midagi, mille üle uhkust tunda. Kui seda õigusakti aga tegelikult mingil hetkel kohaldatakse selle pärast, et patsientidel on seda tarvis, mis aga ei ole hea, on mul väga hea meel selle üle, mida saavutanud oleme. Olen raportöörile Françoise Grossetête'ile ja kolleegidele nende koostöö eest tänulik!
<P>
Oleme saavutanud palju. Meil on lõpuks õnnestunud suunata tähelepanu harvaesinevatele haigustele. Nende haigustega inimesed on alati kõrvale jäetud ja neil on olnud raske saada üldse mingit ravi. Meil on vähemalt õnnestunud luua liikmesriikides teabepunktid, mis teavitavad inimesi nende õigustest. Varem ei ole midagi taolist kättesaadav olnud. Kui tulevikus luuakse tugivõrgustikud, muutub liikmesriikide jaoks lõpuks võimalikuks levitada parimaid tavasid, teavet kuld- ja plaatinastandardite ning teaduse arengu kohta. Siiani seda koordineeritud ei ole. On üksikuid tipptasemel pädevuskeskusi, kuid ei ole koordineerimist.
<P>
Kõik need tähistavad olulisi õnnestumisi koos ambulatoorse ravi ja muude valdkondadega, mida ma praegu ei puuduta. Muidugi on ka asju, mis mind nukraks teevad. Oleksin eelistanud, et eelneva loa andmise üle ei oleks olnud rahmeldamist ja nääklemist, mis näitab lihtsalt, et liikmesriigid ei ole tundnud ära asju, mis on tegelikult olulised. Õnneks on aga liikmesriike, kellega on meil võimalik hästi koostööd teha, ja oleme täna seda näidanud. Meie eesmärk peab olema tagada, et tervishoiusüsteem igas riigis on nii hea, et keegi ei taha reisida teise riiki, mille keelt nad ei oska. Kui see, mida täna ja homme teeme, on väike samm selle suunas, sest saab selgemaks, millistel riikidel on head teenused ja millistel on kehvad teenused, millised teevad midagi oma kodanike heaks ja millised ei tee, siis oleme palju saavutanud.
<P>
Loodan, et üks selle väiksemaid kõrvalmõjusid on läbipaistvus. Meil on tarvis teada, millistel liikmesriikidel on kõrged standardid ja millised on madala tasemega. Olen pärit riigist, kus võin tunda end suhteliselt rahulikult. Olen aga teadlik inimeste probleemidest paljudes teistes liikmesriikides ja tunnen selle pärast häbi, sest see ei ole Euroopa Liidu vääriline.
<P>
Sooviksin tänada raportööri suure töö eest ja iseäranis komisjoni, John Dallit ja tema meeskonda, kes on osutanud Euroopa Parlamendile ning John Bowisele, selle õigusakti loojale parlamendi eelmisel ametiajal, nii palju toetust kui oleksime osanud soovida. Sooviksin samuti tänada eriti eesistujariiki Belgiat, kes ei ole täna kohal, kuid kes on teinud kõikvõimaliku, et tagada selle protsessi õnnestumine. Ehkki eesistujariik Belgia tegi kõik enda võimuses, ei saavutanud ta alati palju teiste liikmesriikide mõnikord põikpäiste ajast ja arust hoiakute tõttu. Midagi on aga tehtud ning arvan, et meil on võimalik hääletada homme puhta südametunnistusega selle õigusakti poolt.
<P>
(Aplaus)
<SPEAKER ID="433" NAME="Antonyia Parvanova">
fraktsiooni ALDE nimel. - Austatud juhataja! Vaadates tagasi neli aastat ALDE kampaania "Euroopa patsientide heaks” käivitamisele, on mul mõjuvaid põhjusi toetada detsembris nõukoguga saavutatud kokkulepet. Sooviksin esiteks tänada raportööri Françoise Grossetête'i ning lisaks ka teisi variraportööre nende tubli koostöö ja suure töö eest ning samuti meie kolleegi John Bowist, algatuse loojat.
<P>
Parlament jäi läbirääkimiste ajal nõukoguga ühtseks ja kindlaks. Seisime patsientide eest ja esimest korda saab ELis olema selge õigusraamistik patsientidele, kes taotlevad ravi teises liikmesriigis. Peame võtma saavutatud kokkulepet kui väikest edasiminekut, kuid Euroopa patsientide seisukohast on tegemist tõelise saavutusega, mis tugevdab nende õigusi, keskendudes samal ajal nende vajadustele, neile kättesaadavale teabele ning tervishoiuteenuste kvaliteedile ja ohutusele.
<P>
Olen aga kindel, et parlament oleks toetanud ulatuslikumat tulemust. Ehkki tunnistan liikmesriikide vajadust suuta kehtestada eelneva loa andmine, et säilitada oma tervishoiusüsteemide jätkusuutlikkus, on kahetsusväärne, et nemad - sealhulgas eesistujariik Belgia - on seadnud mõnikord organisatoorsed kaalutlused patsientide huvidest ning vajadustest kõrgemale. Esindame aga oma kodanikke ja vastutame nende esindamise eest siin parlamendis.
<P>
Lubage mul mainida vaid üht näidet: kvaliteet ja ohutus. Ehkki liikmesriigid olid huvitatud kvaliteedi- ja ohutuseriskide kehtestamisest eelnevast loast keeldumise kriteeriumina, ei ole nad olnud valmis andma heakskiitu - ja on olnud vastu - teabe vahetamise ja nõuete täiendamise süsteemile selles valdkonnas ELi tasandil.
<P>
Fraktsioon ALDE toetab tulevast direktiivi, kuid oleme selle rakendamise puhul ranged ja veendume, et rakendunud on nõuetekohane aruandlus ning järelvalve, et tagada direktiivi õige rakendamine ja et eelneva loa ning kulude hüvitamise sätted ei muutu õigustamatuteks takistusteks patsientidele.
<P>
Lõpuks lubage mul rõhutada midagi, mis on minu arvates kahetsusväärne: kokkulepitud sätete ambitsioonitus e-tervishoiu valdkonnas, jällegi tingituna tugevast vastuseisust kõige arenenumatelt liikmesriikidelt selles valdkonnas. Komisjoni esialgset ettepanekut on oluliselt nõrgendatud. Sooviksin seetõttu esitada John Dallile järgmise küsimuse. Kas komisjon kaaluks eraldi ettepaneku väljatöötamist, mis käsitleb e-tervishoidu, koostöö soodustamist ning patsientide andmete ja ohutuse koostalitlusvõime võimaldamist, muutes selle nõnda Euroopas tegelikkuseks?
<SPEAKER ID="434" NAME="Jean Lambert">
fraktsiooni Verts/ALE nimel. - Austatud juhataja! Paljud siin parlamendis mäletavad, et esimesel lugemisel oli see väga kuum teema, ja arvan, et kuuleme praegu vaid mõnd meie erimeelsust. Tunti muret, kas turujõud seljatavad üldist huvi pakkuvad teenused, ning inimesi, kes tundsid muret patsientide õiguste pärast valida ja reisida, ässitati nende vastu, kes küsisid, millised patsiendid tegelikult seda valikut teostaks.
<P>
Arvan, et lõpuks on meil mõistlik kompromiss. Nagu inimesed on tõdenud, toimib meil juba sellistel juhtudel, kui vajame arstlikku abi ning kiireloomulist, sotsiaalkindlustuse koordineerimisest lähtuv süsteem. Direktiiv puudutab rohkem turusüsteemi, valikuid ja inimeste võimet valida, kuhu minna ja kuidas seda teha nii, et raha neile järgneb. Seega on meil nüüd selgus selles, et liikmesriigid saavad rakendada oma süsteeme, mis võimaldab neil tagada, et on võimalik vajadused rahuldada.
<P>
Direktiivi tuleks toetada ka selle pärast, et selles käsitletakse õigusmõõdet ja -kindlust puudutavaid küsimusi: seda, kellel on vastutus järelravi eest; heastamise küsimust probleemide korral; küsimusi, mis puudutavad selle tagamist, et protseduure teostavad kvalifitseeritud tervishoiutöötajad.
<P>
Harvaesinevate haiguste küsimuses oleme saavutanud samuti kompromissi, mis on parem sellest, mida esimesel korral taotlesime.
<P>
Nagu inimesed on öelnud, toimib see hästi paljude patsientide puhul, kuid meil on tarvis patsientide eest ka oma liikmesriikides hoolitseda.
<SPEAKER ID="435" NAME="Milan Cabrnoch" LANGUAGE="CS">
Austatud juhataja! Sooviksin alustuseks tänada mõlemat raportööri Françoise Grossetête'i ja John Bowist! Täna möödub täpselt kaks aastat, kuus kuud ja 16 päeva sellest, kui Euroopa Komisjon esitas kauaoodatud direktiivi, mis käsitles patsiendiõigusi piiriüleses tervishoius, kuid direktiivi ajalugu ulatub tagasi palju kaugemale, mil küsimus oli algselt osa teenuste direktiivist. Nüüd on selge, milline tohutu viga tervishoiuteenuste väljajätmine teenuste direktiivist oli. Me ei tohi unustada, et kokkulepitud direktiiv käsitleb ainult patsientide õigusi ning tervishoiuteenuste vaba liikumine ELis on jätkuvalt lahendamata. Liikmesriikide tervishoiusüsteemid võivad rajaneda samadel põhimõtetel, kuid tervishoiuteenuste osutamise korraldus erineb konkreetsete liikmesriikide vahel suuresti.
<P>
Tekst, mille üle homme hääletame ja mida toetan, on oluline kompromiss kodanike ning patsientide õiguste ja liikmesriikide valitsuste vahel. Vaatamata paljudele mööndustele ja raskustele, kujutab esitatud ettepanek väikest, kuid olulist edasiminekut. Väljapakutud direktiivis täpsustatakse, ehkki ebatäielikult, patsientide õigusi, tagades neile juurdepääsu teabele, kinnitades täielikult subsidiaarsuse põhimõtte kohaselt liikmesriikide ainuvastutust tervishoiuteenuste korraldamisel ja rahastamisel ning ainuvastutust tervishoiuteenuste kvaliteedi, ohutuse ja kättesaadavuse eest nende territooriumidel, andes neile võimaluse määrata kindlaks eeskirjad, millest lähtuvalt peab kodanik vajaduse korral taotlema nõusolekut enne tervishoiuteenuste saamist välismaal.
<P>
Head kolleegid! Loodan, et jätkame siin parlamendis tööd direktiiviga ka tulevatel aastatel ning täiustame patsientide õigusi ELis.
<SPEAKER ID="436" NAME="Kartika Tamara Liotard" LANGUAGE="NL">
Austatud juhataja! Homme on tähtis päev: päev, mil tervishoiust saab siseturu toode. Uus direktiiv käsitleb tervishoidu kaubeldava artiklina. Need, kellel on enim raha, pääsevad esimesena ligi suurima ja odavaima tervishoiuteenuste pakkumisega paikadele. Ettepanekuga säilib aga olemasolev kahetasemeline tervishoiusüsteem. Ei tea, mitu kaasparlamendiliiget suudab samastuda sellega, mida ütlen. Tervishoid on põhivajadus, millele peaks olema kõigil võrdne juurdepääs. Need teist, kes kavatsevad homme hääletada poolt, arvavad tõenäoliselt, et annate hoobi patsientidele, kuid nii see päris kindlasti ei ole. Olen kõige poolt, mis edendab patsientide õigusi, kuid kui selle direktiivi vastu võtame, võime eeldada tegelikult arvukaid probleeme patsientide õiguste valdkonnas. Toon teile mõned näited.
<P>
Kindlustajatel on ainult hea meel saata patsiendid üle piiri, kui seal on odavam ravivõimalus. See vähendab tervishoiuteenuste pakkumist patsientide päritoluriikides. Raviteenuseid, mis ei ole enam kasumlikud, ei pakuta enam kallimates piirkondades. Kaugelt sellest, et neile rohkem õigusi anda, ei jäta see patsientidele valikut ja neil tuleb reisida üle piiri. Lisaks ei ole patsientidel piirkondadest, kus tervishoiuteenused on odavamad, võimalik reisida teistesse piirkondadesse, kuna neile ei hüvitata automaatselt sellega kaasnevaid lisakulusid. Terviseturism, mis on direktiivi ettenähtud eesmärk, piirdub seetõttu vaid rikastega.
<P>
Vaatleme nüüd piirkondi, kus tervishoid on odav, ja neid, kus ooteajad on lühikesed. Lõpuks tuleb neil nii palju terviseturiste sisse, et nende oma kohalikud patsiendid surutakse välja. Meil oli võimalik lugeda näidet sellest Belgia väljaande De Standaard esmaspäevasest numbrist ja võin teile kinnitada, et taolisi näiteid tuleb veel. Arvan, et igal patsiendil on õigus kvaliteetsetele tervishoiuteenustele, mida pakutakse nende emakeeles elukoha lähedal, kus pere on käe-jala juures. Selle asemel ergutab Euroopa patsiente taotlema tervishoiuteenuseid välismaal ja laseb siis turul oma töö teha. Need teist, kes sellega nõustuvad, hääletavad homme poolt. Need, kes nõustuvad minuga, peaksid kindlasti hääletama vastu.
<SPEAKER ID="437" NAME="Oreste Rossi">
fraktsiooni EFD nimel. - (IT) Austatud juhataja! Head kolleegid! Direktiiv sisaldas algselt keerulisi valdkondi. Aruteludel komisjonis ja kolmepoolse menetluse ajal saavutasime kokkuleppe teksti üle, mis on tervikuna tasakaalustatud ning mis arvestab tervishoiuteenuste kvaliteedi ja ohutuse vajadusi, kulude hüvitamise üldpõhimõtteid, eelneva loa andmist, piiriülest koostööd harvaesinevate haiguste ravil ning elektroonilisi tervishoiuteenuseid.
<P>
Meie esialgne eesmärk oli saavutada, et tunnustataks kõikide patsientide õigust piiriülestele tervishoiuteenustele, ennetades seega meditsiiniturismi. Kulud, mis tekivad tervishoiuteenistusel teise liikmesriigi kodaniku ravimisel, peaks õigusega kandma patsiendi päritoluriik.
<P>
Tahtsime samuti kohustada liikmesriike tagama tervishoiuteenuste põhitasemeid, kuid see ei olnud võimalik. Vahendusmenetluse teel tekstis saavutatud täiustusi silmas pidades hääletame poolt. See kehtib ka teistele arutletavatele tekstidele, mis puudutavad Alzheimeri tõbe ja muid dementsuse vorme käsitlevat Euroopa algatust, mis on esmane samm õigusakti ettepaneku esitamisel, mille eesmärk on saavutada olemasolevate eri poliitikasuundade integratsioon.
<P>
Mõlema meetme ühine eesmärk on rõhutada vajadust liikmesriikide parema koordineerimise järele eranditult kodanike huvides.
<SPEAKER ID="438" NAME="Csanád Szegedi" AFFILIATION="NI">
(HU) Austatud juhataja! Enikő Győri! Head kolleegid! Toetan isiklikult raportit patsientide õiguste kohta piiriüleses tervishoius. Arvukad näited on näidanud, et suur arv patsiente taotleb sobivaid tervishoiuteenuseid teistes liikmesriikides. Oleme kõik tuttavad Kohli kohtuasjaga Luksemburgis, mis on selle nähtuse kindel tõend. Kahjuks ei piirdu välimised ja sisemised erinevused ELis, mille all mõtlen erinevusi Lääne- ja Ida-Euroopa piirkondade vahel, majanduslike erinevuste ning sotsiaalteenuste erinevustega. Ka tervishoius on suur lõhe ja just Euroopa Parlamendi ülesanne on vähendada neid erinevusi, see tähendab erinevusi Lääne- ja Ida-Euroopa vahel, kuna ühetaoliselt kõrge kvaliteediga tervishoid suudab tagada vahendid, et vähendada ühest liikmesriigist pärit inimeste arvu, kes kasutavad teise tervishoiuteenuseid. Lisaks on ülioluline standardida tervisekindlustusseltside roll, kuna seeläbi suudavad nad tagada, et ei piirata liikumisvabaduse kõikehõlmavat Euroopa põhimõtet.
<P>
Lisaks arvan, et on oluline koordineerida kutsekolleegiumi soovitusi, et tagada, et konkreetsed liikmesriigid rakendavad samade haiguskategooriate puhul samu raviteenuseid. Tervis ei tohi olla eelisõigus ja samu haigusi ei või ravida erinevalt Ungaris ning Rootsis vaid selle pärast, et esimene asub Ida-Euroopas ja inimesed elavad vähem soodsates majandustingimustes, samal ajal kui teine kuulub Lääne-Euroopasse ning inimesed on jõukamad.
<SPEAKER ID="439" NAME="Christofer Fjellner" AFFILIATION="PPE">
(SV) Austatud juhataja! Arvan, et homsest hääletusest tuleb üks olulisimaid hääletusi, millesse oma Euroopa Parlamendis oldud kuue aasta jooksul kaasatud olen olnud. See ei ole selle pärast, et puudutab palju inimesi - enamik inimesi muidugi tahab ja neil on õigus saada häid õigeaegseid tervishoiuteenuseid seal, kus nad elavad. See on selle pärast, et nende jaoks, keda see puudutab, võib see olla uskumatult oluline. See võib olla isegi elu ja surma küsimus. See puudutab ka Euroopa koostöö põhiideed - vaba liikumist. On tegelikult häbiväärne, et alles nüüd laiendame liikumisvabadust neile, kes seda enim vajavad; neile, kes on haiged; neile, kes on patsiendid.
<P>
Tegemist on kompromissiga ja tean, et nii mina kui ka kolleegid Euroopa Rahvapartei (kristlike demokraatide) fraktsioonist oleksid läinud mitmel puhul kaugemalegi, kuid me ei tohi praegu unustada, mis oli asjade seis alles mõni aeg tagasi, kui räägiti tervishoiuturismist, riigisiseste tervishoiusüsteemide kokkuvarisemise ohust, etteteatamise tingimusest või kui otse väljendudes oleksime pidanud küsima luba enne õiguste teostamist, mis Euroopa Liidu Kohus meile andnud on. Just selline oli asjade seis enne ja selle valguses kujutab asjaolu, et meil üldse otsus on, tohutut edu.
<P>
Ma ei pea seda otsuseks, mida teeme selle tulemusel, mida Rootsi või Euroopa vasakpoolsed on teinud, vaid pigem selle kiuste. Mäletan eelmist sõnastust ja asjaolu, et näiteks Rootsi sotsiaaldemokraadid jäid esimesel lugemisel selle üle hääletamisel erapooletuks. Eile nõudis keegi etteteatamise kehtestamist Rootsis. Loodan, et Rootsi ei tee seda. Oleme tulnud toime etteteatamiseta pikki aastaid ja loodan, et jätkame selleta ka tulevikus.
<P>
Meie otsus tehakse aga siin Euroopa Parlamendis homme ja siis oleneb see liikmesriikidest ning komisjonist. Rakendage see, nii et tugevdame patsientide õigusi nende vähendamise asemel. See on minu palve liikmesriikidele. Komisjonile ütleksin: hoidke liikmesriikidel hoolega silma peal, sest teame, et nad tahavad selle rakendamist vältida!
<SPEAKER ID="440" NAME="Gilles Pargneaux" AFFILIATION="S&amp;D">
(FR) Austatud juhataja! Lugupeetud Enikő Győri, volinik! Kõigepealt lubage mul väljendada rahulolu arengu üle, mis saavutatakse direktiiviga, mille homme vastu võtta kavatseme. Aastaid on ainult Euroopa Liidu Kohus lahendanud piiriülest tervishoidu ja patsientide õigusi puudutavaid vaidlusi.
<P>
Nüüd ei ole patsientide liikuvus Euroopas enam harv nähtus, vaid on muutunud argielu osaks. Piiriülene ravi kujutab nüüd 1% tervishoiu kogukulutustest Euroopas.
<P>
Me ei tohiks aga ajada segamini patsientide liikuvust viimastel aastatel tekkinud meditsiiniturismiga. Viimane on muutumas organiseerituks ja kahjuks osutumas üha kasumlikumaks. Tervishoid on muutumas järk-järgult konkurentsile avatud turuks.
<P>
Sakslane läheb Ungarisse hambaravile, Briti kodanik - kui tal vahendeid on - läheb Prantsusmaale, et kiiremini lõikusele pääseda. Selle kohta on palju näiteid. Peame aga tagama, et tervishoidu ei koheldaks börsikaubana, nii et oleksime kõik võrdsed. Just selle pärast oleme viimasel kolmel aastal kaitsnud põhimõtet, et kindlustajariik annab haigla- ja haiglaväliseks raviks eelneva loa.
<P>
Sooviksin tunnustada raportööride - Françoise Grossetête'i ja meie sotsialistist raportööri Dagmar Roth-Behrendti, keda sooviksin iseäranis kiita - tööd, mis on võimaldanud olulisi edusamme, nagu tervishoiuteenuste kulude hüvitamine, riigisiseste kontaktpunktide ning Euroopa tugivõrgustike loomine, harvaesinevate haiguste ravi ning liikmesriikide tõhusam koostöö.
<P>
Austatud juhataja! Volinik! Meie töö ei ole lõppenud. Meil on tarvis minna edasi, kaugemale tehtud edusammudest, et kõrvaldada erinevused, mis meil ikka veel Euroopas on, ja tean, et koos suudame tagada, et Euroopa patsiendid ning kodanikud saavad võrdset ravi.
<SPEAKER ID="441" NAME="Corinne Lepage" AFFILIATION="ALDE">
(FR) Austatud juhataja! Enikő Győri! Volinik! Kokkuleppe põhiväärtus on, et see pakub mõnel määral õiguslikku selgitust, nagu kaasparlamendiliikmed öelnud on. Siiani vastutas just Euroopa Liidu Kohus nende küsimuste eest, mis on õigusliku ebakindluse peamine põhjus, mida praegu kõrvaldame, ja arvan, et peaksime olema väga tänulikud raportöörile Françoise Grossetête'ile, variraportööridele ning ka John Dallile tehtud töö eest. Õigusakt parendab patsientidele suunatud teavet, tervishoiuteenuste kvaliteeti, kulusid ja kulude hüvitamise korda.
<P>
Olen samuti rahul eelneva loa andmise korraga kallima ravi, sealhulgas haiglaravi, spetsialiseeritud ravi või patsientidele erilist riski kujutava ravi puhul. Eesmärk on ilmselgelt mitte takistada patsiente saamast ravi välismaal, vaid ennetada meditsiiniturismi ja samuti riske sotsiaalkindlustuse süsteemidele.
<P>
Mul on aga vastakad tunded korra rakendamise tingimuste suhtes, mis võivad tekitada liikmesriikide patsientide seas ebavõrdse kohtlemise ohu.
<P>
Esiteks, mida tähendab mõistlik aeg? Peame kandma hoolt tagamaks, et termin "mõistlik” ei seaks ohtu patsientide vajadusi.
<P>
Peame samuti hoolitsema selle eest, et liikmesriikides kehtestatakse rahastamise kord, millega tagatakse, et patsiendid, eriti kõige vasemad, ei pea liiga palju ette maksma. Ei oleks vastuvõetav, kui haldusprobleemid vähendaks patsientide õigusi.
<P>
Lõpuks võivad ka liikmesriikide otsused tervishoiuteenustega seotud kulude hüvitamise kohta viia ebavõrdsusteni patsientide vahel, kui hüvitamine on ühest küljest minimaalne ja teisest küljest midagi muud.
<P>
Austatud juhataja! Volinik! Need on punktid, mida esitada soovisin.
<SPEAKER ID="442" NAME="Claude Turmes" AFFILIATION="Verts/ALE">
(DE) Austatud juhataja! Head kolleegid! John Bowis! Direktiiv loob selged läbipaistvad õigused. Kui tahan sõita välismaale, on olukord selge ja otsused ei ole enam meelevaldsed, nagu see oli mõnedes riikides. Lisaks on kättesaadav parem teave, kui valin teise riiki minemise. Direktiivi peavad aga rakendama riikide valitsused. Direktiiv on takistanud sündimast midagi, millest komisjoni ja võib-olla parlamendi mõned liikmed on unistanud ja milleks on piiride avamine riiklike tervishoiusüsteemide parendamiseks. Tunnen uhkust asjaolu üle, et kahe raportööri, seahulgas Françoise Grossetête'iga, on meil õnnestunud säilitada tasakaal. Oleme avaldanud vastuseisu terviseturismile ja toetust selle tagamiseks, et riiklikke süsteemidele ei tehta hinnadumpingut. Direktiiviga ei lahendata arstiabi kvaliteedi erinevuste probleemi. Seda saab saavutada ainult investeeringute piisava tasemega igas liikmesriigis.
<P>
John Dalli ja komisjon! Mul oleks hea meel, kui nüüd, kui meil direktiiv on paigas, keskenduksite pingsamalt sotsiaalkindlustust käsitlevale määrusele, mis on süsteem, millel kõik rajaneb ja millega tehakse selgeks, kellele makstakse ja kus kõik on hästi korraldatud. Peaksite avaldama liikmesriikidele enam survet tagamaks, et määrust rakendatakse tõhusamalt, selle asemel et tulla välja uute ideedega reguleerimata jätmise ja konkurentsi kohta.
<SPEAKER ID="443" NAME="Kay Swinburne" AFFILIATION="ECR">
Austatud juhataja! Direktiiviga on astutud konkreetseid samme patsientide õiguste tugevdamiseks juurdepääsul tervishoiuteenustele kogu ELis. Olen hakanud tundma direktiivi vastu huvi, kuna rakendamisel on eriline mõju minu valijaskonnale Walesis, kus vaatamata Ühendkuningriigi valitsuse läbirääkimistele ELiga tervishoiu küsimustes on tervishoiuteenuste edaspidine juhtimine ja osutamine jagatud pädevus, mida teostatakse Walesi valitsuse kaudu.
<P>
Minu esialgne mure Walesi tervishoiusüsteemile avalduva võimaliku mõju pärast kulude hüvitamise ja eelneva loa puhul on vähenenud, kuna ettepanekud on muudetud veidi paindlikumaks. Liikmesriikide ja regionaalsete paaride võime otsustada abikõlblike raviteenuste üle, mis nõuavad eelnevat luba, ja ülempiiri seadmine kulude hüvitamisele aitavad oluliselt leevendada muret juba pingul ja ülekoormatud tervishoiusüsteemide üle.
<P>
Endiste ja praeguste kolleegide, eriti John Bowise töö tulemusena parlamendis võime olla rahul edasimineku üle patsientidele vajaliku selguse, tervishoiuteenuste parema valiku ja ELi eri tervishoiusüsteemide suurema koostöö tagamisel. See peaks viima patisentide valikute kaudu standardite tõusuni kogu ELis.
<SPEAKER ID="444" NAME="João Ferreira" AFFILIATION="GUE/NGL">
(PT) Austatud juhataja! Direktiiviga kavatsetav on olnud algusest peale selge: lisada teenuste liberaliseerimise eesmärkide sekka tervishoiuteenused ning niiviisi rahuldada äri- ja finantsgruppide huve, laiendades nende tegevusalasid tervishoiuvaldkonda Euroopa Liidu kõikides riikides ning koheldes tervishoiuteenuseid, justkui need oleksid veel üks börsikaup ja nende kasutajad pelgalt tarbijad.
<P>
Ettepanek süvendab ebavõrdsusi eurooplaste vahel, tehes kahju neile, kellel ei ole vahendeid, et võtta appi erasektori või ELi teise liikmesriigi tervishoiuteenuseid. Isegi lisatud muudatuste puhul oleks kasutuselevõtul ja võimalikel väga kõrgetel seonduvatel kuludel rasked tagajärjed mõnede riikide, sealhulgas Portugali ja selle riikliku tervishoiuameti seisukohast.
<P>
Tegelikult ei tunne sama Euroopa Liit, mis kehtestab ränki piiranguid riikide eelarvetele, kui tegemist on avalike teenuste (nt tervishoid) rahastamisega, muret samade eelarvete ülekoormamise pärast, kui tegemist on riikide raha suunamisega tervishoiuteenustega tegelevasse erasektori äri- või finantsgruppi või meditsiiniturismi soodustamisse.
<P>
Tegelikult ei ole ettepanek oma majandustegevuse soodustamise innus taganud nõuetekohaseid kaitsemeetmeid kasutajate ohutuse ega tervishoiuteenuste kvaliteedi seisukohast, iseäranis haiglaväliste tervishoiuteenuste puhul. Erinevalt sellest, mida mõned inimesed on öelnud, ei nähta eelneva loa andmise korras ette piisavalt eraldisi nendeks juhtumiteks. Seetõttu on vajalik, et blokeeritaks ka need kavatsused nagu 2007. aastal, kui tervishoiuteenused jäeti välja kurikuulsast Bolkesteini direktiivist.
<SPEAKER ID="445" NAME="Jaroslav Paška" AFFILIATION="EFD">
(SK) Austatud juhataja! Sooviksin alustuseks öelda, et olen veidi pettunud nõukogu seisukohas patsientide õiguste kohta piiriüleses tervishoius, kuna nõukogu on jätnud esimesel lugemisel vastu võtmata palju häid muudatusettepanekuid Euroopa Parlamendilt.
<P>
Euroopa Parlament rajas esimesel lugemisel hea aluse piiriülese tervishoiuteenuste osutamise eeskirjade õigeks kohaldamiseks liikmesriikides, nii et patsientidel oleks võimalik, kui see on õigustatud, vastavalt kehtestatud eeskirjadele ja kohtuid koormamata saada neile vajalikku ambulatoorset või haiglaravi teises liikmesriigis.
<P>
Seetõttu on hea, et raporti koostamisel komisjonis teiseks lugemiseks oli võimalik jätkata parlamendi seisukohta väljendavat esimesest lugemisest pärit algset filosoofiat, ning piiriüleste tervishoiuteenuste osutamise praegusest segasest olukorrast alates liikuda edasi probleemi väärika lahenduseni.
<P>
Kompromisstekst, mida toetab Euroopa Kohtu praktika ja mis esitati tänaseks aruteluks, tagab meie kodanikele uued võimalused ja uue kvaliteedi tervishoius, ning seetõttu peame - minu arvates - taotlema, et direktiivi kohaldataks argielus võimalikult ruttu.
<SPEAKER ID="446" NAME="Licia Ronzulli" AFFILIATION="PPE">
(IT) Austatud juhataja! Head kolleegid! Aastaid väldanud kohtuprotsessi järel hääletame homme lõpuks raporti üle, millega seatakse Euroopa kodanikud, kes on sunnitud iga aasta kohase arstiabi saamiseks välismaal käima, õiguslikult kindlale alusele.
<P>
See võimaldab kõikidel patsientidel - ja mitte ainult parimat teavet omavatel või rikkaimatel - saada kasu õigustest, mida on juba aastate jooksul tunnustatud Euroopa Liidu Kohtu otsustes. Riiklike kontrollpunktide avamise tõttu ei kujuta piiriülene juurdepääs tervishoiuteenustele enam pimesi uskumist, mille alusel siiani haigustest juba kurnatud patsiendid on kahjuks liigagi tihti pidanud lahendama bürokraatia-, keele- ja rahaprobleeme.
<P>
Haiglaravi puhul võib kindlustajariik nõuda patsientidelt, kes otsustavad taotleda ravi välismaal, eelnevat luba, mis on ilmselgelt vajalik tema tervishoiusüsteemi stabiilsuse kaitsmiseks. Ehk oleks olnud võimalik mõnes punktis teha enam patsientide kaitsmiseks, näiteks eelneva teavitamise korra puhul, mis võimaldab liikmesriikidel arstiabikulusid ette maksta, kuid ainult vabatahtlikul alusel.
<P>
Lõpuks sooviksin rõhutada oma entusiasmi osalejana arutelul, mida on peetud täielikult seinast-seina ainult ühe ühise nimetajaga, nimelt prioriteediga, et lõpetada tuhandete patsientide katsumused kogu Euroopas, ja see hetk näib olevat viimaks kätte jõudnud.
<SPEAKER ID="447" NAME="Karin Kadenbach" AFFILIATION="S&amp;D">
(DE) Austatud juhataja! Enikő Győri! John Dalli! Minu arusaam on, et poliitika ülesanne on aidata kaitsta ja parendada meie kodanike elukvaliteeti. See ei ole praegu tervishoiuvaldkonnas lihtne ülesanne. Eelkõige vastutavad liikmesriigid tervishoiuteenuste osutamise ja parimale ravile juurdepääsu tagamise eest hoolimata patsientide sissetulekust ja piirkonnast, kus nad elavad.
<P>
Siiski on isegi parimate võimalike riiklike tervishoiusüsteemide korral juhtumeid, kus patsiendid vajavad või soovivad abi, tuge ja ravi teisest riigist. Direktiiviga kehtestatakse õiguslikud alused ja tagatised, et patsiendid pääsevad nendele teenustele ligi täiendava bürokraatiata, õigusliku ebakindluseta ja ilma, et nad peaksid tegema suuri ettemakseid.
<P>
Pika läbirääkimiste protsessi järel näen direktiivi tõelise õnnestumisena, ehkki selle rakendamine nõuab olulist jõupingutust tervishoiusüsteemidelt konkreetsetes liikmesriikides ja kindlustusseltsidelt. Loodan väga, et jätkate sel puhul surve avaldamist, sest isegi parimad direktiivid saavad olla tõhusad ainult juhul, kui neid nõuetekohaselt rakendatakse. Kutsun ka teid üles püsivusele püüdlustes laiendada ennetusabinõusid ja tervishoiuteenuste osutamist. Arvan, et tahame, et Euroopa kodanikud jääksid võimalikult kaua terveks ja et neil oleks parim võimalik juurdepääs kvaliteetsele arstiabile madalaima võimaliku hinna eest.
<SPEAKER ID="448" NAME="Frédérique Ries" AFFILIATION="ALDE">
(FR) Austatud juhataja! Enikő Győri! Volinik! Sooviksin ka tänada ja õnnitleda meie raportööri Françoise Grossetête'i, kes on teinud ära hiilgava töö teatepulga ülevõtmisel, mille ulatas talle meie endine kolleeg John Bowis. Arvestades kõiki tänusõnu, mida ta saab, näib veidi, et tunnustame täna John Bowist!
<P>
Arvan, et on tähtis tõsta esile olulist rolli, mida etendas eesistujariik Belgia, kes tegi, mis oli vajalik selle keerulise kompromissi saavutamiseks parlamendi ja iseäranis teatud liikmesriikidega, kelle seisukoht oli - kuidas võiksin seda kirjeldada - mõnel juhul tõrjuv.
<P>
See piiriülest tervishoidu käsitlev direktiiv on oluline, isegi kui puudutab ainult 1% riikide tervishoiueelarvetest, sest peale arvnäitajate peaksime suunama tähelepanu just sümboli jõule, milleks on iga Euroopa kodaniku seaduslik õigus ravile välismaal ja kõikide õigete andmete olemasolul kulude hüvitamisele saadud ravi eest.
<P>
Samuti on oluline kehtestada selgelt kaitseabinõud, et ennetada mis tahes kujul meditsiiniturismi, kuid ka lisada teksti piisav paindlikkus, et soodustada diagnoosi ja ravi mõlemal pool piiri. Pean siinkohal silmas kindlaid haigusi, nagu harvaesinevad haigused.
<P>
Austatud juhataja! Lõpetan öeldes, et tegemist on olulise esimese sammuga, kuid et meil on tarvis minna kaugemale ja võidelda veel, et liikuda edasi terve Euroopaga, keda me kõik nii kalliks peame.
<SPEAKER ID="449" NAME="Tadeusz Cymański" AFFILIATION="ECR">
(PL) Austatud juhataja! Ideaalseid seadusi ei ole. Nendel kõikidel on puudusi ja lisaks ka eeliseid, kuid direktiiv tekitab rohkem lootusi kui hirme. Vaatamata toimuvatele kiiretele muutustele on Euroopa ikka suurte erinevuste ja isegi kontrastidega maailmajagu. See puudutab nii tervishoiu taset kui ka ulatust ning on ilmne, et hirme väljendavad enam vaesed riigid, kes on teisenemisjärgus ja püüavad järgi jõuda jõukamatele. Rahastamise ja eraldiste tase arstiabivajadusteks teisenevates riikides on aga kaugelt-kaugelt madalam.
<P>
Direktiiv kujutab seetõttu tohutut võimalust ja lootuse allikat kõikidele patsientidele riikides, kellele viitan. Valitsused on silmitsi tohutu katsumusega, kuid paradoksaalne on, et tegelikult kiirendab direktiiv paljusid reforme ja juhib tähelepanu tervishoiu alarahastamise ulatusele, sest alarahastamine ei ole ainult nende riikide piiratud finantsvõimaluste tulemus, vaid ka praeguse poliitika vigade ja selle tohutu olulisuse alahindamise tagajärg, mis tervishoiul Euroopa kodanike seisukohast on.
<P>
Teid tähelepanu eest tänades palun toetust direktiivile hoolimata kaitsesätteks nimetatava lõplikust kujust. Kaitsesäte on kompromissi väljendus ja sõna "kompromiss” on see, mida meil on heameel kuulda.
<SPEAKER ID="450" NAME="Sabine Wils" AFFILIATION="GUE/NGL">
(DE) Austatud juhataja! Patsientide liikuvust käsitleva direktiivi projekt võib viia ELis kiiresti tervishoiu taandamiseni kõige madalamale ühisnimetajale teenusepõhise lähenemise teel. Minu fraktsioon on tugevalt vastu, et maksevõimest saaks kriteerium tervishoiuteenuste osutamisel ja et patsiendid muudetaks klientideks.
<P>
Väljapakutud direktiiv võimaldab tervisekindlustusseltsidel saata patsiendid odavamaks raviks välismaale. See toob kaasa tiheda konkurentsi ja surve tervishoiuvaldkonna hindadele. Kui konkreetne ravi on kättesaadav odavamalt mõnesaja kilomeetri kaugusel ja kui tervisekindlustusseltsid saadavad patsiendid sinna, on tagajärg see, et konkreetne ravi ei ole enam kohapeal kättesaadav. Seetõttu järgib tervishoiuvaldkond patsientide heaolu esmatähtsaks seadmise asemel lihtsalt turu neoliberaalset loogikat.
<P>
Sooviksin teilt küsida, head kolleegid, kas tahate näha selles tundlikus valdkonnas tervishoiuturismi. Olen selle poolt, et patsiendid saaksid tervishoiuteenuseid elukoha lähedal. Tegemist on avalik-õigusliku pädevusega üldhuviteenuste osutamise raames, mis peavad olema kättesaadavad kõigile oma kohalikus piirkonnas.
<SPEAKER ID="451" NAME="Anna Rosbach" AFFILIATION="EFD">
(DA) Austatud juhataja! Mitte keegi, kes on haige, ei taha minna võõrasse riiki, kui koduriigis on ravi sama hea. See öeldud, kujutab ettepanek parimat, mida meil on võimalik saavutada. Tagame, et muudetakse rahastamismudelit ja et ei õõnestata riiklikke tervishoiusüsteeme, tagades samal ajal, et patsiendid saavad paremaid võimalusi raviks teistes ELi riikides.
<P>
Patsientidel on hõlpsam taotleda ravi teises riigis, kui näiteks pakutavaid eriteadmisi ja ravi nende koduriigis ei leidu. See on oluline väga harva esinevate haiguste puhul, mis nõuavad väga spetsialiseeritud teadmisi. Kui saame koondada nende harvaesinevate haiguste ravi paari kohta ELis, on patsientide taastumisväljavaated palju paremad, kuna arstidel, kes kasutavad oma erioskusi sagedamini, õnnestub heade tulemuste saavutamine paremini. See ei peaks aga tähendama, et liikmesriigid nõrgestavad oma tervishoiusüsteeme -, mis on ka tekstis kirjas. Tänan teid, austatud juhataja, ja sooviksin tänada volinik Dallit ning raportööri! Tänan teid oivalise töö eest!
<SPEAKER ID="452" NAME="Elżbieta Katarzyna Łukacijewska" AFFILIATION="PPE">
(PL) Austatud juhataja! Kõigepealt sooviksin õnnitleda raportööri Françoise Grossetête'i, kes on teinud ära väga keerulise töö! Töö ei olnud lihtne Euroopa Liidu liikmesriikide ja eri riikide erinevate tervishoiusüsteemide tõttu. Ootuste ja võimaluste kompromissi saavutamine nõudis peale läbirääkimisoskuste ka eelkõige teadmisi valdkonnast. Oleme kõik teadlikud, et meetmed, mis sisalduvad direktiiv patsiendiõiguste kohta piiriüleses tervishoius - ja raportöör on nende meetmete kohta põhjalikult sõna võtnud -, on just see, mida Euroopa Liidu elanikud tahavad, eriti nendes riikides, kus juurdepääs spetsialistidele ja nüüdisaegsetele protseduuridele on piiratud.
<P>
On oluline, et direktiivi tekstiga tehtava töö ajal ja tänu saavutatud kompromissidele oli võimalik muuta liikmesriikide hoiakut, kes esialgu selle sätteid blokeerisid. Direktiivi olulised tunnused on tervishoiuteenuse kättesaadavus, hõlpsus ja kindlus ning ka patsiendi õigus kasutada teise liikmesriigi tervishoiuteenuseid ning saada kindlate kulude eest hüvitust. Direktiiv põhineb patsientide vajadustel, mitte rahalistel vahenditel.
<P>
Sooviksin juhtida tähelepanu, et direktiivi sätted tähendavad mitte ainult patsientide tervise seisundi paranemist, vaid usun, et see on aluseks tervishoiusüsteemide täiustamisele mõnedes Euroopa Liidu riikides. Tuleks rõhutada, et direktiiv on esimene ja põhjapanev samm patsientide liikuvuse, patsiendiõiguste tugevdamise ja teenuste taseme ebavõrduste kõrvaldamise suunas eri liikmesriikides.
<SPEAKER ID="453" NAME="Andres Perello Rodriguez" AFFILIATION="S&amp;D">
- (ES) Austatud juhataja! Arvan, et on õige tänada raportööre, eriti Françoise Grossetête'i ja Dagmar Roth-Behrendtit minu fraktsioonist, töö eest, mida nad on teinud tardunud õigusakti kasulikuks muutmisel, kuna see on võimaldanud lisada õiguse rahvatervisele õigusliku alusena ja andnud uue suuna, mis võimaldab meil rajada aluse kodanikele ohutuse ning kvaliteedi tagamiseks, mida nad alati valivad. Mis veelgi olulisem, nende töö on tähendanud ka, et päritoluliikmesriike, mis peavad maksma, ja liikmesriike, kus ravi saadakse, saab selgelt reguleerida.
<P>
Ma ei arva aga, et peaksime rahulduma ainuüksi sellega, vaid see peaks kujutama algust palju suuremale sammule edasi, nii et - nagu Dagmar Roth-Behrendt ütles - direktiiv muutuks vaid formaalsuseks, kuna kõikides liikmesriikides saavutatud võrdsuse tase tähendab, et ei ole vaja igat kodanikku oma riiki tagasi saata.
<P>
Selles võitluses on meil tarvis õigusakte, mis tagavad kodanike õigused arstiabile - kasu ja ohutuse suhtes -, mida nad saama peaksid, mitte lihtsalt õiguse, mis neil juba on liikuvusele liikmesriikide vahel. Just kvaliteet tekitab liidu, vastasel juhul astume väga väikseid samme.
<SPEAKER ID="454" NAME="Miroslav Ouzký" AFFILIATION="ECR">
(CS) Austatud juhataja! Need meist, kes on olnud Euroopa Parlamendis kauem, mäletavad kindlasti, kuidas see standard tekkis. Lugu on peaaegu naeruväärne. Alguses oli Evelyne Gebhardti raport, mis pidi võimaldama teenuste vaba liikumist ELis. Eraldasime osa raportist ja otsustasime, et tervishoiuteenused väärivad eristandardit. Kui komisjon direktiivi lõpuks esitas, eemaldati järk-järgult tervishoiuteenuste vaba liikumine, jättes meile osa, milles kirjeldatakse patsientide õigust liikuda tervishoiuteenuste ja tervishoiuteenuste osutamise otsimisel Euroopa Liidus vabalt ringi.
<P>
Tahan rõhutada, et meie euroopalikkus tähendab mõnikord rohkem neid loosungeid ja sümboleid kui praktiliste vabaduste rakendamist, millel liit eeldatavalt rajaneb. Direktiiv on tekitanud konkreetsete liikmesriikide seas arvukaid muresid ülekasutamise ja riikide eelarvete lõhkumise suhtes.
<P>
Sooviksin lõpuks öelda, et see ei ole päris see, mida tahtsime, kuid tegemist on õige sammuga ja kahtlemata õiges suunas. Soovin raportööridele parimat ja tänan neid töö eest!
<SPEAKER ID="455" NAME="Horst Schnellhardt" AFFILIATION="PPE">
(DE) Austatud juhataja! Toetan väga asjaolu, et direktiiv lõpuks jõustub! Sooviksin meenutada parlamendile, et üks hetk näis, et kogu õigusloome protsess äpardub. Arvan, et just raportööri ja läbirääkimiste meeskonna ning eesistujariigi Belgia osavuse tõttu on meil tulemus, millega saame väga rahul olla. Mul on iseäranis hea meel, et on määratletud selgemini liikmesriikide õigust seada piiranguid ravile teises riigis. Liikmesriikide esitatud ettepanekus see nii ei olnud. Arvan, et meil on nüüd otsus, mis lubab ravi taotluse tagasilükkamise protsessi kindlaks teha ja kontrollida. Tegemist on olulise sammuga edasi.
<P>
Keda me konkreetselt aitame? Arvan, et aitame 60 000 inimest, kes on elundisiirdamiste ravijärjekorras. Oleme muidugi juba võtnud vastu elundisiirdamisi käsitleva direktiivi, kuid tegemist on veel ühe meetmega, mis vähendab ooteaegu. Aitame miljoneid inimesi, kellel on üks 30 000 harvaesinevast haigusest. Neil on võimalik saada sihtotstarbelisemat ja kvaliteetsemat ravi, kui nad sõidavad teise riiki.
<P>
Ma ei arva aga, et direktiiv põhjustab terviseturismi arengut Euroopas. Arvan, et parlamendi vasakpoolsete väljendatud hirmud on täielikult alusetud. Tegemist ei ole küsimusega, mida meil on tarvis käsitleda.
<SPEAKER ID="456" NAME="Edite Estrela" AFFILIATION="S&amp;D">
(PT) Austatud juhataja! Tekst on suure töö ja läbirääkimiste tulemus, mistõttu sooviksin tänada John Bowist, Françoise Grossetête'i ja Dagmar Roth-Behrendtit! On vaid õiglane tunnustada tehtud edusamme, sest uues versioonis sätestatakse enam tagatisi ohutuse ja teenuse kvaliteedi suhtes. Ehkki artiklite 7 ja 8 sõnastust on täiustatud, arvan, et nende suurema võrdsuse tagamiseks oleks saanud teha enam.
<P>
Enamik patsiente, eriti neid, kes on pärit nõrgematest sotsiomajanduslikest rühmadest, ei taha ravi välismaal keelebarjääri ja pere toe puudumise tõttu. Kõrgema sissetulekuga eurooplased nende takistustega silmitsi ei seisa. Seetõttu kardan, et riikides, kus on kahetasemelised ja peamiselt tasuta tervishoiusüsteemid, võib uus õigusakt osutuda stiimuliks vähendada investeeringuid riiklikesse süsteemidesse ning soodustada tervishoiuteenuste turu loomist rikastele. Sellest hoolimata loodan, et direktiivi kohaldamine soodustab ebavõrdsuse vähendamist tervishoius.
<SPEAKER ID="457" NAME="Mairead McGuinness" AFFILIATION="PPE">
Austatud juhataja! Nagu teisedki, toetan arutelu ja direktiivi ning tänan raportööri!
<P>
Olen ehk selle suhtes veidi ettevaatlikum kui mõned parlamendiliikmed. Arvan, et oleks vale, kui parlamendist leviks uudis, et nüüdsest on piiriülese tervishoiuga kõik korras. Meil on veel palju arutada ja ellu rakendada, et see toimima hakkaks. Kas võin vaid tsiteerida - ja loodan, et teen seda täpselt - voliniku enda sõnu? Ta ütles, et on selge, et "kõikidel liikmesriikidel on kohustus investeerida riigisiseselt et tagada oma kodanikele vajalikud tervishoiuteenuseid”. Näen, et ta noogutab nõustudes, seega tsiteerisin õigesti.
<P>
On hea, et meil on see sõnum tagasiviimiseks liikmesriikidele, kes seda ei tee, ja nendele, kellel on pikad ravijärjekorrad. Siia hulka mahub minu kodumaa Iirimaa. Tõde on, et inimesed eelistaksid ravi kodu lähedal. Just seepärast on meil Iirimaal lõpmatu protest - ja väga põhjendatud protest - kohalike haiglate ning kohalike teenuste sulgemise vastu. See öeldud, võib direktiiv toimida, kui sellega sunnitakse liikmesriike ja nende tervishoiuteenuste osutajaid vaatama üle oma teenuseid kodus ja parendama teenuste osutamiste neile, kes neid vajavad. Neil tuleb nende eest maksta niikuinii, kui kodanikud kasutavad õigusi, mis direktiiv neile annab.
<P>
Kokkuvõttes on inimestel juba õigus reisida piiriüleste tervishoiuteenuste saamiseks lähtuvalt määrusest nr 883/2004, kuid nad ei ole sellest teadlikud. Kui nad oleksid, näeksime teenuste saamiseks liikumas rohkem piiriüleseid patsiente. Seega teavitagem oma kodanikke sellest, millele neil õigus on, ja lootkem, et meil ei tule üle piiri sõita, kuid kui meil tuleb, saame sõita vabalt ja saame teenuseid, mida vajame.
<SPEAKER ID="458" NAME="Edit Herczog" AFFILIATION="S&amp;D">
(HU) Austatud president! Toetan eesistujariigi Ungari esimest arutelu! Esiteks sooviksin märkida, et tasus arutada küsimust väljaspool teenuste direktiivi raamistikku, kuna piiriülese tervishoiu küsimusel on arvukaid iseloomulikke omadusi. Sooviksin kiita raportööri ja variraportööre ning lisaks ka Johni rõdul! On aga ülioluline mitte seada kahtluse alla liikmesriikide kohustust osutada vältimatut arstiabi. Liikmesriigid vastutavad arstiabi osutamise eest oma kodanikele. On väga oluline kinnitada, et direktiiv ei ole privileeg jõukatele, vaid vahend parema arstiabi osutamiseks harvaesinevate haigustega patsientidele. Lähtume oma töös sellest eesmärgist. Väga oluline on ka kaalutlus, et direktiiv võimaldab meil paremini ära kasutada looduslikke tingimusi. Viitan näiteks Ungari kuurortidele, mis võivad ravida teatud haigusi tõhusamalt, kuid on liikumatud. On ilmselge, et just patsiendid peavad meie juurde tulema. On väga oluline seda teed pidi jätkata, nii et terved, haiged Euroopa kodanikud tunneksid, et nemad on Euroopa Liidu mõte ja otstarve.
<SPEAKER ID="459" NAME="David Casa" AFFILIATION="PPE">
(MT) Austatud juhataja! Paljud meist pööravad oma tervisele vähe tähelepanu, kui me veel terved oleme ja arstiabi ei vaja. Siis aga, kui meie tervislik seisund on ohtlik, hakkame automaatselt mõistma, kui tähtis see meile tegelikult on ja kui eluliselt oluline on nõuetekohase tervishoiusüsteemi, mitte lihtsalt hea, vaid efektiivse ja tõhusa süsteemi olemasolu.
<P>
Euroopa Liidu kodanikel on võimalik saada ravi eri liikmesriikides, kui nende terviserike ei ole nende oma riigis ravitav. Peame silmas pidama, et see peaks olema viimane abinõu ja et seda ei tohiks soodustada, kuna see on kulukaim variant, mis on lisaks ebapraktiline. Peaksime selle appi võtma ainult siis, kui ei ole jäänud teist võimalust. Kui tegemist on siiski viimase võimalusega, tuleb meil tagada, et kaasnev bürokraatia vähendataks miinimumini ja et täiustaksime juurdepääsu kvaliteeti ja kindlust.
<P>
Liikmesriikidele tuleb anda ka vajalikud vahendid oma tervishoiusüsteemide kaitsmiseks ja toimetulekuks täiendava juurdevooluga teistest riikidest, mida neil võib-olla teenindada tuleb. Seetõttu oleks ideaalne, kui liikmesriikidele antaks eelnevalt volitused. Siinkohal tuleb selgelt välja, et praegused kehtivad eeskirjad ei ole piisavad - vastupidi, nad on segased ja vastuolulised. Nagu aga nägime elundidoonorluse puhul, peame püüdma tulla välja lahendustega, nii et Euroopa saaks minna valdkonnas edasi ja pakkuda oma kodanikele parimaid tervishoiuteenuseid.
<SPEAKER ID="460" NAME="Zuzana Roithová" AFFILIATION="PPE">
(CS) Austatud juhataja! Sooviksin tunnistada tohutu kergendusega ajaolu, et parlament on lõpuks saavutanud poliitilise kokkuleppe patsientide õiguse üle piiriülestele tervishoiuteenustele tingimustes, mida aastaid on kaitsnud kohtumenetluste alusel ainult Euroopa Liidu Kohus. Mul on hea meel, et tänase kompromissiga sõnastatakse sama liiki maksetingimused, mida mõned meist nõudsid teenuste direktiivile seitse aastat tagasi. Sooviksin avaldada siirast tänu kolleegidele Françoise Grossetête'ile ja John Bowisile, keda tunnustan selle vastuvõetava kokkuleppe saavutamise ja samuti selle õiguse jõustamise oluliste kaitseabinõude koostamise eest! Arvan, et õigus liikuvusele muudab raskete tervisehäirete ravi juurdepääsetavaks kõikidele eurooplastele ja viib lõpuks operatsioonide lühemate ooteaegadeni kogu ELis. Üks minu eluaegseid isiklikke eesmärke tervishoiu valdkonnas on seega täitunud. Sooviksin lisada, et oleme ikka veel silmitsi hulga küsimustega, näiteks e-tervishoiuteenuste lahendamine, tervishoiutöötajate liikuvus ja muud.
<SPEAKER ID="461" NAME="Theodor Dumitru Stolojan" AFFILIATION="PPE">
(RO) Austatud juhataja! Sooviksin alustuseks õnnitleda Enikő Győrit volituste puhul, mis tal praegu on, ja soovin temale ning eesistujariigile Ungarile ainult edu! Sooviksin tänada kõiki, kes aitasid kaasa raporti projektile, mida täna arutame!
<P>
Nagu võib-olla olete teada saanud, kuulub Rumeenia riikide sekka, mis suhtuvad ettevaatusega mitmesse kompromissi, mis nõukogus on saavutatud. See ettevaatus ei osuta Rumeenia vastuseisu piiriülesele tervishoiule. Sellega andis Rumeenia valitsus edasi mure piiriülese tervishoiu rahalise stabiilsuse ja mõõtmete pärast, mis see võib võtta, kuna - nagu väga hästi teate - mõnel liikmesriigil on väga väike rahvatulu.
<P>
Teisest küljest pakuvad investeeringud vahendit selle riski vähendamiseks. Samal ajal aga arvan, et liikmesriikide tervishoiusüsteemide reformid on ülimalt olulised. Praegusel juhul leian, et Euroopa Komisjon peaks olema rohkem kaasatud nendesse tervishoiusüsteemide reformidesse.
<SPEAKER ID="462" NAME="Christa Klaß" AFFILIATION="PPE">
(DE) Austatud juhataja! Patsientide liikuvus kujutab suurt sammu kodanike Euroopa suunas ja direktiivil on selge ülesehitus. Tal ei ole mitte ainult isa, kes on John Bowis, vaid ka ema: Françoise Grossetête. Sooviksin neid kõikide jõupingutust eest väga tänada!
<P>
Meil on kulunud kaua aega õige raja valiku arutamisele ja nüüd teame, et me ei ole veel kiirteel. Meil on aga ehitamiseks kindlad hästi projekteeritud alusmüürid. Olukord on keeruline. Kõigil meie 27 liikmesriigil on erinevad lähtepositsioonid nii tervishoiuteenuste ülesehituse kui ka kindlustussüsteemide poolest. Eelnev luba teises liikmesriigis haiglas viibimiseks ja iga riigi tervishoiuõigusaktide eetika- ja moraalipõhimõtete tunnustamine on õige meetod. Ühest küljest võimaldab see toetada kindlustusseltse ja soodustada riiklikku vastutust ning teisest küljest kõikidele kodanikele juurdepääsu teistes liikmesriikides pakutavatele teenustele.
<P>
See on oluline samm edasi, iseäranis harvaesinevate haiguste puhul. Igas liikmesriigis on võimalused erineval tasemel. Kõik neist aga saavad nüüd kasu teadusuuringute tulemustest ja mujal juba toimivatest struktuuridest. Lisaks on spetsialistidel võimalus arendada oma oskusi edasi suurema nõudluse tõttu, mis tuleneb sellest, et rohkem inimesi pääseb teenustele juurde. Inimeste seisukohast minu piirkonnas, mis on Luksemburgi, Belgia ja Prantsusmaa piiri lähedal, on piiriülene juurdepääs tervishoiuteenustele oluline eelis ja rikastab nende argielu.
<SPEAKER ID="463" NAME="José Manuel Fernandes" AFFILIATION="PPE">
(PT) Austatud juhataja! Head kolleegid! Direktiiviga antavad õigused - õigused, mida oli tegelikult juba tunnustanud Euroopa Liidu Kohus - võimaldavad kõikidel patsientidel liidus tervishoiuteenuseid kasutada.
<P>
Ettepanekuga täpsustatakse ja hõlbustatakse juurdepääsu piiriülesele tervishoiule ning õigust, mida kindlustajariik teostab kulude hüvitamise saamiseks. See on samm edasi Euroopa integratsiooni protsessis, solidaarsuse tugevdamisel ja kodanike Euroopas.
<P>
Saame lühemad ravijärjekorrad, tervishoiuteenuste parema kvaliteedi, konkurentsi ja stiimuli teadusuuringuteks. Harvaesinevad haigused on esmatähtsad ning diagnoosi ja ravi saab nüüd teostada selleks sobivaimas liikmesriigis. Direktiiv on kõikidele eurooplastele, kes vajavad tervishoiuteenuseid.
<P>
Portugali tervishoiuminister eksib seetõttu üsnagi, kui ütleb, et see võimalus on parema haridusega inimestele, kellel on suuremad rahalised vahendid: just see toimub praegu ilma direktiivita. Portugalil on oivalised tervishoiuteenused ja tervishoiutöötajad ega saa jääda selle olulise projekti veerisele. See riik peab kasutama direktiivi ära, et veelgi moderniseerima ning konkureerima võime poolest pakkuda selles valdkonnas teenuseid kõikidele eurooplastele, kes neid vajavad.
<P>
Tänan imelist raportööri, kes on teinud oivalise töö: Françoise Grossetête!
<SPEAKER ID="464" NAME="Juhataja">
Alustame nüüd registreerimata sõnavõttudega. Sõna on soovinud võtta 17 isikut. Arvestades meetme olulisust ja tähendust, kavatsen anda kõigile sõna, kuid peate piirduma ühe minutiga - pärast seda lülitatakse mikrofon välja.
<P>
Lubatagu mul vaid öelda meetme vanematele ehk John Bowisele külalisterõdul ja Françoise Grossetête'ile ning kõikidele variraportööridele: patsientide võim on kõnelnud; Euroopa Parlament on kuulanud. Suur tänu teile!
<SPEAKER ID="465" NAME="Csaba Sógor" AFFILIATION="PPE">
(HU) Austatud juhataja! See, mida me selles direktiivis toetame, on patsiendiõiguste selgem määratlus, lõputute ravijärjekordade lõpp ning väljapakutud lahendus probleemile, et oma riigis ei ole meditsiinitöötajaid saadaval. Olen kindel, et oleme kõik mõistvad ja osavõtlikud tagasihoidliku finantssuutlikkusega uute liikmesriikide tervishoiusüsteemide suhtes, nagu oleme pidanud ka arvestama kvalifitseeritud tööjõu väljarändamise ohuga.
<P>
Kui hääletame poolt, nõuame tohutut jõupingutust tagasihoidlikumate vahenditega liikmesriikide tervishoiusüsteemidelt, ent kui hääletame vastu, tagame kaudselt, et patsiendiõiguste kohaldamine nendes samades riikides jääb piiratuks. Olen veendunud, et suudame leida võimalused ebavõrdsete võimalustega liikmesriikide tervishoiusüsteemide toimimise tasakaalustamiseks. Minu riik Ungari näiteks võiks pakkuda konkurentsivõimelisi kümblusravi-, füsioteraapia- ja hambaraviteenuseid.
<SPEAKER ID="466" NAME="Richard Howitt" AFFILIATION="S&amp;D">
Austatud juhataja! Olen sügavalt häiritud, et meie muudatusettepanek nõuda ühe riigi tervishoiu järelvalveasutustelt oma ELi ametivendade teavitamist, kui meditsiinitöötaja suhtes võidakse algatada distsiplinaar- või kriminaalmenetlus, kukkus läbi parlamendi komisjonis ja seda ei viida lõpphääletusele piiriülest tervishoidu käsitleva uue ELi seaduse üle.
<P>
Lubage mul rääkida teile Saksa arsti Daniel Ubani juhtumist, kes tappis seadusevastaselt David Gray, minu valija Cambridgeshire's, andes valuvaigistit soovituslikust kümme korda suuremas annuses. Talt võeti Suurbritannias tegevusluba, kuid ta jätkab nüüd praktiseerimist Saksamaal.
<P>
Siis on dr Marcos Ariel Hourmanni juhtum, kes mõisteti süüdi tapmises tahtlikult surmava süsti tegemise eest Hispaanias, kuid kes töötab West Suffolki haigla traumatoloogia osakonnas, samuti minu valimisringkonnas, hoolimata Hispaaniale esitatud selgest taotlusest tema kutsesobivuse kohta.
<P>
Nendest näidetest ilmneb, et Euroopa õiguses on tohutu möödahiilimisvõimalus, mis võimaldab ühes meie riikidest kutsealaselt sobimatuteks tunnistatud meditsiinitöötajatel töötada ja seada patsiente ohtu teises. Paluksin volinikul selgitada, miks.
<SPEAKER ID="467" NAME="Krisztina Morvai" AFFILIATION="NI">
(HU) Austatud president! Palun, et eesistujariik Ungari ja lisaks ka nõukogu kasutaksid seda poolaastat, eesistujariigi Ungari kuuekuist perioodi, uute liikmesriikide, Ungari-taoliste kommunismijärgsete riikide iseloomulike probleemide lisamiseks nendesse aruteludesse. Kui arutame nüüd peaaegu standarditud üleeuroopalise piiriülese tervishoiusüsteemi kasutuselevõttu, ei tohi me unustada küsimust, et Ungaris näiteks töötavad kvalifitseeritud ja hea väljaõppega õed ligikaudu 250-eurose ja arstid 500- või 600-eurose kuupalga eest. Kas Euroopa Liidu arvates ei ole väga ebaeetiline, ebamoraalne ja vastuvõetamatu tunnustada mingisugust standarditud Euroopa tervishoiusüsteemi, pööramata tähelepanu palkadele...
<P>
(Istungi juhataja katkestas sõnavõtu)
<SPEAKER ID="468" NAME="Siiri Oviir" AFFILIATION="ALDE">
(ET) Austatud juhataja! Me astume edasi olulise sammu patsientide huvides. Sellest rääkisid täna siin paljud esinejad. Kuid mis minu kõrva riivas, oli see, et taas toonitati ka kartust meditsiiniturismi soodustamise pärast. Nendes sõnavõttudes kumas läbi hirm, et madalama elatustasemega ning väiksema tervishoiueelarvega liikmesriikide patsiendid ummistavad rikkamate riikide arstide kabinetid, tõrjudes kõrvale nende oma koduriigi patsiendid.
<P>
Mõelgem nüüd - see hirm ei ole ju eluline. Makstakse välja koduriigi hindades, vahe tuleb tasuda patsiendil ise. Haigel inimesel pole liigset raha, et kahe- või kolmekordseid hinnavahesid kinni maksta. Mul on piinlik kuulda, et me nüüd ja ikka veel kardame nii-öelda Poola torumehe müüti.
<SPEAKER ID="469" NAME="Marina Yannakoudakis" AFFILIATION="ECR">
Austatud juhataja! Tervishoiu ja selle direktiivi olulisust ei ole võimalik üle rõhutada. Sellel võib olla sügavaid tagajärgi liikmesriikide tervishoiusüsteemidele.
<P>
Mul on hea meel öelda, et vastuolulised ja murettekitavad küsimused on lahendatud, ning tulemuseks on tugev määratlev direktiiv, mis tugevdab liikmesriikide positsiooni tervishoius.
<P>
Ülesanne oli kaitsta tervishoiusüsteemide terviklikkust, pakkudes samas patsientidele rohkem valikuid. Liikmesriikide vajadus säilitada võim oma tervishoiuteenuste poliitikasuuna ja eelarvetingimuste üle rahuldati eelneva loa sätte ning asjaoluga, et liikmesriigid valivad, milliseid teenuseid teostatakse.
<P>
E-tervishoidu käsitleti samuti väga mõistlikul viisil, nii et seda pakutakse paindlikkuse tagamiseks, ning liikmesriigid võivad võtta selle kasutusele sel juhul ja siis, kui nad soovivad.
<P>
Üldiselt on meie ees teos, millega tagatakse liikmesriikide tervishoiusüsteemide autonoomia, pakkudes samal ajal patsientidele parimat teenust. Kiidan John Bowist hästi tehtud töö eest!
<SPEAKER ID="470" NAME="Seán Kelly" AFFILIATION="PPE">
(GA) Austatud juhataja! Olete lahkesti kõigile sõnavõtuks võimaluse andnud. Seetõttu pean korrast kinni ja kõnelen vaid ühe minuti.
<P>
Tegemist oli väga huvitava ja minu isiklikust seisukohast väga õpetliku aruteluga. Mul on iseäranis hea meel, et Euroopa Liit seab esikohale meie patsiendid, olgu nad rikkad või vaesed. Ja lisaks aitab meie patsiente oluliselt see, et teave on kättesaadav ühes kohas, igas riigis. Direktiiv avaldab samuti survet kõikidele riikidele, et nad pakuksid kvaliteetset teenust, sest selle puudumisel eelistavad meie kodanikud sõita teise riiki, kus see teenus on kättesaadav. Lõpuks ei ole palju öeldud e-tervishoiu kohta, kuid see on ka väga oluline vahend, ja me kuuleme sellest teemast tulevikus veel.
<SPEAKER ID="471" NAME="Csaba Sándor Tabajdi" AFFILIATION="S&amp;D">
(HU) Austatud president! Enikő Győri! Volinik Dalli! Tänan Françoise Grossetête'i oivalise raporti eest! Sooviksin tõsta esile raporti neli teemat. Esiteks on riiklike kontaktpunktide loomine ülioluline teabe hankimisel - see tähendab teabe hankimisel patsientide poolt. On ülioluline teada, millal täpselt peaksid tingimused sisaldama eelnevat luba. See on väga oluline harvaesinevate haiguste puhul. Üldjuhul on samuti ülioluline, et patsientidelt ei saa nõuda ettemakseid. Lõpuks sooviksin juhtida tähelepanu piiriülese tervishoiu piirkondadele, mis on väga olulised Ungarile ja Kesk-Euroopale, kuna Saksa-Austria või Ungari-Slovakkia või Ungari-Rumeenia piiri ääres, kus keelepiirid riigipiiridega ei kattu, on palju vähearenenud, üleliigseid või kasutamata tervishoiusuutlikkusi, samas kui keelebarjäärid on olematud. Tänan veel kord!
<SPEAKER ID="472" NAME="Petru Constantin Luhan" AFFILIATION="PPE">
(RO) Austatud juhataja! Juurdepääsu tagamine piiriülestele tervishoiuteenustele on põhieeldus, et võimaldada patsientidele parimat võimalikku ravi. Seda on võimalik saavutada kõige selgemate ja praktilisemate eeskirjade määratlemisega. Patsiendiõiguste täiustamist, eriti liikmesriikidevahelise teabe pakkumist ja koostööd, on võimalik saavutada e-tervishoiu arendamise ning teabe jagamisega piiriülese tervishoiu kohta.
<P>
Tutvustuskampaaniad, mida toetavad piiriülesed koostööprogrammid, saavad pakkuda patsientidele teavet tasemel, mis võimaldab neil süsteemi kasutada vastavalt kinnitatud eeskirjadele väikseima võimaliku arvu kuritarvitustega. Just seepärast arvame, et e-tervishoid ja piiriüleste tervishoiusüsteemide efektiivne soodustamine on direktiivi soovituste rakendamiseks vajalikud põhimõisted.
<SPEAKER ID="474" NAME="Zigmantas Balčytis" AFFILIATION="S&amp;D">
(LT) Austatud juhataja! Soovin kiita kõiki raportööre selle tähtsa dokumendi koostamise eest! Mis puudutab teistes Euroopa Liidu liikmesriikides osutatavate tervishoiuteenuste kättesaadavust, nende kulude katmist ja vastutust arstliku järelkontrolli üle, on inimesed praegu väga ebakindlad. Ühes liikmesriigis väljaantavad retseptid ei pruugi alati teistes riikides kehtida. See direktiiv on meie inimeste jaoks väga tähtis, kuna praegune süsteem on keeruline ning asjakohase teabe saamine raskendatud. Lisaks sellele on teaduslik arengutase väga ebavõrdne ja seega pakuks direktiiv patsientidele võimalust saada neile praegu kättesaamatut eriravi mõnes teises liikmesriigis. See võimaldaks patsientidel ühtse turu eelistest tõelist kasu saada ning mõjuks hästi kõigi liikmesriikide tervishoiusüsteemide edasistele võrdsematele reformidele.
<SPEAKER ID="475" NAME="Salvatore Iacolino" AFFILIATION="PPE">
(IT) Austatud juhataja! Head kolleegid! See meede on kindlasti kõikehõlmav ning nii raportöör kui ka teised kaasaaidanud isikud on ära teeninud meie siira tänu.
<P>
Piiriülene tervishoid tähendab piiride kaotamist ja patsientidele valikuvabaduse pakkumist, mis on täielikult kooskõlas Euroopa Liidule omase liikumisvabadusega. See liikuvus tervishoiu vallas kehtib nüüd nii harvaesinevate kui ka ülispetsiifiliste haiguste puhul, mis vajavad kiiret ravi.
<P>
Õigeaegsed ja asjakohased tervishoiuteenused muudavad võimalikuks tagada õiguse tervisele. Tervishoiuteenuste osutamine on muutumas elektrooniliseks ja see ühtlustab Euroopa Liidu kodanike ebavõrdsed ravivõimalused. Pikemas perspektiivis võib see meede osutuda isegi Euroopa akrediteerimisviisiks, mis tagab kõrged tehnoloogilised ja isiklikud standardid.
<SPEAKER ID="476" NAME="Olga Sehnalová" AFFILIATION="S&amp;D">
(CS) Austatud juhataja! Pärast kaks aastat kestnud arutelusid on selle direktiivi kompromisseelnõu põhieesmärk piiriüleste tervishoiuteenustega seotud patsientidele õiguskindluse tagamine. See tulemus on kindlasti positiivne. Arutelude komplitseerituse tõttu on siiski selgeks saanud, et erinevusi ei esine mitte üksnes eri liikmesriikide tervishoiusüsteemide vahel, vaid ka rahastamistingimustes, mille alusel Euroopa kodanikele tervishoiuteenuseid pakutakse. Sellest kui väga tundlikust probleemist annab tunnistust ka praegune pettunud arstide ulatuslik lahkumine Tšehhi haiglatest. Siinjuures on ohud ja kahtlused selle direktiivi mõjude suhtes, näiteks odavama hinna eest kvaliteetseid tervishoiuteenuseid otsivad terviseturistid. Ainult aeg näitab, kas sellest saab marginaalne probleem või osutub ülekaalukamaks selle direktiivi vaieldamatult positiivne mõju.
<SPEAKER ID="477" NAME="Miroslav Mikolášik" AFFILIATION="PPE">
(SK) Austatud juhataja! Soovin tänada oma kolleegi ja raportööri Françoise Grossetête'd ning selle direktiivi algatajat John Bowist tohutu töö eest selle direktiiviga, mille eesmärk on ohutu ja kvaliteetne piiriülene tervishoid.
<P>
Sooviksin rõhutada selget vajadust selle määruse järele, pidades silmas senini kehtivaid ebaselgeid kokkuleppeid välisriikides patsientide ravimiseks, mis on põhjustanud ebakindlust, eriti just raskelt haigete patsientide jaoks. Mul on väga hea meel, et see määrus sisaldab eraldi meetmeid just nende patsientide jaoks.
<P>
Ma toetan arvamust, mida raportöörgi rõhutas, et see õiguslik kokkulepe on mõeldud patsientidele, kes seda vajavad, mitte ainult nendele, kes selle eest maksta suudavad. Määrus esindab seega olulist sammu ELis patsientide liikuvuse saavutamisel. Nõukoguga saavutatud kokkulepe kujutab tasakaalu liikmesriikide ja Euroopa Parlamendi seisukohtade vahel...
<P>
(Istungi juhataja katkestas sõnavõtu)
<SPEAKER ID="478" NAME="Mario Pirillo" AFFILIATION="S&amp;D">
(IT) Austatud juhataja! Head kolleegid! Siiani on piiriüleste tervishoiuteenuste kättesaadavust Euroopas mõjutanud mitmesugused puudused, nagu pikad ootejärjekorrad ja keerulised hüvitissüsteemid, ning ka probleemid vastutusega piiriüleses tervishoius arstliku järelkontrolli üle.
<P>
Direktiiv, mille üle Euroopa Parlament peagi hääletama asub, on oluline edusamm, kuna see lahendab haldusprobleeme ja parandab liikmesriikidevahelist koostööd, tõstes tervishoiu kvaliteeti ja ohutusstandardeid.
<P>
Riiklike kontaktpunktide loomisega on patsientidel võimalik saada teavet teistes ELi liikmesriikides tervishoiuteenuste kättesaadavuse, haldusprotseduuride, kaebuste ja apellatsioonide kohta. See võimalus ei põhine enam maksevõimel, vaid teadlikuma valiku õigusel.
<SPEAKER ID="479" NAME="RadvilMorkūnaitė-Mikulėnien" AFFILIATION="PPE">
(LT) Austatud juhataja! Soovin õnnitleda raportööri ja kõiki teisi selle tähtsa dokumendi koostamisele kaasa aidanud isikuid. Teekond lõpliku kokkuleppe saavutamiseni oli väga pikk. Esialgu võib tunduda, et seda dokumenti aktsepteeriti üksmeelselt, kuid siin on ka mõned skeptikud, kes kardavad ehk ebavõrdseid teenuste hindu või liigseid bürokraatlikke nõudeid ning võimalikku terviseturismi, kuid minu arvates sisaldab see direktiiv tõepoolest tasakaalustatud meetmeid selle dokumendi võimalike negatiivsete mõjude vältimiseks. Sellest olenemata on kõige tähtsam luua tingimused patsientide liikuvuse võimaldamiseks, et pakkuda võimalust olla Euroopa Liidu kodanik, s.t et kõige tähtsam on Euroopa Liidus vabalt ringi liikudes ka hõlpsalt teenuseid saada. Praegu takistavad neid võimalusi kasutamast keelebarjäärid ja puudulik teave. Seepärast annavad kavandatavad kontaktpunktid patsientidele kogu vajaliku teabe, toovad rohkem selgust, kindlust ning parema eneseravi. Tervis on meile kõigile tähtis ning jõudude ühendamine aitab tagada edusamme selles suunas.
<SPEAKER ID="480" NAME="Kriton Arsenis" AFFILIATION="S&amp;D">
(EL) Austatud juhataja, volinik! Arutleme praegu direktiivi üle, mis aitab tõepoolest teistes liikmesriikides tervishoiuteenuste kasutamise probleemi lahendada. Kuigi neid teenuseid kasutatakse juba praegugi, ühtlustab ja reguleerib see direktiiv nende teenuste kasutamise tingimusi. Nõustun oma kolleegide väidetega, et tervishoiuteenused peavad olema kõrgetasemelised ja kodanikele elukoha läheduses kättesaadavad. Siiski on sageli vaja kasutada piiriüleseid tervishoiuteenuseid, eriti just harvaesinevate haiguste ja uute ravivõimaluste puhul.
<P>
Mul hea meel ka asjaolu üle, et siin on eraldi välja toodud tervishoiuteenused kuumaveeallikates ja spaades. Selliste teenuste kasutamine aitab meil odavalt eri haiguste ennetamist ja ravi parandada ning võib tulla kasuks ka meie kindlustusfondidele.
<P>
Volinik, pöördun teie poole palvega toetada neid teenuseid edendavat algatust.
<SPEAKER ID="481" NAME="Maria Da Graça Carvalho" AFFILIATION="PPE">
(PT) Austatud juhataja, Enikő Győri, volinik! Direktiiviga kehtestatakse eeskirjad ohutute ja kvaliteetsete piiriüleste tervishoiuteenuste kättesaadavuse hõlbustamiseks ning edendatakse liikmesriikidevahelist koostööd, pidades samal ajal täielikult kinni riiklikest kokkulepetest.
<P>
See sisaldab universaalsuse, kvaliteetse tervishoiu kättesaadavuse, õigluse ja solidaarsuse põhiväärtusi. Siin on olemas selged eelised patsientide, eriti harvaesinevate või keeruliste haiguste käes kannatavate patsientide jaoks, kuna nad pääsevad oma haigusele spetsialiseerunud raviasutustesse.
<P>
Direktiiv on veel üks näide selle kohta, kuidas Euroopat oma kodanike teenistusse seatakse. Me kõik, eriti aga volinik, nõukogu ja meie kolleeg Françoise Grossetête, oleme ära teeninud kiidusõnad suurepärase töö ja selle direktiivi täide viimise eest...
<P>
(Istungi juhataja katkestas sõnavõtu)
<SPEAKER ID="482" NAME="Antigoni Papadopoulou" AFFILIATION="S&amp;D">
(EL) Austatud juhataja! Piiriülene tervishoid on tänapäeval hädavajalik. See direktiiv loob eeltingimused meditsiinisektoris piirideta Euroopa tekkeks. Raskete krooniliste haigustega patsiendid võivad nüüd saada eriravi, parema liikuvuse, kontaktpunktidest laialdasemat teavet ning katta hõlpsalt oma kulud ilma suuremate sekeldusteta. See uus ühenduse direktiiv toob kaasa ka uusi ülesandeid, surve kõigi 27 Euroopa Liidu liikmesriigi tervishoiusüsteemi nüüdisajastamiseks ning kahtlemata ka vajaduse kõigi 27 liikmesriigi meditsiinisüsteemi vahel pideva ühenduse pidamiseks ja koostööks eesmärgiga vahetada parimaid tavasid, edendada e-tervishoidu ja saavutada püsivaid edusamme piiriüleses tervishoius. See on ülesanne, millega peame tegelema...
<P>
(Istungi juhataja katkestas sõnavõtu)
<SPEAKER ID="483" NAME="John Dalli">
komisjoni liige. - Austatud juhataja! Lubage ma kiidan parlamenti veel kord selle suure saavutuse eest, mille nad selle direktiivi lõplikule kokkuleppele jõudmisega korda saatsid! Mul on väga hea meel näha, et see direktiiv vastu võetakse.
<P>
Pean ütlema, et ei saa nõustuda arvamustega, nagu edendaks see algatus terviseturismi või võimaldaks tervisekindlustusfirmadel kulusid vähendada. Pigem on see kinnituseks, et tervishoiuteenuseid vajavad kodanikud on nüüd palju paremas olukorras, olles vabastatud bürokraatlikest ahelatest, mis takistavad neil mõnikord vajalikku ravi saada.
<P>
Ma usun, et see direktiiv on patsientide jaoks ja tervisliku Euroopa tugevdamise seisukohast tõeline läbimurre. Ma pean nõustuma Dagmar Roth-Behrendti, Mairead McGuinnessi ja teistega, kes arvavad, et see peaks ajendama liikmesriike omaenda tervishoiusüsteemi investeerima, sest nagu ma olen selle direktiivi puhul mitmeid kordi avalikult öelnud, ei taha me ju oma kodanikke rändlejateks muuta. Soovime, et meie kodanikud saaksid koduriigis parimat võimalikku ravi.
<P>
Selle direktiiviga on patsientide õigused piiriüleses tervishoius nüüd ka ELi õigusaktides tähtsustatud, kuid ega meie töö veel siin ei lõppe. Siinkohal viitan Antonyia Parvanova küsimusele, mis puudutas võimalikke eraldiseisvaid ettepanekuid koostalitlusvõime kohta. Tuleb öelda, et koostalitlusvõime on ka selle algatuse - direktiivi - toimivaks ja rakendatavaks muutmisel põhitegur, sest ma ei kujuta ette, kuidas saaksime seda direktiivi ilma korraliku koostalitlusliku e-tervishoiusüsteemita edukalt rakendada. Teisest küljest on koostalitlusvõime väga tähtis tervishoius võrdsuse suurendamisel ja tervishoiu jätkusuutlikkuse parandamisel.
<P>
Ootan nüüd huviga koostööd liikmesriikidega, et näha selle direktiivi korralikku rakendamist ja täitmise tagamist kogu ELis. Palju on veel vaja ära teha, nii Euroopa kui ka liikmesriikide tasandil, et tagada Euroopa tervishoiusüsteemide koostöö toimimine. Te võite kindlad olla, et ma jätkan otsustuskindlalt selle ülesandega tegelemist ning pühendan sellele kogu oma energia.
<SPEAKER ID="484" NAME="Enikő Győri" LANGUAGE="HU">
Austatud juhataja, volinik! Auväärsed parlamendiliikmed, John Bowis! Tänan teid väga selle kasuliku arutelu eest! Minu arvates tõi see väga hästi välja punktid, mida on viimaste aastate aruteludes osalejatel kõige raskem olnud käsitleda, seda nii nõukogus kui ka siin täiskogul, ning lisaks on mul väga hea meel märkida, et parlamendiliikmete ülekaalukas enamus oli üksmeelel.
<P>
Jah, see direktiiv loob tõesti Euroopa kodanike jaoks selgema olukorra ja läbipaistvama süsteemi. Nagu homsel programmi esitlusel selgub, kavatseb eesistujariik Ungari seada inimesed selle programmi keskmesse. On muutunud ka arusaadavaks, et siin loodu ei ole ideaalne. Selle teema puhul on veel palju ruumi edasisele tööle, nagu ka John Dalli just mainis.
<P>
Ma leian, et arutelu ühtse turu ja teenuste direktiivi üle ning see, kuidas see kõik patsientide õigustega seostub, oli väga huvitav. Usun, et oli hea mõte seda teemat mitte teenustest lähtuvalt käsitleda, sest eks kõik mäletavad, millist kära teenuste direktiiv tekitas, kui see algselt vastu võeti. Oli õige samm koostada see direktiiv just patsientide õigustest lähtuvalt. See võimaldab patsientide vaba liikumist ning lubab neile siiski juurdepääsu kvaliteetsetele ja õigeaegsetele teenustele. Seepärast usun, et vaatamata erinevale lähenemisviisile, saavutasime siiski oma eesmärgi. Eriti tähtis on, et see direktiiv tugevdab lisaks varem mainitud võrdsete võimaluste, kvaliteetse ravi saamise õiguse ning võrdsuse ja solidaarsuse põhimõtetele ka valikuvabaduse põhimõtet.
<P>
Austatud juhataja, head parlamendiliikmed! Mul on väga hea meel, et see direktiiv loodi just Ungari eesistumise ajal. Tunnustus selle eest ei kuulu aga siiski meile, vaid meie eelkäijatele Belgiale ja Hispaaniale, kuid ka selle täiskogu liikmetele. Olen tänulik, et nõukogu ja parlamendi suurepärane koostöö Euroopa kodanikele nii palju kasu toob.
<SPEAKER ID="485" NAME="Juhataja">
Soovin loomulikult kasutada seda võimalust, et tänada Françoise Grossetête'd tema ja eri fraktsioonide variraportööride suurepärase töö eest selle väga delikaatse ja keerulise probleemiga, millest peaksime minu arust ulatuslikult teavitama, kuna see on üks nendest teemadest, mis puudutab tõepoolest kõigi 27 liikmesriigi kodanikke. Suur tänu, Françoise Grossetête!
<SPEAKER ID="486" NAME="Françoise Grossetête" LANGUAGE="FR">
Austatud juhataja! Nõustun täielikult teie seisukohtadega ning esmalt soovin tänada neid paljusid parlamendiliikmeid, kes on selle arutelu kaudu sellele direktiivile oma poolehoidu väljendanud. Soovin veel kord tänada iga fraktsiooni variraportööre - näen praegu Dagmar Roth-Behrendti -, kuid pean silmas kõiki oma kaasparlamendiliikmeid, keda ma ei saa praegu ükshaaval loetleda. Tahan neid tänada, kuna neil kõigil oli väga aktiivne roll ning nad kõik aitasid oluliselt kaasa jõupingutustele, mida tehti, et jõuda 21. detsembriks nõukoguga poliitilisele kokkuleppele, mis homme edukalt lõpplahenduse saab.
<P>
Teistele kaasparlamendiliikmetele, kes on väljendanud teatavaid kahtlusi, muu hulgas meditsiiniturismi kohta, ütlen ma nii: "Ei! Me hoolitseme selle eest.” See direktiiv sisaldab liikmesriikide jaoks kaitseklauslit ning võimaldab neil kontrollida oma tervishoiu ja infrastruktuuri kavandamist, just nimelt meditsiiniturismi ärahoidmiseks.
<P>
Aga neile, kelle arvates ei ole see direktiiv piisavalt põhjalik, ütlen ma, et neil on õigus, ka mulle oleks meeldinud, kui see oleks veidi sisukam olnud. Peame täna aga arvesse võtma, et meil on käsil alles selle direktiivi esimene etapp, ning mulle näib, et meid selles väga palju aidanud volinik John Dalli on minuga nõus.
<P>
Üheskoos tagame kõigepealt, et selle direktiivi ülevõtmine toimuks parimatel võimalikel tingimustel. 30 kuu pärast on see direktiiv täielikult kohaldatud ning peame liikmesriikides väga valvsad olema tagamaks, et see edendab tõepoolest ikka patsientide õigusi.
<P>
Lõpetuseks ütlen, et homne hääletus on väga oluline. Ootan teilt, et kindlustaksite selle direktiivi edu, sest see oleks justkui kingitus patsientidele, kuna lõpuks ometi tunnustame patsientide õigust kvaliteetsele tervishoiule.
<SPEAKER ID="487" NAME="Juhataja">
Arutelu on lõppenud.
<P>
Hääletus toimub homme kell 12.00.
<P>
Kirjalikud avaldused (kodukorra artikkel 149)
<SPEAKER ID="488" NAME="János Áder" LANGUAGE="HU">
Selle piiriüleste patsientide õigusi käsitleva direktiivi eelnõu üle toimunud komisjoni arutelus olid mõned osalised, kes sarnaselt minu kolleegi Peter Liese'iga, ei näinud selles mitte ohtu, vaid hoopis võimalusi. Meie, ungarlased, jagame seda arvamust. Kuigi praegune lahendus, mida võib pidada mõistlikuks kompromissiks patsientide õiguste ja liikmesriikide kahtluste vahel, erineb oluliselt eelmisest raporti projektist, on selles need võimalused siiski säilinud. Me võime öelda, et see on väike samm õiges suunas. Millised need võimalused siis on? Kui varem kujutasid paljud ette, et see toob kaasa ebareaalselt arvuka välispatsientide äkilise sissevoolu ja riiklike tervishoiusüsteemide kokkukukkumise, siis minu arvates on see hoopis võimalus edaspidi oma riigi loomulikke varasid paremini ära kasutada. Siinkohal ei viita ma üksnes meie terviseveeallikatele, vaid ka geograafilisele asukohale ja kvalifitseeritud tööjõu maksumusele. Tervishoiutöötajatel on viimaks ometi võimalus oma ametioskusi ja kõiki teisi võimalikke lisavõimeid paremini ära kasutada. Sellest saavad kasu ka need teiste liikmesriikide patsiendid, kellel on nüüd avatud juurdepääs tervishoiuteenustele, mis nende enda riigis mõnede loodustingimuste tõttu saadaval ei ole. Seega on see kasulik nii tervishoiutöötajatele kui ka patsientidele ning ka liikmesriigid võivad tänu direktiivis sisalduvatele paljudele piirangutele end kindlalt tunda. Tänan raportööri ja kõiki selle direktiivi edule kaasa aidanud kaasparlamendiliikmeid!
<SPEAKER ID="489" NAME="Giovanni Collino" LANGUAGE="IT">
Kui tahame ühtset turgu tervishoiu seisukohast lähtuvalt täiendada, peab Euroopa tervishoiu ühtlustamine arvestama pakutavate teenuste kvaliteediga, mis peab olema ühtlane kõigi 27 liikmesriigi kodanike jaoks olenemata rikkusest ja maksejõust.
<P>
Kutsun juhatajat ja Euroopa Parlamendi liikmetest kolleege üles tagama, et Euroopa sekkumine selle algatuse vastuvõtmisega veel ei lõppeks, vaid et see kutsuks üles tegutsema ka riiklikul tasemel, eelkõige just nende meetmete kohaldamiseks üksikutes liikmesriikides.
<P>
Vähemtähtis ei ole ka kogu süsteemi toimimiseks vajalike piiriüleste meetmete vastuvõtmine. Selline piiriala nagu Friuli-Venezia Giulia vajab näiteks sobivat andmekogumismehhanismi, et optimeerida koostööd nii riigi territooriumil - eriti nüüd, kui Itaalias on peagi fiskaalne föderalism - ja ka piirnevate aladega, nagu mõned Sloveenia naaberalad, millega oleme nagunii juba mõnda aega pidanud tõhusat dialoogi tervisehoiuteenuste haldamise üle.
<P>
Peame tagama ka korraliku väljaõppe töötajatele, kelle patsiendid ja oskused peavad selles enam mitte üksnes Euroopa kontekstis üha globaalsemaks muutuma.
<SPEAKER ID="490" NAME="Diogo Feio" LANGUAGE="PT">
Pika menetlusprotsessi järel oleme täna võtnud vastu direktiivi teksti, mis käsitleb patsientide õiguste kohaldamist piiriüleses tervishoius. See on küll edu parlamendi jaoks, kuid eelkõige on see võit just kodanike jaoks. Uus õigusraamistik võimaldab kõikide liikmesriikide kodanikel saada tervishoiuteenuseid mõnes teises liikmesriigis - seda samadel tingimustel nagu oma riigiski. See liikuvus võimaldab patsientidel täiesti seaduslikult riiklikke ootejärjekordi vältida ning kasutada teistes Euroopa riikides pakutavaid meditsiiniteenuseid. Samuti avab see võimalusi spetsialiseerumisele, eriti harvaesinevate patoloogiate puhul, kui terviseteenuseid ei ole vaja enam lokaalselt pakkuda, vaid seda saab teha just vastavale ravile spetsialiseerunud kohtades. Meie eesmärk ei ole meditsiiniturismi edendamine, vaid pigem eurooplaste jaoks võrdsetel tingimustel täieliku liikuvuse tagamine Euroopas, mis tähendab, et nüüdsest saame kõik valida just selle koha, kus on ravi kõige kiirem, tõhusam ja kvaliteetsem, ning kulud hüvitab kindlustajariik oma riigis kehtivatel tingimustel.
<SPEAKER ID="491" NAME="Lena Kolarska-Bobińska" LANGUAGE="PL">
Selle n-ö piirideta patsientide direktiivi jõustumine on suurepärane võimalus kõikide Euroopa Liidu patsientide jaoks, kuid eelkõige just vähemarenenud riikidest, kus tervishoiuteenused jätavad kõvasti soovida. Need patsiendid võivad nüüd saada paremat ravi, kui see varem võimalik oli. On lootust, et need uued meetmed stimuleerivad muutusi ka riiklikes tervishoiusüsteemides. See käib eriti just teatavat liiki haiglaravi ootejärjekordade lühenemise kohta. Oht, et suur osa patsiente suundub mõne teise riigi haiglasse, sunnib pikimate järjekordadega riikides just haiglakohtade ja protseduuride parimatest kasutusvõimalustest lähtuvalt haldusotsuseid tegema. Igas ELi liikmesriigis kontaktpunktide loomise kohustus on patsientide jaoks tähtis. See pakub neile rohkem teavet välisriigis ravi saamise kohta ning samuti teistes riikides asuvate haruldaste või väga tõsiste haiguste raviga tegelevate haiglate registrit. Pärast uue õigusakti jõustumist on oluline teostada täpset järelevalvet selle tagajärgede ja mõjude üle teenuste kvaliteedi, aga ka eri Euroopa piirkondades eri patsiendirühmade jaoks selle kättesaadavuse paranemise üle. Eriti tähtis on koguda teavet selle kohta, kes neid teenuseid kasutavad - kas ainult paremini informeeritud ja jõukad sotsiaalsed rühmad või kõik, kes ravi vajavad.
<SPEAKER ID="492" NAME="Alajos Mészáros" LANGUAGE="HU">
Tööjõu vaba liikumine ja turismi areng muudab vajalikuks leida lahendus ka piiriülese tervishoiu probleemidele. Teenuste kättesaadavuse ja hüvitamise reeglid peavad olema liikmesriikide kodanike jaoks selged ja üldtuntud. Eesmärk on võimaldada kodanikele ilma eelneva loa hankimiseta ja kõikides liikmesriikides juurdepääsu nendele haiglavälistele ning haiglaravi teenustele, millele neil oleks olnud õigus ka omaenda riigis. Samuti soovime, et nende teenuste teatavas ulatuses hüvitamine toimuks nende enda riigi süsteemide kohaselt. Võimalik kuritarvitamise oht - viitan siin meditsiiniturismile - ei tohi sel juhul takistuseks saada, vaid loomulikult peame tegema kõik, mis meie võimuses, et seda võimalikult minimaalsena hoida.
<P>
Ma pean rõhutama, et ettepanek käsitleb patsientide vaba liikumist Euroopa Liidus, mitte nn teenuste vaba liikumist. Ära tuleb ka märkida, et hästi sisseseatud süsteem võib ka lisaväärtust luua, rakendades kasutamata võimalusi ja vältides logistilisi kulusid. Mõnel juhul võib kiire piiriülene meditsiiniabi elusidki päästa. Lisaks on piiriülene tervishoid väga oluline ka juhtudel, kus teatavate haiguste jaoks ei ole ühes liikmesriigis vajalikul tasemel ravi olemas, kuid see on saadaval mõnes teises liikmesriigis. Usun, et see ettepanek on tasakaalus ning esindab kompromissi liikmesriikides kahtluste ja Euroopa Parlamendi eesmärkide vahel.
<SPEAKER ID="493" NAME="Rovana Plumb" LANGUAGE="RO">
Praegu valitseb piiriüleses tervishoius liiga suur segadus tervishoiuteenuste kättesaadavuse, hüvitamise ja arstliku järelevalve vastutuse küsimustes. See direktiiv võimaldab kõikidel patsientidel - mitte ainult paremini informeeritud ja jõukamatel - kasutada mitmeid tervishoiuteenuseid, mida Euroopa Liidu Kohus juba tunnustanud on. Liikmesriigid säilitavad kogu vastutuse sotsiaalkindlustussüsteemide korraldamise ja haldamise üle. See ettepanek käsitleb patsiente ja nende liikuvust ELis, mitte pakutavate teenuste vaba liikumist. Samuti näeb see ette liikmesriikide koostöö, eriti teistes riikides antud arstlike soovituste (ravi, retseptide jne), e-tervishoiu ja tervishoiutehnoloogiate hindamiste tunnustamise seisukohalt. Riiklike kontaktpunktidega loodud tugivõrgustik hõlbustab üldsuse juurdepääsu sellele teabele. Tõepoolest, ka Rumeenia võimud peavad tagama oma kodanike juurdepääsu sellele teabele. Selle raporti vastuvõtmine aitab kindlustada ELi patsientide parima ravi saamise õiguse ning riiklike sotsiaalkindlustussüsteemide rahastamise jätkusuutlikkuse tagamise hea tasakaalu.
<SPEAKER ID="494" NAME="Bernadette Vergnaud" LANGUAGE="FR">
Võrreldes komisjoni esialgse ettepanekuga, mis hõlbustas patsientide liikuvust turu seisukohast lähtuvalt, toetan selles kokkuleppes väljenduvaid edusamme. Meie sotsiaalkaitsesüsteemide kaitsmiseks oli oluline rakendada eelnev lubade andmise süsteem haigla- või kuluka ravi puhul. Lisaks oli vastavalt asutamislepingu artiklile 168 vaja tagada liikmesriikide eelisõiguste austamine nende riiklike tervishoiusüsteemide korraldamise mõttes. Viimaks on kiiduväärseid edusamme tehtud ka koostöö ja patsientidele suunatud teabe teemal.
<P>
Siiski on siin veel suuri puudusi: arvesse ei ole võetud spetsialistide liikuvust, meditsiinilist demograafiat ja vananevat rahvastikku. Teised õigusaktide ettepanekud - eriti kutsekvalifikatsioone käsitlev ettepanek - peaksid selle korvama ning nendes ettepanekutes on oluline veel kord kinnitada, et tervishoid on eriomane sektor, mitte nagu üksnes turuseaduste alusel toimiv tarbesektor, vaid pigem kõige hinnalisem vara, mis kodanikel on.
<P>
Lisa - komisjoni seisukoht
<P>
Muudatusettepanekud
<P>
Vastuvõetavad ilma muudatusteta: muudatusettepanek nr 107 (kogu tekst, plokk nr 1, kompromissmuudatusettepanek). Komisjon on kaasseadusandjate kompromissi teksti vastuvõtmise poolt.
