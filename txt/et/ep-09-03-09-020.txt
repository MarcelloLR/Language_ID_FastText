<CHAPTER ID="020">
Romide sotsiaalne olukord ja nende tööturule juurdepääsu parandamine ELis (lühiettekanne)
<SPEAKER ID="185" NAME="Juhataja">
Järgmine päevakorrapunkt on romide sotsiaalset olukorda ja nende juurdepääsu parandamist ELi tööturule käsitleva raporti, lühiettekanne proua Kósáné Kovácsi poolt tööhõive- ja sotsiaalkomisjoni nimel.
<SPEAKER ID="186" NAME="Magda Kósáné Kovács" LANGUAGE="HU">
Tänan teid, proua juhataja. Austatud volinik, daamid ja härrad. Esitan pärast mitmekuist tööd parlamenti raporti romide sotsiaalse olukorra ja parema tööturulepääsu kohta, raporti, milles väljendub meie sügav vastutustunne liikmesriigi suuruse vähemusrahvuse - romide - tuleviku eest Euroopas.
<P>
Viimastel kuudel on vajadus midagi ära teha mitte kahanenud, vaid hoopis hädavajalikumaks muutunud. Üleilmne majanduskriis on haaranud kogu Euroopa ja sellega kaasnev majanduse segipaisatus mõjutab taas kord ühiskonna kõige haavatavamaid rühmi ja eriti romisid. Ühiskonna enamuse suurenev ja põhjendatud eksistentsiaalne ärevus on viljakas pinnas vähemuste vihkamiseks, diskrimineeriva ja tõrjuva hoiaku ning patuoinaste otsimise jaoks. Hea ja väga tähenduslik on, et romide raporti saab vastu võtta samal nädalal kui parlament valmistub järgmiseks nõukogu istungiks, kus otsitakse mitte ainult kriisist väljatuleku vahendeid, vaid ka võimalust vähendada inimeste traumeeritust ja ohtu elatusallikatele Euroopat ühendava solidaarsuspõhimõtte alusel.
<P>
Viimastel kümnenditel oleme teada saanud, et ei ole dünaamilist majandusarengut, mis pakuks olemasolevaid ümberjaotumissüsteeme kasutades automaatselt mobiilsust kõige madalama sotsiaalse kihi esindajatele. Vastupidi, oleme näinud, et kui võrdsete võimaluste põhimõtet ei toeta poliitika, võivad erinevused ühiskonna piirialadel arenguperioodidel veelgi suuremaks muutuda. Praegu on meie ülesanne mobiliseerida kriisiga tegelemise ressursid ja kasvatada majandust nii, et 10 miljonist romist ei saaks mitte kriisi ohvreid, vaid majanduse taastumises osalejad. Tööhõive- ja sotsiaalkomisjoni valdava enamuse arvates on see, et märkimisväärne osa romisid elab arengumaadega võrreldavates tingimustes, lubamatu. Kümned tuhanded romi lapsed kasvavad endiselt üles segregeeritud koolides, kus nad ei saa konkurentsivõimelisi teadmisi, ning nad kannavad endaga kogu elu kaasas tõrjumise ja diskrimineerimise haavu. Miljonid elavad agulites, kus ei ole veevärki, kanalisatsiooni ja sageli ka elektrit, ning nende eluiga on 10-20 aastat lühem kui enamikel inimestel. Nad ei saa kutseõpet, elavad juhutöödest ja nende elustiili diskrimineeritakse selgelt iga päev. Ja mis on seejuures kõige dramaatilisem: see olukord kinnistab nende verbaalset tõrjumist, vihakõnesid ja etnilisi konflikte. Sest kes ei ole kuulnud ütlemist, et mustlane ei tahagi oma olukorda muuta, vaid eelistab töötegemisele varastamist?
<P>
Põhjus on see, et nende elukvaliteet on arengumaade tasemel; see omakorda suurendab kalduvust neid tõrjuda ja vihapuul kasvavad mõrvarlikud teod. Vägivalda saab kaotada vaid selle juuri läbi raiudes. See ei puuduta mitte ainult Kesk- ja Ida-Euroopa riike, kes tahavad rahu, vaid igat Euroopa kodanikku. Samuti ei tohi me unustada, et vananeva Euroopa põhihuvides on tagada see, et selles ei elaks õnnetud inimesed, kes sõltuvad sotsiaalabist, vaid hea haridusega tööinimesed, kes suudavad makse maksta. Selline on täna teie ette toodud raporti sisu.
<P>
Et teha, mida vaja, peavad Euroopa Liidu erinevad institutsioonid kõikehõlmavat romide poliitikat laiendama ja kavandatult ellu viima. Vaja on Euroopa ühist meelekindlust, et liikmesriikide heade kavatsustega, aga sageli kulukad ja ühise tahte puudumisel tulemusteta jäävad jõupingutused saaksid uue suuna. Tahaksin siiralt tänada kõiki kolleege, kelle olulised algatused aitasid teha sellest kõikehõlmavama raporti. Koostöötahe võib parandada arusaamist, et Euroopa Liidule ei ole selle sajandeid oma keskkonnaga kohandunud suure potentsiaalse tööjõu kohene integreerimine mitte valiku, vaid vajaduse küsimus. Tänan tähelepanu eest.
<SPEAKER ID="187" NAME="Jacques Barrot">
komisjoni asepresident. - (FR) Austatud juhataja, proua Kósáné Kovács, daamid ja härrad, tahaksin proua Kósáné Kovácsit tänada tema raporti eest, mis aitab kaasa ühistele jõupingutustele romide sotsiaalsel kaasamisel.
<P>
Komisjon on teie analüüsiga ühel arvamusel, proua Kósáné Kovács, mis puudutab selle tõrjumise peamisi põhjusi: nende sotsiaalset eraldatust, takistusi hariduse omandamisel, diskrimineerimist, mis ei lase neil täiel määral osaleda tööelus, mis takistab juurdepääsu kaupadele ja teenustele, ja ennekõike - olete selle kenasti esile toonud - nendega seotud eelarvamusi ja stereotüüpe.
<P>
Komisjon toetab ka Euroopa Parlamendi ettepanekuid leida jätkusuutlikud lahendused, eelkõige teie rõhuasetust laste arengule alates eelkoolieast ning mikrokrediidi väljatöötamist, et tugevdada ettevõtlust, ja struktuurifondide sihipärast rakendamist. Komisjoni arvates nõuab tulemuslike ja jätkusuutlike lahenduste elluviimine kõikide oluliste osaliste, sealhulgas romide endi, tegevust, et neid puudutav poliitika välja töötada ja rakendada ning seda jälgida.
<P>
Lisaks on komisjoni arvates parem kasutada romide kaasamise saavutamiseks ühenduse instrumente ja poliitikat ning vahetada tuleks häid tavasid, nagu programm ACCEDER Hispaanias või desegregeerimine Ungaris. Et poliitika oleks tulemuslik ja saavutaks sotsiaalse integratsiooni eesmärgi, peab see olema sihipärane ja arvestama romide kogukondade eriolukorraga.
<P>
Proua Kósáné Kovács, komisjon jätkab teie raporti vaimus romide sotsiaalse kaasamise toetamist, tugevdades kõikide romide, eelkõige naiste ja laste, õiguste kaitset, võttes Euroopa tasandil poliitika kooskõlastamisel arvesse romide probleeme, eelkõige mis puudutab tööhõivet ja sotsiaalset kaasamist, püüdes rakendada aktiivsemalt struktuurifonde ja Euroopa Sotsiaalfondi, ning lõpuks tugevdades romide kodanikuühiskonna institutsionaalseid võimeid.
<P>
Tahan teid, proua Kósáné Kovács, tänada selle raporti eest. Võin teile öelda, et mu kolleeg, volinik Špidla, ja mina oleme neist probleemidest väga teadlikud. Lisaksin, et meie Põhiõiguste Amet peab esitama meile kaks raportit romide olukorra kohta ning loodan, et need aitavad meil esitada ja edendada seda, mida te just meile nii kenasti selgitasite.
<P>
Tänan teid, proua Kósáné Kovács, ja aitäh parlamendile toetuse eest.
<SPEAKER ID="188" NAME="Juhataja">
Sellega on päevakorrapunkti käsitlus lõppenud. Hääletus toimub kolmapäeval.
<P>
Kirjalikud avaldused (kodukorra artikkel 142)
<SPEAKER ID="999" NAME="Corina Creţu  " LANGUAGE="RO">
Et leida Euroopa lahendus romide probleemidele, peame arvestama, et nad on kodanikud nagu meiegi, vaatamata sellele, et neid tõrjutakse. Esindusorganisatsioonid ja romide kogukonnad peavad osalema aktiivselt kaasamispoliitika koostamises.
<P>
Nende elutingimuste ning haridusele ja tervishoiuteenustele juurdepääsu parandamiseks on vaja suuremaid jõupingutusi. Need on miinimumtingimused, mis lubavad neil kodumaal tööd saada ja seda hoida. Rändamisvõimalused on neile hoopis vastupidiselt mõjunud ja nende diskrimineerimist suurendanud. Naised on veelgi haavatavamas olukorras, sest neid diskrimineeritakse nii soo, rahvuse kui ka sotsiaalse olukorra alusel.
<P>
Olemasolevad riiklikud kaasamise ja vaesuse vastu võitlemise programmid on andnud tagasihoidlikke tulemusi. Majanduskriisi ei tohi kasutada sotsiaalse kaasamise programmide rakendamata jätmiseks. See on hoopis põhjus ühtseks tegutsemiseks.
<P>
Romidele, nagu igale teisele ebasoodsas olukorras elanikkonna rühmale, võib kriis väga kalliks maksma minna. Itaalias nähtud ebatavalised reaktsioonid on hoiatus. Me võime kas probleemidele lahendusi leida või süüdlasi otsida. Parempoolsed on alati eelistanud teisi, peamiselt haavatavaid, süüdistada. Vasakpoolsena eelistaksin lahendusi otsida.
<SPEAKER ID="189" NAME="Lívia Járóka  " LANGUAGE="HU">
Tahaksin kiita proua Kósáné Kovácsit selle raporti eest, milles on romide kogukondade sotsiaalmajandusliku olukorra igakülgne analüüs. Tema raportis on palju tulevikku suunatud soovitusi, näiteks et komisjon arvestaks oma tehnilises poliitikas romide poliitika mõju ning soovitaks arenguprogrammidesse sisse viia ühtne nõuetesüsteem. Liikmesriikide põhjendamata kavad ja eraldiseisvad projektid, millest enamikku rahastab Euroopa Liit, ei anna reaalseid tulemusi. Vaja on ühist tegevuskava, mille aluseks on kindlad õiguslikud alused ja mis suudab sanktsioonide abil tagada liikmesriikide kohustuste täitmise. Romide kogukonnad peavad osalema kavandamises, rakendamises ja järelevalves madalaimast tasandist rahvusvaheliste konsultatiivorganiteni välja; investeeritud finantsressursside efektiivse kasutamise kontrollimiseks tuleb seada ühtsed võrdlusalused ja tähtajad.
<P>
Vaesus ja sotsiaalne tõrjutus on geograafiliselt kontsentreerunud ning uuringud on selgelt näidanud, milline on Euroopa vaesusekaart. Enamik romisid elab "surmamõistetud” väikestes piirkondades ja isegi praeguse elukvaliteedi säilitamine läheb tohutult palju maksma. Pikemas perspektiivis võib see eelarved halvata ja lõhkuda laiema sotsiaalse ühtsuse. Sellepärast peab ühenduse strateegia võimaldama viivitamatut erakorralist sekkumist nendesse valdkondadesse konkreetsete programmide abil, mida rahastatakse ELi arengufondidest ja mis peaksid tegelema probleemidega kogu nende keerukuses, ning tagama fondidevahelise läbipaistvuse ja juurutama vajaduse korral piirkondlikud abivormid.
<SPEAKER ID="190" NAME="Rumiana Jeleva  " LANGUAGE="BG">
Parempoolsena usun iga kodaniku panusesse ühiskonna üldisesse heaolusse ja õitsengusse. Arvan, et kõikide sotsiaalsete rühmade integratsioon ühiskonda ja sotsiaalne sidusus peab olema eesmärk, mida hinnatakse ilma populismi ja kõva praalimist üles näitamata. Romide jätkusuutliku ja tulemusliku integratsiooni aluseks peab olema nende majanduslik panus ja neist iga osalus tööturul.
<P>
Minu riigis, mis ei ole erand, on romid sotsiaalselt tõrjutud ja elavad vaesuses. Nende haridustee lõpeb väga varajases etapis. Bulgaaria Teaduste Akadeemia poolt 2007. aastal läbi viidud uuringust on näha, et koolilõpetajate arv on peaaegu null: vaevalt 0,2 %. Selline hariduse puudumine asetab romid tööturu madalaimale astmele ja on põhjus, miks nende töötuse tase on nii kõrge. Nende tulemuslikuks integreerimiseks tuleb lisaks haridusele parandada nende elutingimusi ja kaasata nad aktiivselt tööturule. Ent midagi sellist ei saa juhtuda, kui romid selles ise ei osale, kui neil puudub aktiivne teadlik soov olukorda muuta. Minu arvates on see suur probleem.
<SPEAKER ID="191" NAME="Katalin Lévai  " AFFILIATION="PSE">
kirjalikult. - (HU) Varasemate aastate kogemused on näidanud, et on aeg Euroopa Liidus elavate romide majandusliku, kultuurilise ja tervisliku olukorraga tõsiselt tegelema hakata. Sotsiaalselt ebasoodne olukord on mõnes piirkonnas peaaegu traagiliste mõõtmetega ja ähvardab meid praeguses majanduskriisis sotsiaalse plahvatusega. Sellepärast on mul eriti hea meel Magda Kósáné Kovácsi raporti üle, mis püüab sellele tõsisele sotsiaalsele probleemile lahendust leida. Samuti on mul hea meel raportis seatud eesmärkide üle, aga olukorra hindamine, teavituskampaaniad ja kodanikuühiskonna tugevdamine ei ole iseenesest piisavad. Meil on vaja konkreetseid, otsustavaid samme hariduse ja töökohtade loomise valdkonnas.
<P>
Kui nende eesmärkide jaoks ei ole piisavaid finantse, jääb algatus vaid sõnadeks paberil. Samuti on vaja ELi romide strateegiat, et need välja pakutud eesmärgid mõjutaksid liikmesriikide majanduslikku, hariduslikku ja tervishoiupoliitikat; sest ainult nii on võimalik tagada inimväärikas elu 10 miljonile romile ja kiirendada nende integratsiooni.
<P>
Euroopa romide olukorra parandamise strateegia jaoks on vaja tegevuskava ja sellepärast loodan, et on inimesi, kes tahavad jätkata selles raportis alustatud tööd, mis eeldatavasti hõlmab parlamendi mitut ametiaega.
<SPEAKER ID="192" NAME="Pier Antonio Panzeri  " LANGUAGE="IT">
Kui Itaalias ei ole valitsuse lähenemine romide küsimusele olnud alati järjekindel ja on aegajalt olnud humanitaarpõhimõtteid arvestades isegi küsitav, siis Euroopas on alati olnud püüd hoida seda keerulist tasakaalu integratsiooni ja turvalisuse vahel. Euroopa Parlamendi resolutsioon romide sotsiaalse olukorra ja nende tööturule juurdepääsu parandamise kohta ELis on üks näide sellest.
<P>
Erakorraliste seadusandlike meetmete korduv kasutamine romidega seotud probleemidega tegelemiseks näitab suutmatust tegelda selle nähtusega, mis ei ole üldse mitte uus. Selle asemel on vaja hoopis süsteemset lähenemist ning kooskõlastatud pikaajalisi lahendusi haridus-, tervishoiu- ja, mis kõige olulisem, tööturupoliitikas, sest töötamine ja haridus soodustavad sotsiaalset tunnustamist ja integratsiooni.
<P>
Euroopa nõuab romide agulite elanike diskrimineeriva väljaviskamise lõpetamist ja selle asemel elamuprojektide väljatöötamist, mis leevendaks nende kogukondade elamispinnaprobleemi.
<P>
Lühidalt öeldes nõuame järjekindlaid poliitilisi valikuid, milles on ühendatud solidaarsus ja vastutus ning mis võimaldavad tasakaalus reageerimist hädaolukorrale, mis muidu kontrolli alt väljuda võib. Teame hästi, et see on raske tee, aga teist teed eesmärgini ei ole.
<SPEAKER ID="193" NAME="Rovana Plumb  " LANGUAGE="RO">
Tahaksin komisjoni üles kutsuda võtma vastu konkreetsed meetmed romide integreerimiseks tööturule, andes nende koolituseks ja ümberõppeks vahendeid ning meetmed, mis tagaksid tööhõivega seotud diskrimineerimise vastaste õigusaktide karmi kohaldamise.
<P>
Taha korrata, et vaja on luua EÜs eriosakond, mis aitaks kaasa komisjoni ja riikide valitsuste omavahelisele suhtlemisele, mille eesmärk oleks romidest vähemuse sotsiaalsele, majanduslikule ja kultuurilisele integreerimisele suuantud projektide elluviimine.
<SPEAKER ID="998" NAME="Daciana Octavia Sârbu  " LANGUAGE="RO">
Teame kõik, et romide olukorrast tingitud probleem ei ole vaid iga üksiku liikmesriigi probleem, vaid Euroopa probleem ning see tuleb lahendada ka sellel tasandil.
<P>
Tahaksin rõhutada, et eriti vajavad ELilt korralikku abi uued liikmesriigid, et romisid integreerida, nii sotsiaalselt kui ka tööturul.
<P>
On hästi teada, et nende romide arv, kellel puudub juurdepääs Euroopa Liidu tööturule, on murettekitav. Sellepärast ei tohi me enam edasi lükata efektiivsete Euroopa programmide loomist, mis suurendaks eelkõige romide juurdepääsu haridusele, nii et töötus ei kanduks enam alati põlvkonnast põlvkonda.
<P>
Vaba liikumine, mida uute liikmesriikide romid praegu naudivad, ei ole tähendanud sama lihtsat pääsu ELi tööturule. Võime vaid tõdeda, et ainus, mida romidest migrandid on teinud, on oma vaesuse eksportimine.
<P>
Praegust majanduskriisi arvestades on romidest kodanikel tööturule pääseda veelgi raskem, mis tähendab, et paljud neist elavad allpool vaesuspiiri.
<P>
Seetõttu on majanduskriisi ajal meie ees suur ülesanne julgustada tööandjaid pakkuma tööd Euroopa suurimale vähemusrahvusele.
<SPEAKER ID="997" NAME="Dushana Zdravkova" AFFILIATION="PPE-DE">
kirjalikult. - (BG) Austatud daamid ja härrad!
<P>
Proua Kósáné Kovácsi raport romide sotsiaalse olukorra ja nende tööturule juurdepääsu parandamise kohta ELis kajastab Euroopa Parlamendi kõrgetasemelist poliitilist vastutust Euroopa kodanike ees üleilmse majanduskriisi tipphetkel. Raportis on üksikasjalikult esile toodud kõik suuremad probleemid, mis on seotud Euroopa ühe suurima vähemusrahvuse majandusliku olukorra ja sotsiaalse kaasamise parandamisega. Neil kriisiaegadel on oluline, et kaitseksime väärtusi, millel meie liit põhineb, ja meie ühiskonna nõrku liikmeid.
<P>
Romidele hariduse andmine, konkreetse tööhõivepoliitika rakendamine, tervishoiuteenustele juurdepääsu tagamine ja romi naiste võrdsuse edendamine peavad olema vahendid, millega pikemas perspektiivis lahendada Euroopa ühiskonna selle osa probleemid.
<P>
Raportis on selgelt ja silmatorkavalt esile toodud põhimõte, et sotsiaalse kaasamise poliitika koostamises ja rakendamises peavad osalema valitsusvälised organisatsioonid ja romid. Arvan, et romide kaasamise aastakümne neljandasse aastasse minnes peavad liikmesriigid jälgima tõsisemalt komisjoni poolt tehtud konkreetseid ettepanekuid selle Euroopa laia projekti rakendamise kohta.
<P>
Tänan teid tähelepanu eest.
