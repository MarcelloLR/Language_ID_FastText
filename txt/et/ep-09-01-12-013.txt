<CHAPTER ID="013">
Üheminutilised sõnavõtud poliitiliselt olulistel teemadel
<SPEAKER ID="029" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="030" NAME="Georgios Papastamkos" AFFILIATION="PPE-DE">
(EL) Härra juhataja, lubage mul teavitada Euroopa Parlamenti Türgi ründavast käitumisest Kreeka vastu.
<P>
Kreeka õhuruumi pidevad rikkumised ja sinna sisenemised, hävitajate madal lend üle asustatud Kreeka saarte, ohutu laevanduse takistamine Kreeka territoriaalvetes ja sekkumine Egeuse merel uurimis- ja päästeoperatsioonidesse, mille eest vastutab ainult Kreeka, ning ulatuslik abi, mida Türgi annab ebaseaduslikele sisserändajatele, on halvaks endeks terve piirkonna stabiilsuse jaoks.
<P>
Me peame selle Türgi-poolse ründava käitumise ja Euroopa Liidu liikmesriigi, see tähendab Kreeka suveräänsete õiguste jätkuva strateegilise mittetunnistamise hukka mõistma ning edastama selge sõnumi, et tema käitumine kahjustab tema võimalusi saada Euroopa Liidu liikmeks.
<SPEAKER ID="031" NAME="Csaba Sándor Tabajdi" AFFILIATION="PSE">
(HU) Seoses diskrimineerivate meetmetega, mis kehtestati 2004. aastal seoses uutest liikmesriikidest pärit töötajatega, kes töötavad Euroopa institutsioonides, ning mis tunnistati 2008. aastal Euroopa Ühenduste Kohtu otsusega ebaseaduslikuks, soovin juhtida teie tähelepanu uuele diskrimineerivale otsusele.
<P>
Neli ja pool aastat on möödunud ning uute liikmesriikide kodanikud tunnevad end endiselt teise järgu kodanikena. Juhtus see, härra juhataja, et eelmisel aastal kuulutati välja konkurss ungari keele suulise tõlke üksuse juhi ametikohale Euroopa Parlamendis, see tähendab ametikohale, kuhu võib kandideerida mis tahes liikmesriigi kodanik. Suulise tõlke üksuse juht ei vastuta üksnes haldusülesannete eest, vaid ka Euroopa Liidu terminoloogia ungari keelde ülevõtmise järelevalve eest.
<P>
Härra juhataja, on ehmatav, et kahe nõuetele vastava kandidaadi, ungarlase ja briti vahelt valiti briti kandidaat. Kas te kujutate ette, et prantsuse keele talituses täidetakse ametikoht inglise või hispaania töötajaga? Härra juhataja, see on vastuvõetamatu diskrimineerimine ning põhjustab tõsist kahju Euroopa Liidu dokumentide tõlkimisele. Kõigi uute liikmesriikide nimel soovin esitada protesti.
<SPEAKER ID="032" NAME="Juhataja">
Muidugi saate te selles küsimuses vastuse.
<SPEAKER ID="033" NAME="Marian Harkin" AFFILIATION="ALDE">
Härra juhataja, täna pärastlõunal kuulasime teie enda ja teiste avaldusi kohutava olukorra kohta Gazas ning viivitamatu relvarahu ja Iisraeli relvajõudude Gazast lahkumise vajaduse kohta. Pean ütlema, et seoses sellega nõustun härra Cohn-Benditiga, et Euroopa Parlament peaks asuma seisukohale - me ei saa jääda äraootavale seisukohale.
<P>
Pärast kõike kuuldut on mõnevõrra üksluine rääkida tööküsimustest, aga loomulikult puudutavad tööküsimused kõiki meie kodanikke. Eelmisel nädalavahetusel Iirimaal Delli esitatud teade, et ta paigutab ümber 2000 töökohta, oli raske hoop Iirimaa Kesk-Lääne ja Lääne piirkondade elanikele. Ajal, mil meil on üleilmne finantslangus, on see eriti raske Delli poolt otse palgatud töötajate ning Delli tarnijate jt jaoks.
<P>
Seoses sellega võiks Globaliseerumisega Kohanemise Euroopa Fond osutuda eriti tähtsaks, et aidata töötajaid ümber koolitada ja õpetada ning toetada ettevõtluse edendamist, et töötajad saaksid tegutseda füüsilisest isikust ettevõtjatena. Väga oluline on, et Iirimaa valitsus teeb kiire taotluse Globaliseerumisega Kohanemise Euroopa Fondile, et töötajad saaksid veidi usku tulevikku ning näeksid, et EL tegutseb selle nimel, et aidata kõiki töötajaid ning käesoleval juhul Iirimaa Lääne ja Kesk-Lääne piirkonnas asuvaid töötajaid.
<SPEAKER ID="034" NAME="Ryszard Czarnecki" AFFILIATION="UEN">
- (PL) Härra juhataja, oleme just jõudnud kokkuleppele, mille kohaselt taastatakse lõpuks Venemaa gaasitarned mitmesse Euroopa Liidu liikmesriiki, kuhu tarned olid katkestatud. Tuleks tõsta esile liikmesriikide solidaarsust selles küsimuses, kuigi kahjuks ei olnud see ilmne kohe algusest. Eri riikidel oli selles küsimuses väga erinev arvamus. Õnneks me siiski pingutasime, et saavutada lõpuks ühisrinne.
<P>
Kuna me arutame seda teemat kahe päeva pärast, siis sooviksin tuua esile kaks punkti. Esiteks näitab see teema üsna selgelt, et Venemaa tegeleb puhtmajanduslike küsimustega, nagu oleksid need vaid poliitilised vahendid. Teiseks kinnitab see teema selgelt ka seda, et meie kui liit peame looma ühise energiapoliitika. Me vajame just seda ja mitte eraldi energiapoliitikat suurimatele riikidele, nagu need riigid, kes ehitavad omal algatusel Läänemere alla torujuhtmeid.
<SPEAKER ID="035" NAME="László Tőkés" AFFILIATION="Verts/ALE">
(HU) Härra juhataja, daamid ja härrad, ajal, mil üleilmselt valitsevad sellised ebatervislikud asjad nagu Coca-Cola ja kartulikrõpsud, soovin anda oma hääle Ungari viinamarjakasvatajate ja veinitootjate kaitseks Karpaatia basseinis, mis on rahvusvahelise tähtsusega. Valesti tõlgendatud ELi direktiivide tõttu lähevad Euroopa vahendid praegu nende isikute toetamiseks, kes oma viinamarjaistandused välja juurivad, ning ei ole ebaharilik, et karistatakse neid, kes istutavad uusi eliitviinamarjasorte.
<P>
Karpaatia bassein, mis asub ajaloolise Ungari territooriumil, oli kunagi üks suuremaid viinamarjakasvatusalasid Euroopas, laiudes rohkem kui 600 000 hektari suurusel maa-alal. 1948. aastal kasvatati Ungaris veel 260 000 hektaril veiniviinamarju, ent täna on see ala kuivanud kokku 40 000 hektarini. Kui kaua Karpaatia basseini viinamarjaistanduste, veinikaupmeeste ja looduskeskkonna selline hävitamine veel jätkub?
<P>
Veini, nisu, rahu! Soovin selle Ungari rahvaütlusega soovida teile õnnistatud uut aastat.
<SPEAKER ID="036" NAME="Mary Lou McDonald" AFFILIATION="GUE/NGL">
Härra juhataja, ma tõstatan Palestiina küsimuse. Ma näen, et oma varasemates märkustes olete olnud mõnevõrra arglik oma seisukohtades Iisraeli kohta: surma on saanud 900 palestiinlast, kellest kolmandik on lapsed, ning ikka veel ei leia me siin istungisaalis endas jõudu Iisraeli julmus täielikult hukka mõista.
<P>
See kallaletung ei ole mitte ainult ebaproportsionaalne, vaid on ka täiesti põhjendamatu. Seda ei ajenda Iisraeli julgeolekuvajadused; tegelikult on see küüniline ja külma arvestusega rünnak mitte Ḩamāsile, vaid Palestiina elanikkonnale. Ma arvan, et liikmesriikidel on nüüd moraalne kohustus näidata täiel määral oma diplomaatilist ja poliitilist jõudu Iisraeli suhtes, et see vägivald lõpetada.
<P>
Iisraeli valitsuse ümber kikivarvastel käimine ei toimi; see pole kunagi toiminud. Iisrael peab nüüd aru saama, et tema tegevusel on tõepoolest tagajärjed. Seetõttu kutsun kõiki Euroopa Parlamendi liikmeid nõudma Euroopa-Vahemere piirkonna lepingu ja tegelikult kõigi sooduskaubanduse kokkulepete viivitamatut peatamist Euroopa Liidu ja Iisraeli vahel. Samuti peame seisma vastu kõigile katsetele parandada ELi ja Iisraeli riigi suhteid, kellest viimane piirab Gazat ja vägivallatseb Palestiina elanike kallal.
<P>
Inimõiguste retoorikat, mis siin istungisaalis nii sageli kõlab, tuleb nüüd tõendada sõnade ja tegudega. See on ainus võimalus Lähis-Ida edukaks rahuprotsessiks.
<SPEAKER ID="037" NAME="Juhataja">
Selle küsimuse keerukust võib kinnitada ainuüksi teie kõnele kulunud aeg. Te ületasite oma kõneaja 50 % võrra. Arutelu toimub kolmapäeva pärastlõunal.
<SPEAKER ID="038" NAME="Kathy Sinnott" AFFILIATION="IND/DEM">
Härra juhataja, minu valimisringkonda vapustas eelmisel nädalal teade, millest kõneles proua Harkin, et Delli tehases kaotati ligikaudu 2000 töökohta. See tähendab ka tõenäoliselt veel 2000 töökoha kadumist, mis sõltuvad Delli tootmisest Iirimaal. Dell kolib tootmise Poola Łódźi, kasutades ligikaudu 52 miljoni euro ulatuses riigiabi.
<P>
Kas komisjon saab mulle kinnitada, et riigiabi, mida Poola kasutab, vastab ELi konkurentsieeskirjadele, ning kas ta saab mulle kinnitada, et Globaliseerumisega Kohanemise Euroopa Fondist on võimalik saada piisavalt abi, et valmistada töölt vabastatud töötajad ette uuteks töökohtadeks?
<SPEAKER ID="039" NAME="Dimitar Stoyanov" AFFILIATION="NI">
(BG) Daamid ja härrad, kaks päeva tagasi avastas neli kooli Burgase linnas oma seintele soditud rassistlikud hüüdlaused. Seintele oli kirjutatud näiteks "Bulgaarlased seebiks” ja "Surm gjauridele”. Sõna gjaur on halvustav türgi väljend, mida kasutati Ottomani impeeriumi ajal mittemoslemite ja muude isikute kui Türgi päritolu isikute kohta. Türklaste mõttelaadi kohaselt ei ole gjaur inimene, seega on see türgi keeles kõige rängem rassistlik solvang. Sõna gjaurid on sama sõna, mida kasutasid endine põllumajandusminister Nihat Kabil ja põllumajandusministeeriumi türgi ametnikud bulgaarlaste kohta, kes olid ministeeriumiga ühinenud, mille järel nad asusid türklasi soodsamalt kohtlema.
<P>
Daamid ja härrad, las see vahejuhtum olla teile hoiatuseks selle kohta, milline on türklaste meelsus 21. sajandil. Ainuüksi see näide kinnitab, et Türgil ei ole kohta Euroopa Liidus, kuna ta on rassistlik ja ksenofoobne riik, kes toetab ja edendab rassismi ja ksenofoobiat naaberriikides. See juhtum näitab, et bulgaarlasi mitte üksnes ei vihata, vaid nad on vihkamise ja etnilise sallimatuse ohvrid.
<P>
Euroopa Parlament on alati olnud rassismi ja etnilise sallimatuse suhtes jõulisel seisukohal. Ma pöördun teie kui Euroopa Parlamendi liikmete poole, et võtaksite taas sellise seisukoha ning toetaksite meie kirjalikku deklaratsiooni, milles mõistetakse hukka türklaste rassism bulgaarlaste suhtes.
<SPEAKER ID="040" NAME="Tunne Kelam" AFFILIATION="PPE-DE">
Tänan teid, härra juhataja. Ma avaldan tunnustust eesistujariigi Tšehhi Vabariigi pingutustele käsitada käesolevat gaasikriisi, aga ühe kriisi vahendamine teise järel ei ole lahendus. EL ei saa jääda lapsehoidja rolli, eriti kui laps käitub väga halvasti. Üks järeldus on ilmne - lootmine vastastikku kasulikule strateegilisele liidule Venemaa kui usaldusväärse energiatarnijaga on strateegiline valearvestus. Praeguse kriisi peapõhjus ei ole Ukraina, vaid kriis Gazpromis endas, kes ei ole suutnud omaenda kohustusi täita.
<P>
Kaheksa aastat järjest on gaasi tootmine Gazpromis samal tasemel paigal seisnud. See on tüüpiline tulemus, kui tootmise üle on riigipoolne poliitiline otsustusõigus. Suutmatus tarnida gaasi samal ajal Venemaa tarbijatele ja täita kohustusi välismaal on ilmselt sundinud härra Putinit algatama poliitiline kriis ning osutama Ukrainale kui patuoinale. Seetõttu on meie jaoks aina olulisem keskenduda uute energiaallikate leidmisele.
<SPEAKER ID="041" NAME="Magda Kósáné Kovács" AFFILIATION="PSE">
. - (HU) Härra juhataja, lugupeetud kolleegid, majanduskriis, mida paljud inimesed pidasid esialgu meedia hirmutaktikaks, on nüüd jõudnud Euroopasse; see vaevab riike, piirkondi, kohalikke kogukondi, ettevõtjaid ning koos nendega ka peresid ja töötajaid. Kaks meie kolleegi on sel teemal juba kõnelenud. Majandussurutise tagajärjed ei mõjuta meid kõiki võrdselt, nagu komisjon meile oma teatises meelde tuletab. Negatiivne mõju mitmekordistub Euroopa ja ühiskonna äärekihtides.
<P>
Vältimaks praeguse olukorra kujunemist selliseks, et tubli töö põhimõte asendub tühjade sõnadega, ning aitamaks meil ära hoida vaesuse järsku suurenemist, peame suunama pingutused oma ressurssidele. Seetõttu kiidan heaks komisjoni teatise, samuti volinik Špidla tahte suurendada teadlikkust ning kannustada Euroopat tegema pingutusi, et kaitsta kõige haavatavamaid sotsiaalseid rühmi ajal, mil majandustegevus väheneb.
<P>
Komisjoni diferentseeritud lähenemisviis annab alust loota, et ühtne Euroopa ei tähenda suuremat ühtlustamist, eriti mitte kriisi ajal. Ma loodan ja eeldan, et Euroopa Parlament toetab seda selles mõttes.
<SPEAKER ID="042" NAME="Magor Imre Csibi" AFFILIATION="ALDE">
Härra juhataja, oleme praegu paradoksi ees. Kuigi suurem osa Euroopa tarbijatest on korduvalt väitnud, et nad on geneetiliselt muundatud organismide vastu, näitavad uuringud, et nad ostavad geneetiliselt muundatud toiduaineid, kui need on kauplustes saadaval.
<P>
Paljud tarbijad ei ole lihtsalt teadlikud, et geneetiliselt muundatud toitu müüakse Euroopas, või langevad loetamatute etikettide lõksu ega tea lõpuks, mida nad ostavad.
<P>
Võimalik lahendus oleks lubada märkida etiketile, et toiduaines ei ole geneetiliselt muundatud organisme. Aga praegu puuduvad ühtsed sätted geneetiliselt muundatud organismide puudumise märkimise kohta, seega on liikmesriikidel valikuvabadus. See toob kaasa tarbijate segaduse ja siseturu moonutamise, kuna samal ajal, kui mõned riigid on juba kehtestanud geneetiliselt muundatud organismide puudumise märgistamise sätted, keelduvad teised lubamast sellist teavet esitada.
<P>
Inimesed soovivad teha oma toiduvalikud enda väärtuste alusel ning mitte vastavalt ohutushinnangute uuringutele. Kui me hoolime tarbijate muredest, siis peaksime tagama igas asjas läbipaistvuse ning võimaldama neile tõelise valiku. Seetõttu kutsun komisjoni üles kehtestama õigusraamistik vabatahtlikuks geneetiliselt muundatud organismide puudumise märgistamiseks Euroopa tasandil.
<SPEAKER ID="043" NAME="Bogusław Rogalski" AFFILIATION="UEN">
- (PL) Härra juhataja, ma sooviksin kasutada seda võimalust pöörduda nõukogu poole, et võtta asjakohaseid meetmeid vastavalt Euroopa Ühenduse asutamislepingu artiklile 13, et võidelda etnilisel päritolul põhineva diskrimineerimise vastu Leedus.
<P>
Kolm rahvusvähemust esindavat Poola poliitikut osutusid viimastel Leedu parlamendivalimistel valituks. Leedu ametiasutused üritasid seejärel neilt parlamendikohti ära võtta. Põhjenduseks toodi see, et neil isikutel on Karta Polaka. See dokument kinnitab, et dokumendi omanik on poola rahvuse esindaja. Selle eesmärk on aidata säilitada Poola kultuuri ja rahvuslikku identiteeti Poola päritolu isikute hulgas kogu maailmas. Ent Leedu ametiasutused leiavad, et see on seotud lojaalsusega välisriigile. See on ilmselgelt naeruväärne ja ülekohtune. Lisaks tähendab see diskrimineerimist etnilise päritolu alusel ning hõlmab rahvusvähemuse õiguste rikkumist, mis ei ole Euroopa Liidu liikmesriigile vääriline käitumine. Ma usun, et Leedu ametiasutused avaldavad arvamust selles küsimuses.
<SPEAKER ID="044" NAME="Daniel Strož" AFFILIATION="GUE/NGL">
- (CS) Härra juhataja, daamid ja härrad, Bernd Posselt, kes esindab siin Euroopa Parlamendis Bavaaria Kristlik-Sotsiaalset Liitu (CSU) ning juhib ka Sudeedi-Saksa seltsi, tegi ettepaneku, et Tšehhi Vabariik tühistaks oma eesistumisaja jooksul nii-öelda Beneši dekreedid. See on häbiväärne nõue ning Tšehhi Vabariik ei saa seda täita. Me teame muidugi, et need dekreedid võeti kasutusele pärast Teist maailmasõda kooskõlas võiduvägede seisukohtadega ning need asendasid õigusnorme kuni nõuetekohase parlamendi valimiseni. Seega ei ole tegu Euroopa parlamentaarse korra nii-öelda vähkkasvajaga, nagu ta väitis. Minu arvates sarnaneb härra Posselti organisatsioon vähkkasvajaga, kuna see tegutseb otseses opositsioonis ELi poolt taotletava tänapäeva Euroopa lõimumise eesmärkidega. Kuigi härra Posselt ründab Tšehhi Vabariiki, on tuhandeid Saksamaa kodanikke, kes seal rahulikult elavad ja töötavad, ning arvukalt endisi Sudeedi sakslasi, kes on seal pensionile läinud. Ka mina olen näide sellest, et tänapäeval ei ole Tšehhi Vabariigis Saksamaa vastaseid agressioone, kuna mind kui Saksamaa kodanikku valiti Euroopa Parlamenti Tšehhi Vabariiki esindama.
<SPEAKER ID="045" NAME="Nicodim Bulzesc" AFFILIATION="PPE-DE">
Härra juhataja, gaasikriis on jätnud sajad tuhanded majapidamised 17-s Euroopa riigis kütteta ajal, mil õues on külmakraadid. Ida- ja Kesk-Euroopat on vaidlus kõige rohkem mõjutanud, kuna selle tõttu on suletud tehaseid ja koole.
<P>
Isegi kui Kiiev ja Moskva kirjutavad alla ELi vahendatud tehingule ELi ametnikega mitmeid tunde peetud läbirääkimiste järel, teatab Gazprom, et Ukraina kaudu Euroopasse gaasitarnete taastamine hilineb, kuna ta ei ole saanud lepingu koopiat.
<P>
Euroopa Komisjoni saadetud tehniliste ekspertide meeskond kontrollib gaasivoolu Venemaalt Ukraina torujuhtmetesse ning isegi kui gaas hakkab Ukrainasse voolama, võib kuluda 36 tundi, et see jõuaks ELi liikmesriikideni. Seetõttu vajab Euroopa ühtset energiakindluspoliitikat, et edaspidi konflikte ära hoida, ning ta peab oma energiatarnete allikaid mitmekesistama.
<P>
Ma tunnustan Euroopa Parlamendi sekkumist vaidlusse ning loodan, et võimalikult kiiresti jõutakse kokkuleppele, hoidmaks ära konflikti süvenemine.
<SPEAKER ID="046" NAME="Aurelio Juri" AFFILIATION="PSE">
(SL) Eelmisel aastal tähistasime tuumarelvade leviku tõkestamise lepingu 40. aastapäeva ning aasta enne seda võtsime Euroopa Parlamendis vastu resolutsiooni, milles kutsuti bürood, nõukogu ja komisjoni üles suurendama pingutusi, et saavutada tõhusam mitmepoolsus ja selle lepingu täpsem rakendamine, millega meile teadaolevalt on kärbitud tuumaarsenali levikut, aga kahjuks ei toonud see kaasa selle vähenemist. Resolutsioonis kutsuti ka Ameerika Ühendriike üles viima oma tuumalõhkepead Euroopa territooriumilt välja ning Ühendkuningriiki ja Prantsusmaad peatama oma tuumarelvaprogrammid.
<P>
Kuna ma sain siinse auväärse parlamendi liikmeks alles eelmise aasta novembris, siis kas võiksin küsida, millises ulatuses ja mil viisil on neile üleskutsetele vastatud või pigem kui edukad need pingutused on olnud, arvestades asjaolu, et kutsutakse ellu uut projekti USA raketivastase kilbi rajamiseks Tšehhi Vabariigis ja Poolas ning et just see projekt tekitab, nagu kardeti, uusi pingeid Lääne ja Venemaa vahel, samuti uue ja ohtliku tuumavõidurelvastumise kuvandit ja ohte?
<SPEAKER ID="047" NAME="Rareş-Lucian Niculescu" AFFILIATION="PPE-DE">
(RO) Arutelu gaasikriisi teemal on olnud tuline, sealhulgas tänaõhtusel istungil.
<P>
Iga kõneleja kinnitab, kui tõsine ja ohtlik on Euroopa Liidu energiasõltuvuse tase. Igaüks ütleb sama asja: lahenduseks on see, et vähendame jätkuvalt oma sõltuvust ühest energiaallikast.
<P>
Me ei tohi unustada siiski teist vajadust - säästa energiat.
<P>
Keeruline on praegu öelda, millisel tasemel on Euroopa Liidus energiakaod. Mõned analüütikud mainivad isegi sellist näitajat nagu kolmandik kogutarbimisest. See tähendab näiteks, et kui Rumeenia impordib aastas ligikaudu 14 miljonit tonni naftaekvivalenti arvestatuna Vene gaasina, siis peaaegu miljon tonni naftaekvivalenti raisatakse aastas korterelamute ebapiisava soojustuse tõttu.
<P>
Kahjuks ei sobi ühenduse õigusnormid, toetamaks selle probleemi lahendamist, kuna need piiravad arusaamatult neid Euroopa vahendeid, mida saab kasutada küttesüsteemide uuendamise projektide jaoks.
<P>
Ma arvan, et peaksime endalt iga päev küsima järgmise küsimuse: mis on lihtsam - kas otsida uusi energiaallikaid ja uusi transiidimarsruute või pidada meeles, et saame kasutada lihtsaid meetodeid, et säästa suure osa energiast, mis raisatakse?
<SPEAKER ID="048" NAME="Miloš Koterec" AFFILIATION="PSE">
(SK) Sel aastal tähistame euro 10. aastapäeva ja 1. jaanuaril 2009 sai Slovakkiast kuueteistkümnes euroala liige.
<P>
Meie riik on loobunud osast oma identiteedist, aga on teinud seda uhkusega. Nii nagu väärtustasime enda vääringut, oleme hakanud kasutama eurot ja suurem osa Slovakkia elanikkonnast hakkab ka seda kiiresti enda omaks pidama. Me võtsime euro kasutusele pärast seda, kui oleme kõigest viis aastast olnud ELi liikmed, ning nagu peaminister Fico ütles uue aasta esimesel päeval, võime eurot pidada talismaniks, mis toob meile stabiilsuse ja annab Slovakkiale potentsiaali areneda praeguse majanduskriisi ajal veel jõulisemalt. Sooviksin avaldada kiitust kõigile, kes aitasid kaasa Slovakkias euro kasutuselevõtmisele, ning tunnustada Slovakkia üldsuse positiivset suhtumist uude vääringusse.
<P>
Soovin kõigile slovakkidele edu euro kui lõimunud ja jõuka Euroopa sümboliga.
<SPEAKER ID="049" NAME="Marie Panayotopoulos-Cassiotou" AFFILIATION="PPE-DE">
(EL) Härra juhataja, kuna Euroopa Parlamendis seda ei arutata, siis sooviksin rõhutada seda, kui oluline on Euroopa Liidu jaoks ettepanek võtta vastu nõukogu direktiiv, millega rakendatakse Euroopa Ühenduse Reederite Ühingu ja Euroopa Liidu Transporditööliste Ametiühingute Liidu sõlmitud kokkulepet.
<P>
See direktiiv, mis puudutab meremeeste tööd meretöönormide konventsiooni alusel, võimaldab Euroopa Liidu meremeestel tagada korralikud töötingimused.
<P>
Seda sektorit tuleb edendada, kuna see aitab kaasa arengule ja tootlikkusele. Mered, mis uhuvad Euroopa Liidu riikide kaldaid, on väga olulised rahvusvahelise kaubanduse jaoks ning noored inimesed peaksid nägema tulevikku meresõiduga seotud elukutsetes või asuma tegutsema laevanduse abivaldkondades.
<SPEAKER ID="050" NAME="Jörg Leichtfried" AFFILIATION="PSE">
(DE) Härra juhataja, minu sõnavõtu teema on kutsikate ebaseaduslik transport, mis avastati Austrias 2008. aasta oktoobri alguses. Alates 2008. aasta oktoobri algusest olen üritanud saada kõneaega üheminutiliste sõnavõttude ajal ning ma olen rahul, et lõpuks see mul õnnestus. Huvitav on see, et härra Rogalskil on vahepeal lubatud kolm korda sõna võtta.
<P>
Aga nüüd asja juurde. Austria politsei pidas kinni veoki, kus oli 137 kutsikat. Sõidukil ilmnesid tõsised vead ja loomade passid olid võltsitud, kuna koerad ei olnud veel transpordiks seadusega lubatud vanuses. Reis algas Slovakkias ja pidi lõppema Hispaanias. See juhtum ei ole ainulaadne ning see juhib meie tähelepanu veel kord sellele, et kasumile orienteeritud organisatsioonid hiilivad pidevalt ja kuritegelikult kõrvale kehtivatest loomakaitsesätetest Euroopas. Euroopas vajame tõepoolest põhjalikku loomade transpordi kontrolli ning vastavaid trahviähvardusi nõuete täitmata jätmise korral. EL peab võtma ühiselt vastu Euroopa loomakaitse miinimumnormid, mida peavad rakendama ja jälgima kõik valitsused. See sunniks ka neid riike, mis on siiani olnud loomakaitse valdkonnas täiesti passiivsed, kehtestama erinormid.
<SPEAKER ID="051" NAME="Jelko Kacin" AFFILIATION="ALDE">
(SL) Palestiinlaste verine ja halastamatu mahatapmine Gazas on inimese võimetuse ja topeltstandardite ning karjuva ebaõigluse sümbol. Kas palestiinlastest hukkunute arv peab tõesti muutuma neljakohaliseks, enne kui rahvusvahelised osalised kasutavad vahendusmehhanisme, mis on neile kättesaadavad alates konflikti esimesest päevast?
<P>
Euroopa Liit arvab, et ta on aktiivne osaline rahvusvahelistes suhetes ja üleilmne poliitiline osaline. Aga kas ta on? Kas me saame tõesti nimetada ennast aktiivseks osaliseks, kui Iisraeli armee ründab vaatamata kogu oma keerukale luureabile kooli, mida rahastab Euroopa Liit ja mis on täis tsiviilisikuid? Kas saame väita, et kehtib rahvusvaheline humanitaarõigus, kui Iisraeli armee sunnib palestiinlasi jõuga majja, mida ta järgmisel päeval jõuliselt pommitab?
<P>
Olen viibinud Iisraelis, sealhulgas Sderotis, mitu korda ja tean palju sellest, mis seal toimub, aga selline Iisraeli tegevus on ebaproportsionaalne, ülemäärane ja ebainimlik. See tegevus on ebamoraalne, loomuvastane ja veider, kuna see on tegelikult valimiseelne kampaania. See on verine valimiseelne kampaania.
<SPEAKER ID="052" NAME="Liam Aylward" AFFILIATION="UEN">
Härra juhataja, sooviksin kasutada võimalust toetada seda, et Euroopa Liit rahastaks Euroopa eriolümpiamänge, mis peetakse 2010. aastal Varssavis, ja maailma eriolümpiamänge, mis peetakse 2011. aastal Ateenas.
<P>
Komisjon eraldas viis miljonit eurot maailma eriolümpiamängude toetamiseks, kui need peeti 2003. aastal Iirimaal, mis oli imeväärne sündmus ja valmistas rõõmu paljudele kohalviibinutele. Me peame Euroopa Liidus olema spordis vabatahtlikkuse toetamisel esirinnas.
<P>
Sooviksin lisada, et selle küsimuse kohta on olemas kirjalik deklaratsioon, millele parlamendiliikmed saavad istungisaalist väljaspool selle nädala jooksul allkirja anda, ning sooviksin kutsuda oma kolleege üles sellele deklaratsioonile alla kirjutama, toetamaks seda, et EL rahastaks neid väga tähtsaid eriolümpiamänge.
<SPEAKER ID="053" NAME="Jaromír Kohlíček" AFFILIATION="GUE/NGL">
- (CS) Head uut aastat, härra juhataja. Daamid ja härrad, soovin väljendada oma otsest hämmingut sellise saatuse iroonia üle, et Tšehhi Vabariigi valitsus, mis on tuntud oma erilise seisukoha poolest Venemaaga peetavate läbirääkimiste küsimuses, ei ole veel oma eesriiet eest rebinud ega endale tuhka pähe raputanud. Ta on isegi lükanud edasi läbirääkimised Venemaaga energiakindluse üle. Ma olen veelgi rohkem šokeeritud Euroopa Komisjoni seisukohast. Ta ähvardab Slovakkiat ja Bulgaariat karistustega ning me kuulsime isegi, et härra Cohn-Bendit soovitab samuti karistusi, kui tegevuse lõpetanud tuumaelektrijaama blokid võetakse taas kasutusele. Tahaksin soovitada volinikele ja Euroopa Komisjoni kõneisikutele, et nad otsiksid mõned soojad riided, lülitaksid kodus kütte välja ja selgitaksid oma perele, et nad tegutsevad solidaarsusest slovakkide ja bulgaarlastega. Või oli see lihtsalt halb uusaastanali?
<SPEAKER ID="054" NAME="Emmanouil Angelas" AFFILIATION="PPE-DE">
(EL) Härra juhataja, ka mina sooviksin kommenteerida maagaasi küsimust, arvestades seda, et oleme viimase kümne päeva jooksul olnud tunnistajaks selle teemaga kaasnevale konfliktile, see tähendab konfliktile, millesse paljud Euroopa Liidu liikmesriigid, kes sõltuvad energia saamiseks maagaasist, on kaasa kistud ja mis põhjustab probleeme kodanikele, ettevõtetele ja tööstusele.
<P>
Tänu aruteludele kahe vastaspoole vahel, mida on täitnud kahtlused, usaldamatus ja vastuolulised teated, ning Euroopa eesistujariigi ja komisjoni sekkumisele ilmneb, et on leitud teatav lahendus.
<P>
Selge on see, et vaatamata kavatsustele ja jaotamisele, võib probleem tekkida uuesti, kui tarvitusele ei võeta meetmeid. Seetõttu peame kaaluma küsimust, kas sõnastada ümber Euroopa Liidu energiapõhimõtted, lisades sinna uusi energiaallikaid.
<P>
Euroopa Parlament peaks edastama ka selge sõnumi, et Euroopa Liitu ei hoita pantvangis, ning peaks osalema arutelus, et kavandada alternatiivseid marsruute turvaliseks ja pidevaks maagaasi tarneks. Eesmärki vähendada aastaks 2020 energianõudlust 20 % võrra ei saavutata ebastabiilsetes ja ebaturvalistes tingimustes.
<SPEAKER ID="055" NAME="Silvia-Adriana Ţicău" AFFILIATION="PSE">
(RO) Euroopa Liit peab seadma prioriteediks koostada ühine energiastrateegia ja tegevuskava, mille eesmärk on parandada liidu energiakindlust.
<P>
Ukraina tegevus maagaasi tarnete katkestamisel ELi liikmesriikidele on kinnitanud ELi sõltuvust oma tavapärastest tarnijatest. Lisaks sellele on madalad temperatuurid sel talvel põhjustanud tõsiseid tegevusprobleeme elektrienergia tarnijatele, kes on kinnitanud rekordilisi tarbimistasemeid.
<P>
EL peab töötama välja Euroopa strateegia oma jaotusvõrgu moderniseerimiseks, energiatõhususe suurendamiseks ja oma energiatarne allikate mitmekesistamiseks. Nabucco projekti rakendamine, veeldatud gaasi terminalide ehitamine Euroopa sadamatesse, investeeringud ohutumatesse tuumaelektrijaamadesse, energiatõhususe edendamine ja taastuvenergia ulatuslikum kasutamine peab olema ühiste prioriteetsete tegevuste hulgas, mille eesmärk on suurendada ELi energiakindlust.
<P>
Euroopa Komisjon koos Euroopa Investeerimispanga ja liikmesriikide valitsustega peab määrama kindlaks ja tagama nende prioriteetsete projektide rahastamise.
<SPEAKER ID="057" NAME="Gay Mitchell" AFFILIATION="PPE-DE">
Proua juhataja, soovin tõstatada Zimbabwe küsimuse. Mulle tundub, et kui Zimbabwe ei ole meie teleekraanidel, siis me tegelikult ei muretse mõningate teemade pärast, mis seal esile kerkivad. Hiljuti oli meil Jestina Mukoko juhtum; ta on Zimbabwe Rahuprojekti direktor ja Zimbabwe inimõiguste valitsusvälise organisatsiooni foorumi juhatuse liige ning ta rööviti ja teda hoiti suhtlemisvõimaluseta 21 päeva, kuni ta ilmus Harare magistraadikohtu ette, võib öelda, piinamise ja väärkohtlemise tunnustega - see kõik toimus kuriteo eest, milleks oli inimõiguste eest seismine.
<P>
Proua Mukokot hoitakse praegu üksikvangistuses rangeima turvalisusega vanglas ja tema saatus on, nagu paljude teiste inimõiguslaste, abitöötajate ja tavakodanike saatus enne teda, ohus Mugabe režiimi kätes.
<P>
Siin Euroopa Parlamendis ja ka riikide parlamentides on avaldatud palju muret ja hukkamõistu, ent Zimbabwe tavakodanike luupainaja on endiselt alles. Ma usun, et on aeg väljendada uuesti oma huvi selle vastu ja nõuda, et nõukogu ja komisjon võtaksid lõpuks meetmeid, et teha lõpp kuritegevusele nende inimeste vastu, kes võitlevad inimõiguste eest Zimbabwes.
<SPEAKER ID="058" NAME="Proinsias De Rossa" AFFILIATION="PSE">
Proua juhataja, ma tunnen heameelt täna õhtul presidendi poolt Gaza teemal tehtud avalduse üle ja tegelikult ka parlamendi otsuse üle koostada resolutsioon selles küsimuses, et kutsuda üles kuulutama kõigi Gaza konfliktipoolte poolt välja vahetu ühepoolne relvarahu. Nüüd, 900 hukkunuga, on valusalt ilmne sõja kaudu aetava poliitika mõttetus. Peate nõudma, et Iisrael lõpetaks tapmise. Gaza on maailma suurim vangla 1,5 miljoni vangiga; nüüd on see ka tapamaja ja kahjuks surevad mehed, naised ja lapsed lihtsalt seetõttu, et nad on palestiinlased.
<P>
Millistes võimalikes kuritegudes võiksid olla süüdi selles konfliktis surevad palestiina lapsed? Millised võimalikud vabandused on meil, eurooplastel, kui jätkame suhtlemist Iisraeliga, samal ajal kui see riik jätkab tundetult süütute inimeste hukkamist? Euroopa Ülemkogu peab lõpetama vabanduste otsimise ja nääklemise ning tegutsema ühiselt ja kooskõlastatult, et teha lõpp sellele tapmisele. Euroopa ja Iisraeli suhete edendamine ei saa tulla kõne allagi, seni kuni Iisrael keeldub astumast tulemuslikku dialoogi Palestiina rahva kõigi esindajatega.
<SPEAKER ID="059" NAME="Hanna Foltyn-Kubicka" AFFILIATION="UEN">
- (PL) Euroopa Liit kui ühiste väärtuste alusel koondunud riikide ühendus peaks kasutama kõiki kättesaadavaid ressursse, et takistada vihavaenu levikut. Prantsuse operaator Eutelsat on pidanud seejuures sobilikuks anda eetrisse programmi Al-Aqsa telejaamalt, millel on seosed Ḩamāsiga ja mis kutsub avalikult üles ründama Iisraeli tsiviilelanikkonda.
<P>
Sellega on Eutelsat taas kord näidanud, et eetiline käitumine on selle ettevõtte juhtimise eest vastutavate isikute jaoks üsna võõras mõiste, eriti kui mõtleme sellele, et Hiina sõltumatut teleettevõtet NTD TV keelduti mitu kuud eetrisse lubamast. Vaatamata mitmest kandist tulevatele pöördumistele, ei soovi Eutelsati juhatus tühistada oma otsust, mis võeti igal juhul vastu Hiina valitsuse survel. Üllatavad ja täiesti ebamoraalsed valikud, mille on teinud Eutelsati juhatus, panevad muretsema selle üle, kas vastutavate isikute kavatsused on üksnes ärist juhinduvad.
<SPEAKER ID="060" NAME="Ilda Figueiredo" AFFILIATION="GUE/NGL">
(PT) Proua juhataja, Iisraeli rünnak Gazale on sõjakuritegu ja inimsusevastane kuritegu. See, mis toimub, on tragöödia: 900 palestiinlast, nende hulgas palju lapsi, on surnud ja tuhanded on haavatud.
<P>
Peame nõudma Gazale tehtavate rünnakute lõpetamist. Peame nõudma lõppu Iisraeli blokaadile, mis muudab Gaza koonduslaagriks. Seetõttu ühineme kõigi nende inimestega kõigist riikidest ja kõigilt mandritelt, kes avaldavad meelt tapatalgute vastu: kõigi nende inimestega kõigist riikidest ja kõigilt mandritelt, kes on vihased ja kes tulevad tänavatele ja hüüavad: "Lõpetage kuritegevus!” Väga oluline on, et Euroopa Parlament ja muud vastutavad Euroopa Liidu asutused nõuaksid Gaza rünnakute ja Iisraeli blokaadi viivitamatut lõpetamist.
<SPEAKER ID="061" NAME="Jaroslav Zvěřina" AFFILIATION="PPE-DE">
- (CS) Tänan teid, proua juhataja. Mind on viimasel ajal rabanud see, kuidas mitu Tšehhi Vabariigi kindlustusseltsi on lõpetanud boonuste eraldamise naistele, kes sõlmivad kohustusliku liikluskindlustuse. Seda sammu õigustati viitega uuele jõustuvale diskrimineerimisvastasele seadusele. Me näeme aina uuesti, kuidas mõned poliitikud ja valitsusvälised organisatsioonid võtavad üsna liialdatud seisukoha soolise võrdõiguslikkuse küsimuses. Üks selliseid liialdusi on eitada kindlustusmatemaatikat, mis tõendab päevast päeva, et mehed ja naised käituvad mitmetes eluvaldkondades erinevalt ning seetõttu on nende kindlustus- ja muud riskid erinevad. Selliste erinevuste eitamine ei ole võrdsete õiguste eest võitlemine, vaid pigem mõlema sugupoole ühetaolisuse ja samasuse eest võitlemine. Selline võitlus oleks asjatu ja naeruväärne. Naised ja mehed erinevad üksteisest täpselt samuti, nagu kaks sugupoolt täiendavad teineteist vajalikult ja kasulikult igapäevaelus, partnerluses ja ühiskonnas.
<SPEAKER ID="062" NAME="Gerard Batten" AFFILIATION="IND/DEM">
Proua juhataja, just avaldati uus arvamusküsitlus, mille viis läbi sõltumatu Ühendkuningriigi eest seisev liikumine Campaign for an Independent Britain. Enamik küsitletutest väitis, et Euroopa Liit on mahajäänud, korrumpeerunud ja väikese finantsväärtusega; 83 % vastanutest soovib, et Ühendkuningriigi õigus oleks tähtsam ja tahab seetõttu ELi õiguse ülimuslikkuse tühistada ning 71 % soovib rahvahääletust Ühendkuningriigi jätkuva liikmesuse üle. Kahjuks ei ole selleks erilisi väljavaateid, arvestades, et leiboristlik valitsus ei võimalda neile rahvahääletust isegi Lissaboni lepingu teemal, mida ta lubas oma valimismanifestis.
<P>
Britid soovivad vabakaubandust, sõprust ja koostööd Euroopa ja maailmaga, aga mitte seda, et Euroopa Liit neid valitseks. Kui toimuks täiesti õiglane rahvahääletus, kus küsitaks brittidelt, kas nad soovivad veelgi suuremat poliitilist ja majanduslikku lõimumist ELiga või liidust lahkuda, siis hääletaks enamus lahkumise poolt.
<SPEAKER ID="063" NAME="Avril Doyle" AFFILIATION="PPE-DE">
Proua juhataja, soovin väljendada oma muret selle üle, et komisjoni poolt Euroopa Parlamendile esitatud ettepanekute eelnõudes ja ka mõnedes raportites ja muudatusettepanekutes, mille eest meie kui parlamendiliikmed vastutame, on aina vähem teaduslikku kindlust. Teaduslikud põhjendused asenduvad aina sagedamini populistlike ja emotsioonidest tulenevate reaktsioonidega, mis on sageli maskeeritud ettevaatuspõhimõteteks.
<P>
Võtame näiteks taimekaitsevahendite teema. Oleme jätnud kõrvale teadusliku riskihindamise põhimõtte. Puudub üksikasjalik ELi mõjuhinnang ja sisesekretsioonisüsteemi kahjustajate teaduslik määratlus ning valitseb ebajärjekindlus sellega tegelemise ja REACH-direktiivi vahel.
<P>
Me viime ELi õiguse rahvusvahelise maine alla ja õõnestame selle usaldusväärsust, kui teaduslik kindlus aina väheneb ja usaldusväärne teadus puudub.
<SPEAKER ID="064" NAME="Slavi Binev" AFFILIATION="NI">
(BG) Proua juhataja, daamid ja härrad, Euroopat 2009. aasta alguses tabanud gaasikriis on kiirelt omandamas mõõtmeid, mis iseloomustavad katastroofi Bulgaarias, kellel ei ole muud valikut gaasivarude leevendamiseks. Ma ei aruta häbiväärset ja lühinägelikku otsust, mille tegi Bulgaaria valitsus ja mis on muutnud meie riigi Venemaa ja Ukraina vahelise konflikti pantvangiks, kuna see on kõigile selge.
<P>
Praegu on olulisem, et otsustaksime, milliseid meetmeid kriisist ülesaamiseks võtta. Siinkohal võib see tähendada, et Bulgaaria peab leidma alternatiivi, et ta saaks lõpetada oma sõltuvuse välistarnijatest. Seetõttu usun, et Euroopa ja Balkani riigid, nagu Bulgaaria, peavad järgima Slovakkia eeskuju ja tegema otsuse taasalustada Kozloduy tuumaelektrijaama I, II, III ja IV üksuse tööd. Praegu on see ainus valik Bulgaaria jaoks, mis võimaldab tal saavutada veidi sõltumatust ja vähendada nii otsest kahju kui ka kahju, mille põhjustab praegu gaasi asemel kütteõli kasutamine.
<SPEAKER ID="065" NAME="Maria Petre" AFFILIATION="PPE-DE">
(RO) Kuna uus 2009. aasta alles algas, siis sooviksin öelda teile kõigile, et minu arvates ei ole see tavaline aasta.
<P>
2009. aastal möödub kakskümmend aastat külma sõja lõpust ja sellest, kui murti maha kõik müürid, mis jagasid riigid ja terve Euroopa idaks ja lääneks, mil ühel pool valitses vabadus ja demokraatia ning teisel pool totalitaarne kord.
<P>
Mina kui Rumeeniat esindav parlamendiliige, aga ka Rumeenia kodanik, kes on kogenud, mis on diktatuur, usun, et need kaks aastakümmet on tähistanud osadele meist üleminekut ja teistele vastuvõtmist.
<P>
Samuti usun, et praegusele olukorrale vaatamata peaks 2009. aasta olema aasta, mil meie ja ka Euroopa Komisjoni tegevus peaks olema suunatud ühtse Euroopa tagamisele kõigi eurooplaste jaoks. Euroopa, kus kõik 500 miljonit kodanikku tunnevad, et nende õigused on tagatud, et valitseb tõeline ühtekuuluvustunne, et kedagi ei diskrimineerita, et keegi ei pea end tundma ühtses Euroopas kõrvalejäetuna ega väljakannatatuna, et oleme kõik võrdsed Euroopa kodanikud, olenemata sellest, millises olukorras meist keegi enne 1989. aastat oli.
<SPEAKER ID="066" NAME="Mieczysław Edmund Janowski" AFFILIATION="UEN">
- (PL) Proua juhataja, Euroopa Parlament on tegelenud keskkonnaga seotud küsimustega mitmel korral. Sooviksin tõsta esile teemat, millele juhtisid minu tähelepanu kooliõpilased, kes olid mures looduskeskkonna pärast. Vanametalli, paberi ja sünteetilisest materjalist pudelite eest makstavad hinnad langevad ohtlikult. Selliste materjalide kogumine muutub ebarentaabliks. Lisaks on paljud linnad kaotanud konteinerid, millesse saab neid sorteerida, või on lõpetanud nende tühjendamise.
<P>
Paberi ringlussevõtust on viimasel ajal uudistes palju räägitud. Selle valdkonna praeguse olukorra Poolas võib võtta kokku järgmiselt. Need, kes tegelevad vanapaberi kogumisega, väidavad, et hinnad on liiga madalad ja et neil ei tasu ära sellega tegelemine. Teisest küljest need, kes toodavad paberit ringlussevõetud paberist, väidavad, et see on nende jaoks liiga kallis ja et kehtivad hinnad tähendavad, et selle töötlemise seadmetesse investeerimine ei ole nende vaeva väärt. Seetõttu kutsun üles võtma keskkonnateadlikke meetmeid, et see probleem lahendada. Praeguses olukorras koguvad lapsed vanapaberit, kuna sellel tegevusel on hariduslik väärtus, aga paber ladestatakse seejärel kohalikes prügi mahapanekukohtades.
<SPEAKER ID="067" NAME="Juhataja">
Daamid ja härrad, tegin kõik endast oleneva, et tagada võimalikult paljude kõnelejate jaoks võimalus sõna võtta.
<P>
See päevakorra punkt on lõpetatud.
