<CHAPTER ID="016">
Veohindade ja veotingimustega seotud diskrimineerimise kaotamine (arutelu)
<SPEAKER ID="119" NAME="President">
Järgmiseks päevakorrapunktiks on transpordi- ja turismikomisjoni nimel hr Costa koostatud raport (A6-0513), mis käsitleb ettepanekut võtta vastu Euroopa Parlamendi ja nõukogu määrus, millega muudetakse määrust nr 11 veohindade ja veotingimustega seotud diskrimineerimise kaotamise kohta Euroopa Majandusühenduse asutamislepingu artikli 79 lõike 3 rakendamisel ning Euroopa Parlamendi ja nõukogu määrust (EÜ) nr 852/2004 toiduainete hügieeni kohta - transport - C6-0086/2007 -.
<SPEAKER ID="120" NAME="Günter Verheugen">
komisjoni asepresident. - (DE) Hr president, mu daamid ja härrad, ma tahaksin esmalt tänada hr Costat selle raporti koostamise eest. ELi eeskirjadest tuleneva halduskoormuse vähendamine on üks kõige tõhusamaid viise, kuidas me saame parandada reguleerivat keskkonda Euroopa 24 miljoni ettevõtte jaoks. Seetõttu annab antud algatus olulise panuse meie ambitsioonikate eesmärkide saavutamisse osana partnerlusest majanduskasvu ja tööhõive jaoks.
<P>
Seetõttu tervitab komisjon Euroopa Parlamendi toetust selle hädavajaliku menetluskorra kiirele vastuvõtmisele. See aitab kõrvaldada tarbetuid elemente dokumentides, mis on vajalikud kaupade vedamisel ELi piires üle riigipiiride. Kõnealuse meetmega jäetakse välja need eeskirjad, mis on praeguseks iganenud ning mis ulatuvad tegelikult tagasi aastasse 1960.
<P>
Veel jõus oleva eeskirja kohaselt peavad vedajad andma ulatuslikku teavet tariifide, hinnakokkulepete ja veotingimuste kohta hetkel, kui nende veetavad kaubad ületavad ühenduse piires riigipiiri. Komisjoni välja pakutud lihtsustatud süsteem hõlbustab märkimisväärselt umbes 300 000 Euroopa veoettevõtja halduskoormust ning sellest oodatav kasu on vähemalt 160 miljonit eurot aastas, mis pole sugugi halb tulemus.
<P>
Mis puutub menetluskorda, siis komisjon möönab, et Euroopa Parlament on jaganud kahte eraldi ossa nn koondettepaneku võtta vastu Euroopa Parlamendi ja nõukogu määrus, millega muudetakse nii määrust nr 11 veohindade ja veotingimustega seotud diskrimineerimise tühistamise kohta kui ka määrust (EÜ) nr 852/2004 toiduainete hügieeni kohta.
<P>
Tahan väita, et komisjon eelistaks tulevikus nn koondavat lähenemisviisi ehk teiste sõnadega, koondaks mitu tarbetu halduskoormuse vähendamiseks mõeldud meedet ühte ettepanekusse. Selleks on kaks põhjust: esiteks on selge, et eesmärgiks pole kõnealuse õigusakti subjekti muutmine, vaid üksnes - ja ma rõhutan sõna "üksnes” - tarbetu bürokraatliku koormuse kõrvaldamine, ning teiseks kiirendab selline lähenemisviis sedalaadi meetmete täitmise tempot.
<P>
Komisjon loodab seega, et mõlemad seadusandlikud kogud saavad nüüd kiiresti jätkata ettepaneku teise osaga, nimelt selle osaga, mis käsitleb toiduainete hügieeni.
<P>
Tänan teid tähelepanu eest.
<SPEAKER ID="121" NAME="Paolo Costa">
raportöör. - (IT) Hr president, volinik, mu daamid ja härrad, ma võiksin tegelikult suures osas korrata seda, mida volinik Verheugen juba ütles, kuid ei tee seda. See on kiiduväärt algatus: väikese ulatusega meetmed peidavad endas sageli olulisi tulemusi ning see on üks selliseid juhtumeid.
<P>
Siin on ilmselt tegemist eeskirjadega, mis sätestati teistsuguses Euroopas. Põhieeskiri pärineb aastast 1960, kui meie riigid olid eraldatud ning kui hügieeni ja toidu eeskirjad võisid varjata diskrimineerimist ja takistusi konkurentsile. Seepärast oli vajalik näidata, milline tee valida ning kus piiri ületada. Varem oli tarvis öelda paljusid asju ning täpsustada paljusid üksikasju, kuid kuna suur osa sellest ei oma enam mingit otstarvet, siis oleks meil hea nendest eeskirjadest loobuda.
<P>
Me teame, et kogu toiduhügieeni puudutav õigusloome on tundlik ning seega väga aeganõudev teema. Selline on põhjus, mis on aluseks antud lahendusele, mis on minu arvates üsna mõistlik, nimelt kergemini aktsepteeritavate ja ma loodan, et ka kergemini rakendatavate veoeeskirjade eraldamine.
<P>
Komisjon, mille esimeheks mul on au olla, võttis minu raporti ühehäälselt vastu. Võtan seda kui julgustavat märki, et parlament teeb homme samamoodi, mis võimaldab lähitulevikus nõuetekohaseid samme astuda.
<P>
Siin on tegemist tõhusa lihtsustamise juhtumiga. See on lihtsustamine, mis lihtsustamisega samaaegselt kohaneb praeguse olukorraga ja uute teabeedastusvõimalustega, mistõttu paljud bürokraatlikud protseduurid muutuvad tarbetuks ning võimaldavad meil võib-olla pühendada rohkem tähelepanu sellele, et toiduainete vedu ühest Euroopa Liidu osast teise oleks hügieeniline.
<SPEAKER ID="122" NAME="Silvia-Adriana Ţicău">
fraktsiooni PSE nimel. - (RO) Ettepanek võtta vastu Euroopa Parlamendi ja nõukogu määrus, millega muudetakse määrust nr 11 veohindade ja veotingimustega seotud diskrimineerimise kohta, nõuab, et ühenduses maanteel, raudteel või veekogudel kaupade vedajad annaksid teavet tariifide, lepingute, veotingimuste ning vajalike dokumentide kohta.
<P>
Seega on veoettevõtjatel keelatud mis tahes diskrimineerimine erinevate tariifide rakendamise näol (juhul kui ühte ja sama kaupa transporditakse ühtedel ja samadel ühendusteedel), kuid diskrimineerimine oleneb vastavast päritolu- või sihtriigist.
<P>
See on väga tähtis määrus, kuid kuna see on kehtinud alates 1960. aastast, siis vajab see ajakohastamist. Muudatuseelnõu lihtsustab olemasolevat õigusakti ning tagab kaupade veo suhtes kohaldatavate tingimuste suurema stabiilsuse.
<P>
Vastavalt komisjoni esitatud statistikale on tõsi, nagu volinik ütles, et määrus mõjutab või puudutab umbes 300 tuhande veoettevõtja tegevust ning see muudatus vähendab üleeuroopalisi halduskulutusi umbes 160 miljoni euro võrra aastas.
<P>
Euroopa Parlament kavatseb aastaks 2012 vähendada ettevõtete halduskoormust 25 % võrra. Komisjoni poolt esitatud kõnealuse kahe määruse muudatusettepanek kuulub meetmete hulka, mis on loodud selle eesmärgi saavutamiseks.
<P>
Kuid on tõsi, et transpordikomisjoni teavitati kaasotsustamismenetluse käigus, mis on vastuolus asutamislepingu artikli 73 lõikega 3. Seega võeti hr Costa kui raportööri poolt esitatud ettepanek vastu ühehäälselt.
<SPEAKER ID="123" NAME="Reinhard Rack" AFFILIATION="PPE-DE">
(DE) Hr president, minust oleks hoolimatu meie fraktsiooni nimel mitte korrata seda, mida volinik oma avalauses ütles, nimelt et meie transpordi- ja turismikomisjoni esimees on tõepoolest täitnud oma volitused komisjoni esimehena, võttes ette selle üsna silmapaistmatu, kuid sellegipoolest olulise reguleeriva küsimuse, mis puudutab õhuveonduse teenuseid, eriti seetõttu, et tal õnnestus saada komisjoni ühehäälne toetus.
<P>
Me loodame, et meie ühehäälne otsus on muutnud tema elu ja töö meeldivamaks, ning ma tahtsin seda lihtsalt teist korda rõhutada.
<SPEAKER ID="125" NAME="Derek Roland Clark" AFFILIATION="IND/DEM">
Hr president, ma õnnitlen komisjoni - te vist ei kuule seda just väga sageli siin? Kuid see on haruldane näidis raportist, mis on õigel teel - Damaskusesse?
<P>
Me nõuame arutelu ettepaneku üle, kuna selle eesmärk on eeskirju vähendada. See annab tunnistust, et väikeseid ettevõtteid koormatakse tarbetute õigusaktidega, millest mõned pärinevad 1960. aastatest. Seletuskirjas öeldakse, et see tarbetu halduskoormus takistab majandustegevust ning sellel on negatiivne mõju ettevõtete konkurentsivõimele. Ma olen sellega täiesti nõus, miks mitte siia pidama jääda? Miks piirata mõttetut paberitööd üksnes 10 või vähema töötaja puhul? Miks mitte võtta asi põhjalikult ette ja rakendada seda kogu toiduainetööstusele! Ja veel - visakem 100 000 lehekülge õigusakte lõkkesse! Ning seda tehes saatkem komisjon, parlament ja nõukogu laiali. Ma räägin täiesti tõsiselt. Vähendades regulatiivset koormust, lubaksime me Euroopa riikidel heita endalt ahelad, mis muidu muudaks meid paratamatult 21. sajandi majanduses kaotajateks.
<SPEAKER ID="126" NAME="Paolo Costa">
raportöör. - (IT) Hr president, mu daamid ja härrad, ma tahtsin vaid öelda, et me raiskame siinkohal palju rohkem sõnu kui tarvis.
<P>
Mulle tundub, et me oleme täiesti ühel meelel: muudatused tuli teha ning õiges suunas edasi minna; on õige eraldada kaks õigusaktide kogumikku, et tühistada diskrimineerivad veotingimused. Minu ainsaks soovituseks on see, et ma kordan homme seda, mida ütlesin komisjonis, lootuses saavutada sama tulemus: ühehäälne või peaaegu ühehäälne otsus selle ettepaneku poolt.
<SPEAKER ID="127" NAME="President">
Arutelu on lõppenud.
<P>
Hääletus toimub teisipäeval.
