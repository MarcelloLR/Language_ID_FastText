<CHAPTER ID="008-02">
2. Stockholmi programmi rakendamise tegevuskava tsiviil-, kaubandus- ja perekonnaõiguslikud ning rahvusvahelisest eraõigusest tulenevad aspektid (
<P>
- Enne hääletust:
<SPEAKER ID="125" NAME="Luigi Berlinguer" LANGUAGE="IT">
Austatud juhataja! Kallid kolleegid! Kuna Euroopa Parlament kiitis eile heaks päevakorra muudatuse, tahaksin kõigepealt avaldada tunnustust selle eest, et õiguskomisjon kinnitas ühehäälselt selle raporti projekti, mille üle me täna hääletame.
<P>
On tähtis, et Euroopa õigusruumi rajamist toetatakse Euroopa Parlamendis nii laialdaselt. Stockholmi programmis nähakse ette, et kodanike - mitte pelgalt poliitiliste jõudude või institutsioonide esinduste - Euroopa rajamisel tuleks arvesse võtta igapäevaelu. Programmi eesmärk on lahendada eurooplaste igapäevaprobleeme, luues ühtse ja tõhusa töö-, kauba- ja teenusteturu ning ilma sisepiirideta ja bürokraatiata ettevõtluse, mille kaudu tugevdatakse pärimis-, lepingu-, tarbija-, õigeaegsete maksete, pere-, lapse ja muude õiguste ühist alust.
<P>
Ühtlasi on liikmesriikides Euroopa rajamise nimel tegutseva kohtusüsteemi ning kohtunike ja prokuröride, juristide, raamatupidajate ja töötajate ülesanne ja kohustus tõlgendada seadusi, mis ühendavad meie mandrit. Meil on minevikus olnud erinevad kohtu- ja õigustraditsioonid - tavaõigus ja tsiviilõigus - ning seejuures on erinevusi prantsuse ja saksa süsteemide vahel ja mõnikord on ka ajalugu väga erinev. Me austame riiklikke õigusi ja subsidiaarsuse põhimõtet, kuid mõistame, et Euroopa rajamiseks - õnneks oleme me veel sellel teel - on meil vaja edumeelset ühtlustamist, mis põhineb põhiõiguste jõulisel põhiseaduslikul traditsioonil, mille eest Euroopa seisab.
<P>
Lugupeetud juhataja! Heakskiidetava tegevuskava eesmärk on rajada tugev Euroopa õiguskultuur ehk Euroopa õiguslik meelelaad ning seda tugevdada, laiendada ja levitada. Seepärast hääletan mina selle poolt.
