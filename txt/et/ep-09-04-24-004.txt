<CHAPTER ID="004">
Muuks otstarbeks kui inimtoiduks ettenähtud loomsete kõrvalsaaduste sanitaareeskirjad (arutelu)
<SPEAKER ID="033" NAME="Juhataja">
Järgmine päevakorrapunkt on arutelu härra Schnellhardti keskkonna-, rahvatervise- ja toiduohutuse komisjoni nimel koostatud raporti üle ettepaneku kohta võtta vastu Euroopa Parlamendi ja nõukogu määrus, milles sätestatakse muuks otstarbeks kui inimtoiduks ettenähtud loomsete kõrvalsaaduste sanitaareeskirjad (loomsete kõrvalsaaduste määrus) - C6-0220/2008 -.
<SPEAKER ID="034" NAME="Horst Schnellhardt" LANGUAGE="DE">
Proua juhataja, volinik, daamid ja härrad, oleme koostanud hea raporti ja meil on õnnestunud saavutada üksmeel loomsete kõrvalsaaduste määruse üle esimesel lugemisel. Selle eest olen tänu võlgu eesistujariikidele Prantsusmaale ja Tšehhile, komisjonile ja fraktsioonide raportööridele.
<P>
Koostööd raporti koostamise ajal iseloomustas usalduslik õhkkond ja saime raporti ruttu valmis, kuigi (peamegi sellele nii mõtlema) raport meie ees on komisjoni ettepanekut oluliselt muutnud, vähem sisu, aga rohkem struktuuri. Paljud üksikasjad on ümber paigutatud. Uus ettepanek oli vajalik sellepärast, et 2002. aasta määruse kohaldamisel ilmnes puudujääke, mis tekitasid praktikas probleeme. Kuigi 2002. aasta määrusega hoiti kontrolli all dioksiinisaaste ning sellised loomahaigused nagu hullulehmatõbi, suu- ja sõrataud ja sigade klassikaline katk, siis selleks, et selles valdkonnas rohkem edu saavutada, oli vaja sätestada vastutuse, järgitavuse ja tapmise kõrvalsaaduste lõpp-punktiga seotud nõuded.
<P>
Samuti oli vaja kaotada õiguskindlusetus seoses määruse rakendusala ja metsloomade kõrvalsaadustega. Kooskõlas varasemate sanitaarküsimusi käsitlevate määrustega vastutavad ettevõtjad ka edaspidi oma toodete eest. Ütlesin seda juba teiste määruste puhul. Ent see ei tohi viia ametliku kontrolli vähenemiseni.
<P>
Uue määrusega tahame suurendada kodanike ohutust, mitte pelgalt vastutust nihutada. Sellepärast peavad kõrvaltoodetega tegelevad ettevõtjad hankima heakskiidu. Konkreetsed ettevõtjad, kes peavad seda tegema, on selgelt välja toodud. See, et peale heakskiidu hankimise protsessi on ka registreerimise protsess, on tingitud soovist vähendada bürokraatiat. Tulevikus peame kindlasti hoolega vaatama, kas registreerimismenetlus tagab piisava ohutuse. Samuti arvan, et varasem metsloomade kõrvaltoodete sätetest tingitud ebakindlus on kadunud. Nüüd on selge, et hea jahitava on oluline. Metsast toodud jahisaaki ei tohi kasutada. Samuti arvan, et oleme vastu tulnud paljude parlamendiliikmete soovile lubada korjustest toituvate lindude kohast toitmist teatud piirkondades.
<P>
Võimalus määrata kindlaks kõrvaltoodete elutsükli lõpp-punkt on oluline samm edasi. See kaotab õiguskindlusetuse ning paljud puudujäägid ja probleemid. Peame uurima, kas Euroopa Komisjoni poolt lõpp-punkti määramine vastab eelnimetatud kriteeriumile - õiguskindlusele. Muidugi ma mõistan, et see võib olla tooteti erinev ja seetõttu on vaja paindlikkust, aga ütlen komisjonile nüüd ka seda, et vaja on läbipaistvust, et see oleks selge ka kasutajale.
<P>
Nüüd jõuame olulise punkti juurde, mis minu jaoks on alati komiteemenetluse küsimus. Liiga palju uue määruse eeskirju rakendatakse komiteemenetluse teel. Peame selle hoolega läbi vaatama. Muidugi me teame, et parlamendiliikmetena on meil võimalus siin kaasa lüüa, aga kogemustest teame, et me ei saa jälgida ega läbi vaadata kõiki komiteemenetlusi. Sellepärast on mul hea meel selle üle, et komisjon on öelnud, et tahab esitada oma ettepanekud enne vastuvõtmist keskkonnakomisjonile. See on hea lähenemine, sest komiteemenetluse vorme on väga palju. Arvan, et oleme õigel teel.
<P>
Ütlen arutelu lõpus veel paar sõna teistel teemadel.
<SPEAKER ID="035" NAME="Antonio Tajani">
komisjoni asepresident. - (IT) Proua juhataja, daamid ja härrad, täna palutakse Euroopa Parlamendil hääletada ühise seisukoha üle, mille aluseks on komisjoni esitatud ettepanek võtta vastu uus määrus loomsete kõrvalsaaduste kohta. Nüüd tahaksin tänada raportööri tehtud töö eest, mis on võimaldanud sellele ühisele seisukohale jõuda, ja selle eest, et ta teab veterinaarsektori eeskirju, mis on võimaldanud jõuda positiivse ja üksmeelse tulemuseni. Mu kolleeg proua Vassiliou palub vabandust, et ta ei saa siin arutelul viibida, aga ta palus mul raportöörile edasi anda oma tänusõnad kõige eest, mida ta on teinud, ja jõupingutuste eest selle eesmärgi saavutamisel.
<P>
Komisjonis oleme muidugi tänulikud ka variraportööridele, kes on teinud konstruktiivset koostööd, nagu raportöör oma kõnes rõhutas, ning selle koostöö kaudu on seega osutunud võimalikuks lisada ühisesse seisukohta ka põllumajanduse ja maaelu arengu komisjoni väljendatud peamised mureküsimused. Tahaksin nagu raportöörgi tänada ka eesistujariik Prantsusmaad, kes tegi ära suure töö, kuigi teadis, et ei suuda ise jõuda lõpptulemuseni, ja eesistujariik Tšehhit, kes tegi suuri jõupingutusi, et saada selge ja sidus mandaat läbirääkimisteks Euroopa Parlamendiga. Seetõttu annab komisjon ühisele seisukohale oma kindla toetuse.
<P>
Tekstis selgitatakse sanitaareeskirjade ja keskkonnaeeskirjade suhet ja seega on see panus parema õigusloome eesmärkide saavutamisse. Eeskirjad, mille üle Euroopa Parlament hääletama hakkab, võimaldavad laialdasemat kasutamist loomsetele kõrvalsaadustele, mida praegu ei saa eriti hästi kasutada, tagades samas kohased ohutud tingimused. Vähendatakse ka halduskulusid ja see võimaldab ettevõtjatel saada konkurentsivõimelisemaks. Kõik see on äärmiselt oluline, et lubada neil reageerida dünaamiliselt tulevikuväljakutsetele, olgu need siis seotud impordiga ELi mittekuuluvatest riikidest või uute tehnoloogiliste arengutega kõrvalsaaduste kasutamises.
<P>
Uued eeskirjad on samuti täielikult kooskõlas bioloogilise mitmekesisuse säilitamise eesmärgiga ning võimaldavad säilitada Euroopa Liidus kõrge kaitsetaseme inimeste ja loomade tervisega seotud ohtude eest, mis on kõige olulisem aspekt.
<SPEAKER ID="037" NAME="Thomas Ulmer" LANGUAGE="DE">
Proua juhataja, volinik, daamid ja härrad, kiidan härra Schnellhardti raporti projekti väga heaks ja tahaksin teda selle suurepärase töö eest tänada. Pärast viimaste aastate arvukaid kriise seoses loomsete toodetega, mis on ohtlikud inimeste ja loomade tervisele, on kõikehõlmav õigusakt väga oluline. Kehtiva määruse läbivaatamine oli vajalik.
<P>
Nagu varemgi peame nüüd tagama kõrge ohutustaseme. Kuigi me raportit sisuliselt toetame, on seal mõni punkt, mis annab mulle põhjust muretsemiseks. Paljud määruse punktid on muudetud leebemaks ja muudavad seega loomsete kõrvalsaadustega kauplemise mõneti lihtsamaks. Lubage mul tuua selle kohta mõni näide. Lemmikloomatoitudes on lubatud kasutada teatud esimese kategooria materjali. Teise ja kolmanda kategooria materjali võib kaasnevatest ohtudest hoolimata ametliku järelevalve all lihtsamini kõrvaldada, kui nädalane jäätmekogus on väike. Ükskõik millise kategooria loomsete kõrvalsaadustega seotud ohu määrab nende kogus vaid osaliselt. Endiselt jääb nii, et Euroopa Komisjon peab jõustama rakendusmääruse ja nagu eelmiseski on selle määruse eelnõus komisjonil palju volitusi. See tähendab, et komisjon võib sätestada kõikehõlmavad põhieeskirjad loomsete kõrvalsaaduste käsitlemiseks komiteemenetluses nii, et Euroopa Parlament jäetakse kõrvale, nagu seda kahjuks sageli juhtub.
<SPEAKER ID="038" NAME="Christel Schaldemose">
fraktsiooni PSE nimel. - (DA) Proua juhataja, tahaksin alustuseks tänada härra Schnellhardti tema väga kõrgelennulise töö eest, mida see väga tehniline raport on. Samuti tahaksin meie variraportööri proua Westlundi nimel tänada teisi variraportööre konstruktiivse koostöö eest, mis on andnud meile võimaluse hääletada täna ettepaneku üle, mida me kõik toetada võime. Ettepanek, mille üle me nüüd hääletama hakkame, on nii selgem kui ka lihtsamini kasutatav, kui on praegu selles valdkonnas kehtiv väga keeruline õigusakt. Meil Euroopa Parlamendi Sotsiaaldemokraatide fraktsioonis on eriti hea meel selle üle, et kuulda on võetud meie muudatusettepanekut anda ka raipesööjatele loomadele võimalus leida toitu, mida nad ellujäämiseks vajavad. Samuti on meil hea meel, et oleme suutnud keskenduda nii terviseriskidele kui ka ohutusele, säilitades samas vajaliku paindlikkuse. Aitäh teie töö eest ja meil on hea meel selle konstruktiivse ettepaneku üle.
<SPEAKER ID="039" NAME="Satu Hassi">
fraktsiooni Verts/ALE nimel. - (FI) Proua juhataja, daamid ja härrad, minu siiras tänu härra Schnellhardtile suurepärase töö ja koostöö eest. Hea, et meie selle teema raportöör on esmaklassiline ekspert selles valdkonnas.
<P>
Meie ees oleva määruse peamine eesmärk on tagada hügieen, inimeste tervis ja ohutus. Ent tahaksin nüüd mainida veel ühte asja, mis on oluline bioloogilise mitmekesisuse ja loodusturismiga seotud väikeettevõtluse kaitsmiseks minu kodumaal. Mul on hea meel, et Euroopa Parlamendi ja ministrite nõukoguga jõuti selle küsimuse lahendamises poliitilisele üksmeelele.
<P>
Jutt on väikeettevõtjatest, kes viivad loomapidamistalude (näiteks sigalate) surnud loomad otse metsloomade toitmiskohtadele maal. See on näiteks Hispaanias vajalik loodusliku röövlinnupopulatsiooni säilitamiseks. Soomes päästis selline tava väljasuremisest merikotka, kui tema looduslik toidulaud oli keemiliste toksiinidega saastunud ja ta poleks vaid looduslikest toiduallikatest toitudes suutnud paljuneda.
<P>
Soome väga hajusa elanikkonnaga põhjaosas kasutavad loodusfotograafid seda meetodit, et meelitada metsloomi sinna, kus neid pildistada saab, ja väiksed reisiettevõtjad korraldavad näiteks ka karuvaatlusretki. Mul on väga hea meel, et see õigusakt annab lahenduse, mis tagab inimeste tervise ja ohutuse, aga säilitab ka väikeettevõtluse turisminduses ja bioloogilise mitmekesisuse kaitsmise meetodi kasutuse.
<SPEAKER ID="040" NAME="Avril Doyle" AFFILIATION="PPE-DE">
Proua juhataja, nõustun kõikide sõnavõtjatega, et rahvatervis, toiduohutus ja hügieen peavad olema meie tegevuskava tähtsaimad asjad. Oma tegevuskavas seaksin kõrgele kohale ka kõikide looduslike ressursside, sealhulgas loomsete kõrvalsaaduste maksimaalse kasutamise. Tahaksin tänada meie raportööri Horst Schnellhardti selle eest, et ta lahendas suurepäraselt kõik meie mureküsimused, ja suurepärase tulemuse eest Euroopa Ülemkoguga toimunud aruteludel. Minul isiklikult on kahju, et kaotati viide jäätmepõletusdirektiivile, aga mul ei ole aega sellest siin pikemalt rääkida.
<P>
Esitasin ühe muudatusettepaneku, kus soovisin saada kinnitust, et tehtaks selget vahet loomsetel kõrvalsaadustel, mida transporditakse liikmesriikide vahel suurtes kogustes ja millel on oht sattuda inimeste või loomade toiduahelasse, ning spetsiaalsetel loomsetel kõrvalsaadustel, mis on mõeldud farmatseutiliseks või muuks diagnostiliseks ja uurimisotstarbeks; viimaseid hangitakse turvalistest allikatest ja need on väga väärtuslikud tooted, mida transporditakse liikmesriikide vahel väga väikestes kogustes tarnijate, töötlejate ja kasutajate vahel.
<P>
Tahaksin saada volinikult ja Horst Schnellhardtilt tema lõppsõnas taas kinnitust, et minu sellega seotud mure on alusetu ja et see konkreetne loomsete saaduste kasutusviis jätkub tõrgeteta.
<SPEAKER ID="041" NAME="Antonio Tajani">
komisjoni asepresident. - (IT) Proua juhataja, daamid ja härrad, tänane arutelu on näidanud laialdast toetust ühisele seisukohale loomsete kõrvalsaaduste kohta ja see võimaldab komisjonil hakata tegelema järgmise etapiga. Komisjon koostab uue määruse rakendussätted teie tänaseid kommentaare arvestades, kuulame tähelepanelikult ettevõtjate kogemusi, räägime rahvusvaheliste partneritega ja oleme kogu protsessi ajal Euroopa Parlamendi jaoks täielikult läbipaistvad.
<P>
Seega võin raportöörile kinnitada, et komisjon on juba võtnud endale kohustuse seoses komiteemenetluse ja mittekohustuslike sätetega. Proua Doyle'i esitatud küsimuse kohta tahtsin öelda, et kehtivas määruses juba tunnustatakse teatud metsikute liikide erilisi toiduvajadusi ja lubatakse liikmesriikidel kasutada kõrvaltooteid metsloomade toitmiseks, tingimusel, et terviseriskid on kohaselt kontrolli all.
<P>
Ent hiljuti on rõhutatud, et komisjon peab suurendama jõupingutusi bioloogilise mitmekesisuse säilitamiseks. Sellepärast on komisjon nõus seadusandja otsusega laiendada sätteid, mis käsitlevad looduslikus elupaigas kaitstud loomaliikide toitmist loomsete kõrvalsaadustega; kui kehtivates eeskirjades viidatakse kotkastele, lubab uus määrus leida sobivaid lahendusi ka huntidele ja karudele.
<P>
Viimaseid kogemusi arvestades kaalume ka soovitust sätestada kord, mis oleks enam kui praegune kindlate kohtade süsteem kaitstud liikide toitmiseks loomakorjustega, eelkõige laialdaste paljunemissüsteemide jaoks, tingimusel, et peetakse kinni konkreetsetest tervishoiunormidest. Komisjon on selles küsimuses valmis alustama dialoogi kõikide asjaomaste osapooltega.
<SPEAKER ID="042" NAME="Horst Schnellhardt">
raportöör. - (DE) Proua juhataja, volinik; härra Ulmer, muidugi ma võtsin teadmiseks teie mure, et esimese ja teise kategooria materjale võidakse segi ajada, ning konsulteerisime selles küsimuses läbirääkimiste lõpus ka asjaomase sektori esindajatega.
<P>
Minu arvates tuleks nende materjalide segamiseks tegutseda äärmiselt ebaseaduslikult. Vaatame, kas siin on vaja karmimaid eeskirju. Tahtsime uue määrusega saavutada seda, et tapmise kõrvalsaadusi oleks võimalik kasutada paljudel viisidel, ja sellega seoses võin öelda ka proua Doyle'ile, et teie mure on alusetu. Kõik on sama nagu enne. Tapmise kõrvalsaaduste jaoks lõpp-punkti sätestamisega oleme väga selgelt sätestanud ka selle, et seejärel kohaldatakse neile täiesti teistsuguseid sätteid, ehk teisisõnu oleme selgelt viidanud üleminekule jäätmete raamdirektiivi alla. Arvan, et oleme õigel teel.
<P>
Samuti tahaksin öelda, et muidugi tahame selles määruses tegeleda ka roiskunud liha skandaalide teemaga. Me ei ole selles veel päris õigel teel, aga märgistamise ja tagatud jälgitavusega oleme minu arvates sinnapoole teel. Muidugi tuleb vaadata, millise märgistamise komisjon välja pakub. See ei ole kuigi kerge, nagu me teame sinise koeratoidu Chappi probleemi - seda ei taha keegi. Selles peame kindlasti laskma lähenemise valida teadlastel.
<P>
Orgaaniliste väetiste küsimuses, mis oli ka aruteluks välja pakutud ja millest ei ole veel korralikult räägitud, oli komisjonil tegelikult kavas sätestada materjali põhjalikum sissesegamine, et loomad seda isegi ei märkaks. Ent see muudaks väetise kvaliteeti ja arvan, et oleme koostanud sellega seoses hea määruse ja et meie väikeaiapidajad, kes nii väga armastavad orgaanilisi väetisi, saavad samuti, mida soovivad.
<P>
Seega on üldiselt tegemist hea määrusega. Mul on selle ja ka koostöö üle väga hea meel ning loodan, et me ei pea seda jälle niipea muutma. Koostöö komisjoniga oli väga meeldiv ja olen selle eest väga tänulik.
<SPEAKER ID="043" NAME="Paul Rübig" AFFILIATION="PPE-DE">
(DE) Proua juhataja, seoses istungi planeerimisega tahaksin öelda, et eilne hääletamine oli väga pikk ja tekitas palju probleeme sellele järgnenud kohtumistega.
<P>
Teeme täna väga väikese vaheaja ega alusta hääletamist enne kella 12.00. Kas ei oleks võimalik kavandada istungit nii, et ajajaotus oleks tõhusam. Nii oleks parem parlamendiliikmetele ja eelkõige külastajatele, kes eile pidid meid väga kaua ootama. Need on muidugi kodanikud, kellel on samuti õigus parlamendiliikmetega rääkida, ja seetõttu oleks mul väga hea meel, kui me tulevikus istungit kavandades plaaniksime sellised menetlused nii, et kõik rahule jääksid.
<SPEAKER ID="044" NAME="Juhataja">
Aitäh, härra Rübig. Võtame teie öeldu teadmiseks ja ütleme edasi. Praegu on väga keeruline aeg, kuna meie ametiaeg on lõpule jõudmas.
<P>
Arutelu on lõppenud.
<P>
Hääletamine toimub täna kell 12.00.
<P>
(Istung katkestati kell 10.15 ja seda jätkati kell 10.50.)
