<CHAPTER ID="023">
Üheminutilised sõnavõtud (kodukorra artikkel 150) 
<SPEAKER ID="304" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="305" NAME="Rareş-Lucian Niculescu" AFFILIATION="PPE">
(RO) Austatud juhataja! Euroopa Parlamendis on arutletud viimasel ajal palju selle üle, et toiduainete tarneahel Euroopas ei toimi, ja sel teemal on isegi heaks kiidetud raport. Toon teile mõned näited täna Rumeenias avaldatud hinnavaatlusest, milles on võrreldud toodete hindu ühendusesises kaubanduses enne sissevedu nende hinnaga poeriiulil.
<P>
Kartulite keskmine hind on importimisel 15 eurosenti kilogrammi kohta, poodi jõuavad nad hinnaga 80 senti kilogrammi kohta. Suhkrut ostetakse 50 eurosendi eest, poeriiulile jõudes maksab see 1,15 eurot. Kanaliha ostetakse 1,25 euro eest, poes on keskmine müügihind 2,10 eurot kilogrammi kohta.
<P>
Ajalehes, kus avaldati see statistika, oli ära toodud ka see, et kartulite hind tõusis eelmisel aastal 45%, kulla hind vaid 40%. Sellele absurdsele olukorrale tuleb lõpp teha. Minu arvates peaksid Euroopa Komisjon ja Euroopa Parlament otsima selle jaoks lahendusi.
<SPEAKER ID="306" NAME="Vasilica Viorica Dăncilă" AFFILIATION="S&amp;D">
(RO) Lugupeetud juhataja! Maailmas kasvab pidevalt kliimamuutusest või loodusõnnetustest kahjustatud piirkondade arv. Kõige hiljutisem näide on traagiline olukord Jaapanis.
<P>
Euroopa Liidu ühises põllumajanduspoliitikas tuleb nendele katsumustele reageerida- ma ei hakka rääkimagi toiduga kindlustatusest kui üleilmsest strateegilisest probleemist.
<P>
Rahvastiku kasv loob vajaduse suuremate toidukoguste järele, kuid vaadeldes praegust pakkumist on näha toiduainete üha suuremat puudujääki. Et õigus toidule on põhiõigus, peab toiduga kindlustatus olema ja jääma üheks Euroopa Liidu eelisvaldkonnaks. Ühise põllumajanduspoliitika raames elluviidavatele strateegiatele tuleb tagada piisavad eelarvevahendid, mis vastavad püstitatud eesmärkidele.
<P>
Minu arvates peab ühise põllumajanduspoliitika eelarve jääma vähemalt praegusele tasemele või seda tuleks isegi kohandada uute suurenenud vajadustega, mille on tinginud loodusõnnetused, mis ei tunne ei riigi- ega rahvuspiire, vahest vaid geograafilisi piire.
<SPEAKER ID="307" NAME="Cristian Silviu Buşoi" AFFILIATION="ALDE">
Lugupeetud juhataja! Tahaksin kasutada võimalust ja rõhutada südame-veresoonkonna haiguste ennetamise tähtsust, sest need haigused põhjustavad 27 liikmesriigis igal aastal kokku ligi 2 miljonit surmajuhtumit. Mõnes riigis, näiteks minu kodumaal Rumeenias, moodustavad need surmajuhtumite koguarvust poole. Selliste krooniliste haiguste ravi on ka märkimisväärne finantskoormus tervishoiusüsteemidele - hinnanguliselt kulub sellele terves Euroopa Liidus aastas 92 miljardit eurot.
<P>
Peame tegema täiendavaid jõupingutusi, et propageerida tervislikke eluviise ja suurendada teadlikkust südame-veresoonkonna haigustest. Euroopa Parlamendi liikmetena peaksime suhtlema kodanikega rohkem ohtude teemal, mis kaasnevad alkoholi kuritarvitamise, ebatervislike toitumisharjumuste ja vähese kehalise aktiivsusega. See on ainus viis, kuidas saame vähendada südame-veresoonkonna haiguste esinemist ELi kodanike seas ja piirata seega ka nende haiguste kahjulikku mõju liikmesriikide tervishoiueelarvetele.
<SPEAKER ID="308" NAME="Oriol Junqueras Vies" AFFILIATION="Verts/ALE">
(ES) Austatud juhataja! Tõsine õnnetus Fukushima tuumajaamas on seadnud kahtluse alla tuumaenergia eeldatud uue õitsengu.
<P>
Ulatusliku meediakampaaniaga on püütud süstida aastaid inimestesse usku, et tuumaenergia on ainus lahendus meid tulevikus ähvardavatele energiavarustuse ja kliimamuutusega seotud probleemidele. See väide on tõest väga kaugel.
<P>
Neli tuumaenergiaga seotud põhiprobleemi - kõrged kulud, ohutus, reostus ja massihävitusrelvade leviku oht -, mis 1980. aastatel juba tõid selles valdkonnas kaasa ebaõnnestumise, ei ole senini rahuldavat lahendust leidnud.
<P>
Eelpool nimetatud põhjustel tuleb asuda tuumajaamu järjest sulgema ja demonteerima. Alustada tuleb nendest, kus on juba toimunud tõsised õnnetused - näiteks Kataloonias asuvast tuumajaamast Vandellós II -, ja nendest, mille kasulik eluiga on lähenemas lõpule. Samas peame suurendama energiatõhusust, vastutustundlikku energiatarbimist ja investeerimist taastuvatesse energiaallikatesse.
<SPEAKER ID="309" NAME="Ilda Figueiredo" AFFILIATION="GUE/NGL">
(PT) Austatud juhataja! Euroopa Liidu poliitika kujutab endast ohtu sotsiaal- ja tööõigustele ning toob kaasa proteste ja konflikte. Just nii läks nädalavahetusel Portugalis. Portugali töötajate ametiühingute keskliidu korraldatud meeleavaldusel osales umbes 300 000 töötajat. Lissaboni tänavad olid üle ujutatud mässava inimmerega, mis oli valgunud kokku kõikjalt üle Portugali, et avaldada oma nördimust ja vastuhakku. See oli rahva organiseeritud võitlus, millega näidati, et töötajad, naised, noored ja pensionärid on väsinud olemast liikmesriikide ja Euroopa suurte majandus- ja finantsrühmade huvidest dikteeritud poliitika ohvrid.
<P>
Nad on täis otsustavust võidelda teistsuguse poliitika eest, mille puhul kriisi ei kasutata ettekäändena, et suurendada tööpuudust, vähendada töökohakindlust, külmutada palku ja pensioneid, kärpida veelgi madalaid palku ja hüvitisi ning tõsta hindu ja makse nende jaoks, kes peavad tulema toime oma tööga teenitud rahaga.
<P>
See oli "ei” stabiilsuse ja kasvu paktile ning kapitalistlikule poliitikale, mida Euroopa Liit ja liikmesriikide valitsused on edendanud, ilma et nad oleks kunagi võtnud näputäitki kapitalist, ent samas hõlbustades oma sissetuleku ja kasumi kasvu. See on võitlus, millega me tunneme võitluslikku ja pühendunud solidaarsust.
<SPEAKER ID="310" NAME="Oreste Rossi" AFFILIATION="EFD">
(IT) Lugupeetud juhataja, head kolleegid! Usutavasti ei kahtle keegi, et nüüd aitab - Euroopa Liit peab lõpetama rääkimise ja võtma Türgi suhtes meetmeid.
<P>
Õigeuskliku patriarhi vahistamisest esimesel jõulupühal - põhjusel, et ta pidas Küprose okupeeritud osas asuvas kirikus kristlikku jumalateenistust - ei piisanud, nagu ei piisanud ka üheksa ajakirjaniku vahistamisest 3. märtsil, et veenda paruness Ashtoni võtma kooskõlas president Van Rompuyga Türgi suhtes meetmeid. Ent nüüd, kui Türgi julgeolekujõud vahistasid Küprose okupeeritud osas neli Euroopa Parlamendi liiget ja Euroopa Liidus õigeusklikke kristlasi esindava piiskopi, ei kahtle enam ilmselt nemadki. Me ei saa lasta Türgil endale enam näkku sülitada. Euroopa Liidu liikmeks saamise menetluse peatamisest vastumeetmena ei piisa.
<P>
Meil peab olema julgust ja jõudu selle riigi valitsusele lõplikult selgeks teha, et ta peab kas järgima lepinguid, inim- ja kodanikuõigusi ning -vabadusi või tuleb Euroopa Liidul katkestada kõik diplomaatilised- ja kaubandussidemed.
<SPEAKER ID="311" NAME="Csanád Szegedi" AFFILIATION="NI">
(HU) Lugupeetud juhataja, austatud kolleegid! Vähem kui kahe nädala eest, 11. ja 12. märtsil pidas partei Jobbik (Liikumine Parema Ungari Nimel) juhatus väljasõidukoosolekuid Transilvaanias, seekelite territooriumil ja Târgu Mureşis. Peale selle, et kinnitasime oma usku seekelite territooriumi autonoomsuse vajalikkusesse, kuulutasime välja Kesk-Euroopa, Euroopa platvormi, mis oleks Rumeenia ja Ungari leppimises suur samm edasi. Mina külastasin pärast juhatuse koosolekut Partiumis asuvat Érmelléki piirkonda. Andsin loengu Vale lui Mihais, kus oli väga jõuliselt näha Partiumis elava 300 000-400 000 ungarlase soov säilitada oma identiteet ungarlastena ja koolitada oma lapsi ungari keeles. Nad tahavad autonoomiat. See puudutab nii paljusid inimesi, et paluksin Euroopa Parlamendil leida võimalus planeerida istung, näha ette päevakorrapunkt, kus saaksime arutada nii seekelite territooriumi kui ka Érmelléki piirkonna autonoomsuse küsimust.
<SPEAKER ID="312" NAME="László Tőkés" AFFILIATION="PPE">
(HU) Austatud juhataja, lugupeetud kolleegid! 1848.-1849. aastal toimunud revolutsiooni ja iseseisvussõja mälestuseks tähistavad ungarlased üle kogu maailma 15. märtsi kui riiklikku püha. 1849. aastal andis vabaduse eest oma elu meie maailmakuulus poeet Sándor Petőfi. 20. märtsil, tema surma-aastapäeval, mälestasime üht teist iseseisvussõjas osalenud silmapaistvat isikut, kuberner Lajos Kossuthit, Ungari parlamentaarse demokraatia isa, kes veetis pool oma elust eksiilis. See, et meie kaks riiklikku raadiojaama kannavad just Lajos Kossuthi ja Sándor Petőfi nime, on sümboolne märk meie rahva vabadusearmastusest. Ühes oma tuntud luuletuses avaldab meie vabadusvõitlejast poeet austust nende kangelaste mälestusele, "kes surid püha vabaduse eest”. See oli revolutsiooniline vabadusevaim, mis noori ungarlasi tollal kannustas, ning just selles vaimus seisab vabadust armastav Euroopa revolutsiooniliste araabia maadest pärit noorte ja kõikide maailma inimeste kõrval, kes võitlevad vabaduse eest.
<SPEAKER ID="313" NAME="Daciana Octavia Sârbu" AFFILIATION="S&amp;D">
(RO) Lugupeetud juhataja! Rumeenia valitsus on võtnud vastu uue tööseadustiku, millega rikutakse rumeenlaste õigust saada sotisaalkaitset. Selle uue tööseadustiku vastuvõtmist on põhjendatud vajadusega muuta turg paindlikuks ja luua uusi töökohti. Ometi pole keegi, ei ametiühingud ega tööandjad, vana seadustiku muutmist palunud. Nad isegi ei ole uute meetmetega nõus.
<P>
Tegelikult on nii, et valitsuse soositud tööseadustiku eesmärk ei ole suurendada paindlikkust, vaid politiseerida jõuliselt avalikku sektorit ja anda ränk hoop töötajatele, milleks on ette nähtud sätted, mis käsitlevad näiteks kollektiivlepingutest ja ametiühingute õigustest loobumist ning samuti kollektiivseid koondamisi ilma hüvitiste maksmiseta. See tähendab, et valitsus toob ohvriks needsamad inimesed, kes teevad tööd ja toetavad oma tööga meeleheitlikke püüdlusi kriis ületada.
<SPEAKER ID="314" NAME="Stanimir Ilchev" AFFILIATION="ALDE">
(BG) Austatud juhataja! Kodanikuvabaduste, justiits- ja siseasjade komisjonis arutati paari päeva eest head mõtet täiustada Schengeni ala riikide hindamise mehhanismi seda osa, milles vaadeldakse Schengeni õigustiku kohaldamist sellesse alasse kuuluvates riikides ning samuti selle alaga liituda soovivate riikide edusamme.
<P>
Ent kriteeriumid peavad olema selged ja kehtima kõigi suhtes, need ei tohi seguneda abstraktsete, moraliseerivate kriteeriumitega ega politiseeruda. Kandidaatriikide puhul tuleb kontrollida näiteks korruptsioonitaset.
<P>
Korruptsiooni avastamine ja paljastamine on väga tähtis, kuid seda protsessi igas riigis eraldi objektiivselt läbi viia võib olla keeruline. Teisisõnu ei tohiks me lubada hindamismehhanismi täiustamisel mingit subjektiivsust. Seepärast on ette nähtud ka sanktsioonid. Mõned neist võivad olla rahalised. Nõutakse väga suurt täpsust.
<P>
Seetõttu peavad kandidaatriigid end põhjalikult ette valmistama - vastasel juhul võib nende liitumine edasi lükkuda. Riigid, mis juba kuuluvad Schengeni alasse, kuid ei vasta hindamisel nõuetele, peavad olema teadlikud, et nende liikmesust on võimalik vastavalt sanktsioonidele peatada.
<SPEAKER ID="315" NAME="Jaroslav Paška" AFFILIATION="EFD">
- (SK) Austatud juhataja! Teisest maailmasõjast on palju aega möödas, kuid meie jaoks kindlast mitte piisavalt, et unustada tollased õudused.
<P>
Seepärast ei suuda ma mõista, kuidas saab Euroopas olla praegusel ajal inimesi, kes püstitavad fašistlikele kurjategijatele mälestusmärke. 14. märtsil avas üks selts büsti näol mälestusmärgi Košices János Esterházyle. János Esterházy on sõjakurjategija, kes mõisteti 1947. aastal koostöö eest fašistidega surma. Nad õnnistasid sisse büsti, mis kuulus kurjategijale, kes võttis rõõmuga vastu Košicesse tunginud fašistlikud väed. Ta kuulutas avalikult oma koostööd natsidega, öeldes - ma tsiteerin -, "Ma olen olnud juudivastaselt meelestatud juba lapsepõlvest peale ja nii jääb see kuni minu surmani.”
<P>
Head kolleegid, see jõhker provokatsioon on minu meelest seda kahetsusväärsem, et sellel sõjakurjategija mälestusüritusel esines kõnega ka Ungari konsul - diplomaat riigist, mis on praegu meie eesistuja ja mis kõneleb paljudel foorumitel meie kõigi ja samuti kogu ELi nimel.
<SPEAKER ID="316" NAME="Slavi Binev" AFFILIATION="NI">
(BG) Lugupeetud juhataja, kallid kolleegid! Võtan sõna selleks, et juhtida teie tähelepanu ühele keerulisele probleemile, mis mõjutab kahjuks kõiki Bulgaaria kodanikke, nimelt sellele, kuidas pangad pressivad iga päev klientide käest raha välja.
<P>
On naeruväärne, et mõned pangad Bulgaarias nõuavad teenustasu nii raha arvele panemisel kui ka raha arvelt võtmisel. Langesin hiljuti pankade hullumeelse surveavalduse ohvriks ja minu arvel külmutati ebaseaduslikult vahendid. Selle vahejuhtumi põhjal selgus, et mul ei ole protesti tõstmiseks mingeid õiguslikke aluseid.
<P>
Seadused ei ole kindlalt paigas. Selgub, et pangandussektori tugeva lobitöö või poliitikute vähese tahte tõttu ei sekku valitsus kliendi ja panga vahelisse kahepoolsesse lepingusse. Kõigile on selgelt näha ka see, et selle lepingu partnerite vahel puudub võrdsus.
<P>
Minu arvates on probleem selles, et konkurents ei ole loonud vastuvõetavaid turutingimusi, mistõttu leian, et valitsus peaks sekkuma. Teen ettepaneku luua kiiremini ühtne euromaksete piirkond ja koostada pankade kontrollimiseks selge raamistik. Loodetavasti pööravad pangad siis oma klientidele rohkem tähelepanu ja hoolitsevad nende eest paremini, sest praegu näevad nad neis vaid igapäevast väljapressimiste sihtmärki.
<SPEAKER ID="317" NAME="Seán Kelly" AFFILIATION="PPE">
Lugupeetud juhataja! Arutlesime enne tarbija õiguste üle. Üks ELi tarbijate õigus on toiduga kindlustatus ja toiduohutus. Tarbija ootab, et Euroopa Liitu saabuv toit oleks toodetud samade kõrgete standardite alusel kui liidu sees toodetud toit. Kahjuks ei ole võimalik seda tagada. Isegi nii tähtis asutus kui Euroopa Kontrollikoda ütles hiljuti, et teatavaid ELi põllumajandustootjatele kehtestatud standardeid, mis puudutavad peamiselt loomade heaolu, ei ole võimalik imporditava liha tootjate puhul kohaldada. See on hävitav hinnang, eriti seepärast, et selles juhitakse tähelepanu ka asjaolule, et imporditavast toidust saab tegelikult kontrollida vaid 2%, mis on silmatorkavalt vastuolus olukorraga Euroopas, kus iga loom on jälgitav alates laudast kuni kahvli otsa sattumiseni.
<P>
Seda arvesse võttes tundub hulljulge püüelda Mercosuri kokkuleppe poole - eriti kui Rootsi toidu- ja biotehnoloogiainstituut on välja toonud, et Brasiilia veiseliha puhul võib süsinikdioksiidiheide olla 35 korda suurem kui Iiri veiseliha puhul.
<SPEAKER ID="318" NAME="Sergio Gutiérrez Prieto" AFFILIATION="S&amp;D">
(ES) Mitmed eksperdid ütlevad, et järgmine kriis võib olla energiakriis ning et me ei tee seda, mis on vajalik selle ärahoidmiseks, või et see, mida me teeme, ei ole selle ärahoidmiseks piisavalt kiire.
<P>
Ülemaailmne Loodusfond ärgitab meid kõiki tegema sel laupäeval säästlikkuse suunas väikese žesti. Paljud eurooplased ja ka paljud avalik-õigusliku sektori asutused lülitavad üheks tunniks tuled välja. Sellest ei piisa.
<P>
Euroopa ei saa jääda sõltuvaks energiaallikatest, mis talle ei kuulu ja asuvad kaugel või mis ei ole kindlad. Peame aitama liikmesriikidel luua energiamudeli, mille energiaallikate kogumi keskmeks on taastuvad energiaallikad.
<P>
Peame aitama ka suurendada teadlikkust uutest tarbimisharjumustest, sest pole kahtlust, et tulevikus on säästlikkust silmas pidades kõige olulisemad taastuvenergia ja tõhusus.
<P>
Lõpetuseks teeksin kõikidele liidu liikmesriikidele ettepaneku liituda üleskutsega, viie liikmesriigi - sealhulgas Hispaania - sooviga vähendada CO2-heidet veel 30%. Sel viisil näitaksime, et Euroopa on teejuht nii vabaduste ja õiguste kui ka meie planeedi jätkusuutlikkuse tagamise vallas.
<SPEAKER ID="319" NAME="Kristiina Ojuland" AFFILIATION="ALDE">
Austatud juhataja! Pean teile kahjuks sel hilisel tunnil teatama, et täna pärastlõunal röövisid relvastatud mehed Ida-Liibanonis Bekaa orus rühma eesti jalgrattureid. Eestlased olid ületanud veidi varem Süüria-Liibanoni piiri ja umbes kell 17.30 lõikasid nende tee ära kolmest numbrimärgita sõidukist väljunud relvastatud mehed. Praegu ei ole mingit teavet selle kohta, kes jalgratturid röövis või kas sellel vahejuhtumi puhul olid mängus poliitilised huvid. Ent Bekaa org on islamistliku liikumise Hezbollah' kants.
<P>
Tahaksin paluda paruness Ashtonil - kes küll on pidevalt ja õigustatult hõivatud Liibüaga - aidata see olukord lahendada. See on proovikivi vastloodud Euroopa välisteenistusele - hoolitseda väiksemate liikmesriikide eest, aidata ELi kodanikke sellistes murettekitavates olukordades.
<SPEAKER ID="320" NAME="Ádám Kósa" AFFILIATION="PPE">
(HU) Lugupeetud juhataja, head kolleegid! Euroopas elab praegu 30 miljonit pimedat ja nägemispuudega inimest. Olete te kunagi mõelnud sellele, kuidas nad peavad toime tulema lahendamata olukordadega kasvõi näiteks tavalisel poeskäigul? Paljudel juhtudel ei suuda nad lihtsat karpi või pudelit käes hoides kindlaks määrata toote laadi. Seda riiulilt võttes ei tea nad, mida nad käes hoiavad, kuigi ka neil on kahtlemata õigus elada iseseisvalt ja ohutult.
<P>
Seepärast tahaksin koos viie kolleegiga neljast fraktsioonist julgustada teid ärgitama tööstuskaupade tootjaid, et nad kinnitaksid pakenditele vabatahtlikult punktkirjas etiketid. Samuti soovin paluda kolleegidel toetada oma allkirjaga deklaratsiooni 14/2011, milles neid küsimusi käsitletakse.
<SPEAKER ID="321" NAME="Csaba Sógor" AFFILIATION="PPE">
(HU) Lugupeetud juhataja! Omavahelises rivaalitsemises on fraktsioonid alati leidnud kellegi, keda süüdistada, keda kuulutada tekitatud kahju eest vastutavaks. Tahaksin juhtida teie tähelepanu ühele sellisele juhtumile. Teise maailmasõja lõpus interneerisid krahv János Esterházy kõigepealt natsid ja seejärel nõukogude okupatsiooni ajal ka kommunistid. Härra Paška, Tšehhi Vabariigis ja Slovakkias peetakse teda endiselt sõjakurjategijaks, samas kui Venemaa ülemkohus tühistas tema karistuse 1993. aastal ja Poola riigipea andis talle täna kaks aastat tagasi maineka Polonia Restituta ordeni.
<P>
Esterházy aitas põgeneda sadadel juutidel, tšehhidel, slovakkidel ja poolakatel ning ta oli ainus Slovaki parlamendi liige, härra Paška, kes protesteeris ja hääletas 1942. aastal juudivastaste seaduste vastu. Ühise Euroopa ülesehitamine sai alata pärast Teise maailmasõja rusude ärakoristamist. See hõlmas ka selliste isikute nagu Esterházy rehabiliteerimist. Meie ülesanne on koristada ära veel säilinud rusud.
<SPEAKER ID="322" NAME="Zbigniew Ziobro" AFFILIATION="ECR">
(PL) Austatud juhataja! Et öelda mõne riigi kohta, et see vastab küpse demokraatia nõuetele, ei piisa sellest, kui sealsete esindusorganite, sealhulgas (ja eriti) parlamendi valimised toimuvad kookõlas universaalsus-, konfidentsiaalsus-, võrdsus- ja õigluspõhimõttega. On oluline, et oleks võimalik öelda ka seda, et selles riigis austatakse vähemuste õigusi. Minu arvates on istungisaal, kus me praegu oma arutelusid peame, sobivaim koht, meenutamaks parlamendiliikmetele tõsiasja, et Leedu Vabariigi parlament muutis 17. märtsil oma haridusseadust. Seaduse muudetud verisoonis kasutatakse kahjuks halduslikke meetodeid, et rikkuda vähemuste, antud juhul teiste seas Poola vähemuse õigusi, ning püütakse sulandad Poola vähemusse kuuluvaid inimesi nii-öelda riigi kehtestatud surve all.
<P>
Piisab sellest, kui öelda, et haridusseadusega kehtestatakse kõikidele koolidele ühesugune õppekava - ka nendele, mille kõik õpilased kuuluvad rahvusvähemuste hulka. Sellega suurendatakse leedu keeles õpetatavate kohustuslike ainete arvu. Niinimetatud koolivõrgustiku optimeerimise ettekäändel suletakse väikestes linnades rahvusvähemuste, sealhulgas Poola koolid ja sinna jäävad vaid Leedu koolid. Seadusega rikutakse rahvusvahelisi konventsioone, mille Leedu on ratifitseerinud.
<P>
Väärib märkimist, et eri inimesed on sel teemal mitmeid kordi sõna võtnud. Minu arvates on Euroopa Parlament sobiv foorum, et rääkida sellistest teemadest ja kutsuda üles rahvusvähemuste põhiõiguste austamisele.
<SPEAKER ID="323" NAME="Juhataja">
Sellega on päevakorrapunkti käsitlus lõppenud.
