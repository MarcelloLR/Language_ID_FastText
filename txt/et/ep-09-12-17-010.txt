<CHAPTER ID="010">
Eelmise istungi protokolli kinnitamine
<SPEAKER ID="204" NAME="Ilda Figueiredo" AFFILIATION="GUE/NGL">
(PT) Lugupeetud juhataja, mul on kodukorda puudutav märkus. Täna hommikul toimus meil hääletus Euroopa Liidu ja Maroko läbirääkimiste õigustuseks. Komisjoni tänast kuupäeva kandvas äsja esitatud dokumendis on öeldud, et ELi ja Maroko läbirääkimised põllumajandus- ja toidusektori ning kalandussektori teemal edenevad. Seetõttu soovin ma teada, kas sotsiaaldemokraatide ja demokraatide fraktsiooni esimees viitas täna hommikul nendelesamadele läbirääkimistele, kui ta nimetas mingeid läbirääkimisi põhjusena, miks võtta tänasest päevakorrast maha teema, mis puudutab Lääne-Sahara võitlejat Aminatou Haidari, kes on 32 päeva pidanud näljastreiki ja praegu eluohtlikus seisus. Seda punkti tuleb korrektselt selgitada, sest see, mis siin täna hommikul toimus, on lubamatu.
<SPEAKER ID="205" NAME="Juhataja">
Aitäh, proua Figueiredo. Kahjuks ei oska ma teile vastata, sest ma ei mäleta enam, mida fraktsiooni esimees täna keskpäeval ütles.
<SPEAKER ID="206" NAME="Izaskun Bilbao Barandica" AFFILIATION="ALDE">
(ES) Lugupeetud juhataja! Täna hommikul võeti päevakorrast maha kaks punkti. Ma soovin esitada küsimuse fraktsioonide vahel kokku lepitud resolutsiooni kohta. Kas te võiksite palun täpsustada, millise kodukorra artikli järgi teema tõstatati ja kohapeal hääletus korraldati, et võtta päevakorrast maha punkt, mida me pidime täna pärastlõunal arutama hakkama?
<P>
Minu arvates on see oluline küsimus ja täna siin viibivaid parlamendiliikmeid on vaja sellest korrektselt ja kiiremas korras teavitada.
<SPEAKER ID="207" NAME="Juhataja">
Proua Bilbao Barandica, see oli seotud kodukorda puudutava märkusega kodukorra artikli 140 järgi, mille kohaselt on päevakorra muutmine lubatud. Mul on kahju, kuid ma saan lubada nüüd esitada vaid kodukorda puudutavaid märkusi. Me ei hakka seda uuesti arutama. Ma soovin juhtida tähelepanu sellele, et katkestan iga sõnavõtja, kes püüab seda arutelu uuesti alustada.
<SPEAKER ID="208" NAME="Willy Meyer" AFFILIATION="GUE/NGL">
(ES) Lugupeetud juhataja! Kodukorra artikli 177 kohaselt võib tõepoolest fraktsioon või vähemalt 40 parlamendiliiget teha ettepaneku arutelu edasi lükata. Seda täna hommikul tehtigi, kuid väga ebatavalisel viisil. Tegelikult tuleb kodukorra järgi teavitada parlamendi presidenti kavatsusest esitada arutelu edasilükkamise ettepanek 24 tundi ette. Seejärel peab president teavitama sellest viivitamatult parlamenti.
<P>
Ma soovin teada, kas seda korda järgiti, sest me oleme praegu üsna erakordses seisus. See on esimene kord, kui Euroopa Parlamendil ei võimaldata arutada resolutsiooni, millega kõik fraktsioonid on nõus ja millega reageeritakse sellisele ülimalt tõsisele olukorrale, nagu on proua Haidari juhtum. Seepärast soovingi teada, kas seda korda järgiti. Kui seda ei tehtud, tuleb hakata resolutsiooni kohe arutama. Resolutsioon, mille suhtes kõik fraktsioonid kokkuleppele jõudsid, tuleb tagasi päevakorda võtta ja hääletusele panna.
<SPEAKER ID="209" NAME="Juhataja">
Kas on veel kodukorda puudutavaid märkusi?
<SPEAKER ID="210" NAME="Cristian Dan Preda" AFFILIATION="PPE">
(RO) Ma tahtsin vaid öelda, et härra Schulz jõudis vahepeal saali ja meil oleks hea meel, kui ta vastaks küsimusele, mille meie kolleeg alguses esitas, kui härra Schulzi kohal ei olnud.
<P>
(Aplaus)
<SPEAKER ID="211" NAME="Juhataja">
Härra Preda, see oli väga lühike märkus, kuid ei puudutanud kodukorda.
<SPEAKER ID="212" NAME="Oriol Junqueras Vies" AFFILIATION="Verts/ALE">
- (ES) Lugupeetud juhataja! Ka meie soovime viidata kodukorra artiklile 177. Arvestades seda artiklit, ei mõista me, kuidas saab päevakorrapunkti välja jätta, kui seda pole enne arutatud või hääletatud.
<P>
Seetõttu arvame ka meie, et kodukorda ei ole õigesti kohaldatud. Me palume juhatajal see küsimus lahendada.
<SPEAKER ID="213" NAME="Juhataja">
Et küsimused puudutavad seda teemat, vastan ma teile hea meelega. Kodukorra artikli 140 lõike 2 kohaselt võib päevakorda muuta teatud tingimustel, sealhulgas "presidendi ettepanekul”. Fraktsiooni esimees tõstatas kodukorda puudutava küsimuse ja juhataja nõustus selle hääletusele panema. See on kodukorraga kooskõlas.
<SPEAKER ID="214" NAME="Charles Tannock" AFFILIATION="ECR">
Lugupeetud juhataja! See on kodukorda puudutav märkus minu taotluse kohta, mille ma esitasin fraktsiooni ECR nimel. Ma palusin selles härra Schulzi nõutud hääletus kella 15ni edasi lükata, et anda meile piisavalt aega toimunu mõistmiseks. Seda taotlust tegelikult parlamendile ei esitatud. Juhataja esitas parlamendile vaid härra Schulzi ettepaneku, kuid ei esitanud minu ettepanekut lükata see edasi, et meil oleks kaks või kolm tundi aega rahunemiseks ja asjaolude väljaselgitamiseks. Ma avaldan protesti, et seda tegelikult parlamendile ei esitatud.
<SPEAKER ID="215" NAME="Juhataja">
Härra Tannock, härra Schulzi tõstatatud kodukorda puudutav märkus on pooleliolev küsimus. Teie kodukorda puudutav märkus on seega liigne.
<SPEAKER ID="216" NAME="Francisco Sosa Wagner" AFFILIATION="NI">
(ES) Lugupeetud juhataja! Ma soovin rõhutada härra Meyeri sõnu. Ma teen lühidalt. Paljud parlamendiliikmed - suur osa siinviibijaid - on väga üllatunud sündmustest, mis ümbritsevad täna hommikul esitatud ettepanekut. Ettepanekut hääletati väga ootamatult ja viisil, millest jääb mulje, et see ei olnud kooskõlas kehtivate sätete mõttega ega järginud neid.
<SPEAKER ID="217" NAME="Juhataja">
Ma selgitasin teile, kuidas mina kodukorrast aru saan. Seepärast on see menetlus kodukorraga kooskõlas. Ma ei saa enam uusi kodukorda puudutavaid märkusi vastu võtta. Ma palun teilt kannatlikkust. Meil on veel kaks olulist punkti. Härra Salafranca, kui teil on kodukorda puudutav märkus, siis palun esitage see. Ma pean aga hoiatama, et kui see ei ole seda, siis ma katkestan teid.
<SPEAKER ID="218" NAME="José Ignacio Salafranca Sánchez-Neyra" AFFILIATION="PPE">
(ES) Lugupeetud juhataja! See on tõepoolest kodukorda puudutav märkus. Täna hommikul palus sotsiaaldemokraatide ja demokraatide fraktsiooni esimees jätta päevakorrast välja resolutsiooni ühisettepanek. See on ennekuulmatu otsus, kuid seda põhjendati väga hästi, nimelt sellega, et proua Haidari elu on ohus.
<P>
Seda ja ka härra Schulzi väljendatud seisukohti silmas pidades ei tahtnud minu fraktsioon olukorda halvendada.
<P>
Minu arvates ei ole aga mingit põhjust, miks peaks Euroopa Parlamendi avaldus ohustama proua Haidari elu. Mulle on eriti arusaamatu, miks on vaja sealjuures kodukorda rikkuda.
<P>
Lugupeetud juhataja! Artiklis 177 on selgelt öeldud, et taotlus tuleb esitada 24 tundi ette ja enne arutelu.
<P>
(Juhataja katkestas kõneleja.)
<SPEAKER ID="219" NAME="Juhataja">
Härra Salafranca, mul on kahju, aga meil ei ole võimalik enam uurida parlamendiliikmete tänahommikusi ajendeid. Ka küsimus, millist teavet täna pärastlõunal veel saadi, ei kuulu enam tänasesse päevakorda. Seepärast naasen ma päevakorra juurde.
<P>
(Eelmise istungi protokoll kinnitati.)
<SPEAKER ID="221" NAME="Bernd Posselt" AFFILIATION="PPE">
- (DE) Lugupeetud juhataja! Ma arvan, et artiklit 140 ei saa kohaldada kiireloomulistele menetlustele, ja seepärast palun teil küsida see üle kodukorra komisjonilt, sest see võib luua ohtliku pretsedendi.
<SPEAKER ID="222" NAME="Juhataja">
Ma võtan hea meelega teie soovitust kuulda, kuid ka see ei olnud kodukorda puudutav märkus.
