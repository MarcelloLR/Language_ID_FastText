<CHAPTER ID="002">
Presidentuuri avaldus
<SPEAKER ID="006" NAME="Juhataja">
Daamid ja härrad, viimaste aastakümnete rängimas maavärinas kaotas Itaalias Abruzzo piirkonnas 295 inimest kohutaval moel oma elu. Kõige rohkem sai kannatada L'Aquila linn. Selle looduskatastroofi vägivaldne jõud ja hirmsad tagajärjed tekitavad meis kõigis jubedust. Kõige tugevama tõuke ja arvukate järeltõugete tagajärjel kaotas kodu ligikaudu 40 000 inimest. L'Aquila provintsis, mida maavärin mõjutas eriti rängalt, hävis või sai kahjustada hinnanguliselt iga kolmas maja. Soovin Euroopa Parlamendi nimel kasutada tänasel täiskogu istungil võimalust väljendada meie sügavaimat kaastunnet kõigile selle kohutava maavärina ohvritele.
<P>
Samuti tahaksin kõigi siinolijate nimel avaldada sügavat kaastunnet hukkunute perekondadele ning väljendada solidaarsust Itaalia, tema kodanike ja ametiasutustega sel kurval ajal. Meie mõtted on nendega, kes kaotasid elu, said viga või jäid kodutuks, ning ka kõigi teistega, keda see katastroof on mõjutanud. Ma palun teil leinaseisakuks tõusta.
<P>
(Parlament tõusis püsti ja pidas minutilise leinaseisaku.)
<P>
Aitäh.
