<CHAPTER ID="025">
Programmi PEACE hindamine ja tulevikustrateegiad (arutelu)
<SPEAKER ID="148" NAME="Juhataja">
Järgmine päevakorrapunkt on raport, mille on esitanud Bairbre de Brún regionaalarengukomisjoni nimel programmi PEACE hindamise ja tulevikustrateegiate kohta.
<SPEAKER ID="149" NAME="Bairbre de Brún">
raportöör. - Hr juhataja, rahu ja leppimise programm aitas suurel määral kaasa riiklikule rahu- ja lepitusprotsessile Iirimaal.
<P>
Esimesest programmist PEACE I eraldati aastatel 1995-1999 750 miljonit eurot ja teisest programmist PEACE II aastatel 2000-2007 994 eurot. Kolmandast programmist PEACE III eraldatakse praegusest kuni 2013. aastani 333 miljonit eurot.
<P>
Eraldatud raha kasutati väga kasulikult, toetades neid, kes tahtsid konfliktist loobuda ja osaleda lepitusprotsessis. Need rahasummad olid hea investeering, nagu näeme nüüd, kui Põhja-Iirimaal ja piiriäärsetes maakondades areneb turumajandus.
<P>
Lepitus- ja rahuloomeprotsess kestab. Võimu jagav täitevvõim Belfastis tegeleb nüüd kohalike inimeste kohalike küsimustega. Kümme päeva tagasi toimus Belfastis oluline investeerimisalane konverents, kus investorid uurisid entusiastlikult investeerimisvõimalusi. Need sammud rõhutavad uut kindlust meie poliitilise ja majandusliku tuleviku suhtes. PEACE'i panus ja Rahvusvahelise Iirimaa Fondi panus, mida Euroopa Liit kõige rohkem toetab, mängisid suurt rolli kindluse tekitamisel.
<P>
Kui osalejad alustavad kolmanda programmi PEACE III elluviimist, on mul heameel esitada parlamendi arvamus tööst ja mitmetest analüüsidest programmi PEACE rolli kohta tulevikus. Sooviksin tänada regionaalarengukomisjoni liikmeid toetuse eest ja variraportööre kogu nende panuse eest.
<P>
Osalus, üksteisest sõltumise tunnistamine, mitmekesisuse edendamine, ebavõrdsuse edukas kaotamine on kõik olulised rahuloome ja ühiskonna ülesehitamise elemendid, nagu ka inimõiguste kaitse ja edendamine.
<P>
PEACE'i programmid andsid konfliktist kõige rohkem mõjutatud inimestele enesekindluse aidata aktiivselt kaasa rahuloomele. Kohalike inimeste mõjukuse suurendamine on PEACE programmi keskne osa ja sooviksin kasutada võimalust avaldada austust vabatahtlikele organisatsioonidele, ettevõtetele, ühiskonnarühmadele ja kohalikele nõustajatele ja neile, kes töötavad endiste vangide ning ohvrite ja üleelanutega suure pühendumise eest kogukonnale ja lepitusprotsessile.
<P>
PEACE'i rahastatud programmides osalejate koostöö ei tohiks lõppeda koos programmidega. Palume valitsusasutustel seda tööd edendada, mis nad nii tõhusalt algatasid ning tagada, et kõnealust väärtuslikku tööd jätkuvalt rahastatakse. Tuleks leida viis, mis võimaldaks rahalise toetuse kättesaadavust ohvrite toetusgruppidele ja üleelanutele, kui PEACE'i rahastamine lõppeb.
<P>
Muidugi saab midagi ka tagasi anda ja jagada kogemusi algatuste elementide kohta, mida rahastasid PEACE I ja Rahvusvaheline Iirimaa Fond, mis järgnes. Nende algatuste kogemusi tuleks jagada rahvusvahelises rahuloometöös osalejatega ja need võimalused on praegu arutamisel.
<P>
Käesolev raport püüab esitada eesolevaid õppetunde ja tervitan tänast arutelu.
<SPEAKER ID="150" NAME="Danuta Hübner">
komisjoni liige. - Hr juhataja, austatud liikmed, pr de Brún, sooviksin kõigepealt teid väga tänada suurepärase töö eest programmi PEACE hindamisel ja ka tulevikustrateegiate eest. Komisjon jagab teie arvamust, et Euroopa Liidu sekkumine rahuprotsessi toetamisse Põhja-Iirimaal on aidanud kaasa kahe kogukonna lähenemisele ning kogukonna- ja piiriüleste sidemete arenemisele.
<P>
Samuti tunnistab komisjon, et rahuloome on pikaajaline ja mitmemõõtmeline protsess ning samuti tunnistame, et rahuloome nõuab paindlikku lähenemisviisi ja valmisolekut katsetusteks ja uudsete meetmete vastu võtmiseks. Kuid võib-olla on kõige olulisem PEACE'i programmist saadud õppetund alt-üles lähenemisviisi tõhusus. See on võimaldanud kohapeal töötavatel inimestel ja organisatsioonidel käsitleda probleeme ja küsimusi, millega kogukonnad kohalikul tasandil silmitsi seisavad. See on toonud kokku inimesi mõlemast kogukonnast ja andnud neile väga olulise omanditunde ja vastutustunde rahuprotsessi eest.
<P>
On oluline tegeleda nendega, keda konflikt kõige rohkem on mõjutanud, kuid hoiakute ja arusaamade muutmisel on samavõrd olulised olnud projektid, mis on seotud noortega, meie tulevikuga. Lõpetuseks oleme teada saanud, et naisi toetavad projektid on väga olulised, sest naiste roll rahuloomes ja lepituse edendamises on võtmetegur protsessi stabiilsuse ja kestvuse tagamisel.
<P>
Samuti leiab komisjon, et ELi sekkumise kogemus Põhja-Iirimaal ja rahuloomega seotud algatused tuleks tõesti üles tähendada eesmärgiga häid tavasid teistele konfliktist väljuvatele või sarnaste sotsiaalse integratsiooni probleemidega maailma piirkondadele edasi anda. Tean, et Põhja-Iirimaa töötab aktiivselt konfliktide lahendamise keskuse loomise nimel ja toetan nende edasist tegevust.
<P>
Lubage mul mainida ka edukat Põhja-Iirimaa töötuba lahtiste uste päevadel eelmise aasta oktoobris. Lisaks sellele, et ürituse kohad olid täis, loodi ka võrgustik, mida praegu rajatakse kogemuste jagamiseks rahu ja lepituse kohta. Sellele järgneb järelmeetmena ka töötuba käesoleva aasta lahtiste uste päevadel oktoobri alguses.
<P>
Siinkohal ma lõpetan. Tänan teid suurepärase raporti eest ja kuulan nüüd parlamendi arutelu.
<SPEAKER ID="151" NAME="Lambert van Nistelrooij">
fraktsiooni PPE-DE nimel. - (NL) Kui Euroopas on väga ebatavalised tingimused, peame kohaldama väga ebatavalisi meetmeid, ning kõnealusel juhul on leitud tõesti spetsiaalselt kohandatud ja uuenduslik lahendus tänu Euroopa Regionaalarengu Fondi vahenditele.
<P>
Oleme sellega tõepoolest inimeste südameid puudutanud, oleme jõudnud nende kodudesse ja saanud töötada ühiskondlikes organisatsioonides, kus usaldus on nii oluline: inimeste usaldus neid ümbritsevate piirkondade suhtes, mis oli Põhja-Iirimaa suuri pingeid arvestades hädavajalik. Selles suhtes nõustun täielikult volinik Hübneriga, et see on hea näide juhtumist, kus tuleb kasutada selliseid vahendeid, selliseid ressursse, nagu ka sarnastes olukordades, nt Küpros.
<P>
Hr Nicholson, variraportöör Euroopa Rahvapartei (Kristlike Demokraatide) ja Euroopa Demokraatide fraktsiooni nimel on oma aja maha maganud, seega räägin ma enne. Peaksin ütlema, et toetan koordinaatorina täielikult Peace III programmi, eelkõige inimeste rolli ja nagu ma juba mainisin, piiriüleseid aspekte. Väga oluline on asjaolu, et see mõjutab inimesi ülejäänud Iirimaal ja ka infrastruktuuri.
<SPEAKER ID="152" NAME="Catherine Stihler">
fraktsiooni PSE nimel. - Hr juhataja, rahu külge ei saa hinnasilti panna, kuid PEACE'i programmid Põhja-Iirimaal alates 1995. aastast on toetanud rahuprotsessi Iirimaal eesmärgiga tugevdada piirkonnas rahumeelset ja stabiilset ühiskonda ning edendada leppimist. Õnnitlen Bairbre de Brúni algatusraporti puhul, mis kirjeldab kõnealusest ELi programmist saadud kogemusi positiivsete tulemuste ja heade tavade osas. Programmi rahuloomeaspekt on Põhja-Iirimaa tuleviku suhtes väga oluline ja pakub õppetunde teistele ELi liikmesriikidele, kellel on minevikus olnud konflikte.
<P>
Programm PEACE II pakkus väärtuslikku kogemuste vahetust piirkondade vahel, sealhulgas Albaania, Valgevene, Moldova, Serbia, Ukraina ja Bosnia. Tervitan praegust arutelu võimaluste kohta luua üleeuroopaline piirkondade ja linnade võrgustik, kuhu kuuluksid need paigad, kus konflikt on lõppemas või kus on kogetud konflikti lõppemist või kus elatakse konfliktis ja tõrjutuses. Lepitus on pikaajaline protsess ning toetan programmi PEACE jätkamist. Protsessi käigus on oluline kaasata kohalikke kogukondi ja pr de Brúni raportis rõhutatakse palju erinevaid projekte, sealhulgas lapsehooldus- ja pikapäevaprojektid, tehnopargid ja väikeettevõtted nii linna- kui ka maapiirkondades. Paljud PEACE'i raames rahastatud projektid loodi selleks, et rahuldada kohalikke vajadusi. Samuti tõmbasid projektid ligi palju erinevaid osalejaid ja panid nad otsima ühist eemärki või kasu ning aitasid arendada mudeleid, kuidas kaasata inimesi poliitika väljatöötamisse. Naiste rühmadel oli rahuloomes väga positiivne roll. Tänan pr de Brúni ja loodan, et kõik toetavad kõnealust konstruktiivset raportit.
<SPEAKER ID="153" NAME="Marian Harkin">
fraktsiooni ALDE nimel. - Hr juhataja, kõigepealt soovin õnnitleda raportöör Bairbre de Brúni suurepärase raporti puhul, milles rõhutatakse programmi PEACE märkimisväärset panust rahu ja lepituse edendamisel Põhja-Iirimaal ja piiriäärsetes maakondades. Samuti kirjeldatakse, kuidas saadud õppetunde ja saavutatud parimaid tavasid tuleks jagada muus rahvusvahelises rahuloometöös osalejatega.
<P>
Mul on hea meel, et raportöör kiitis heaks minu esitatud muudatusettepaneku, milles on öeldud, et on eluliselt tähtis jätkata rahuloome programmide - eriti nende, mis hõlmavad kogukonna ja vabatahtlike rühmi - rahalist toetamist, kui PEACE'i rahastamine lõppeb. Tõepoolest, raportis tehakse selgeks, et valitsusasutused mõlemal pool piiri peaksid tagama, et kõnealuse väga olulise töö üldine rahastamine jätkub, kui ELi rahastamine lõppeb. On äärmiselt oluline, et me ei tõmbaks vaipa kogukonna ja vabatahtlike rühmade jalge alt, kes kõnealuses väärtuslikus töös osalevad. See murraks kogukondade usaldust ja kahandaks suurt hulka head tööd, mis on käimas. Kogukonna ja vabatahtlike organisatsioonid peavad saama töötada strateegilise kava alusel ja mitte lühiajaliselt, kus nad ei saa tulevikku planeerida.
<P>
Selles kontekstis on samuti oluline, et need rühmad ei jää rahastamise lünka programmide PEACE II ja PEACE III vahel. Kirjutasin komisjonile ja sain vastuse kõnealusele küsimusele. Enne, kui ma täna parlamendikotta tulin, vaatasin veel kord pikka kogukonna rühmade nimekirja mõlemal pool piiri, kes on saanud PEACEi rahastust ja kes on olnud aktiivselt kaasatud rahuloomes, lepituses ja regeneratsiooni projektides. EL võib olla kindel, et PEACE'i raha kasutati hästi ning vabatahtlike aja ja vabatahtlike töö lisandväärtus on muutnud programmi PEACE hinna ja kvaliteedi suhte mudeliks.
<P>
Sageli räägime siin täiskogus, kuidas tuua Euroopa kodanikele lähemale. Programm PEACE oli ja on käegakatsutav mehhanism Euroopa ühendamiseks kodanikega. Nagu volinik Hübner täna siin ütles, näitab see alt-üles lähenemisviisi väärtust ja rõhutab ka naiste olulist rolli rahuloomes. See on näide ELi suhtlemisest oma kodanikega, muutuste katalüsaatoriks olemisest ja kõnealusel juhul kodanike reageerimisest täielikult ja kogu südamest.
<SPEAKER ID="154" NAME="Seán Ó Neachtain">
fraktsiooni UEN nimel. - Hr juhataja, sooviksin kõigepealt kõnealust raportit tervitada. Kui Põhja-Iirimaad lõhestas konflikt ja vaen, jagasid Euroopa Liidu juhid ja institutsioonid erilist toetust ja julgustust põhjapiirkonna inimestele, aidates neid teekonnal rahu suunas. Nagu raportöör Bairbre de Brún ütles, oli kõnealuse toetuse väärtus 1,65 miljardit eurot ja tulemas on veel 333 miljonit eurot.
<P>
Sooviksin õnnitleda raportöör Bairbre de Brúni. Siiski on kummaline, et inimeste seas, kes said kampaaniast kõige rohkem kasu ja toetust selleks, et aidata anda rahalist toetust, just Sinn Féin, kes on Lissaboni lepingu ja Euroopa protsessi vastu. Sinn Féini juht, Gerry Adams, viitab harva kõnealusele 1,65 miljardile eurole. Kui kuulaksime neid, ei kuuluks Iirimaa Euroopa Liitu. Meil ei oleks süsteemi, kust saaksime raha Euroopa rahuprotsessi jaoks. Ja pean ütlema, et just selles asjaolus olen ma täna pärastlõunal parlamendis kõige rohkem pettunud.
<SPEAKER ID="155" NAME="Jim Allister" AFFILIATION="NI">
Hr juhataja, kõnealune raport on sõnarohke, mitte sisutihe, samamoodi, nagu suur osa PEACE'i enda rahastamisest kulutati sõnamulinale.
<P>
Iroonia, et rahu käsitleva raporti raportööriks on IRAsse/Sinn Féini kuuluv parlamendiliige ei jää muidugi märkamatuks tuhandetele inimestele Põhja-Iirimaal, kelle ta õel organisatsioon tegi ohvriteks oma hävitava terroristliku kampaania kaudu.
<P>
See ei üllata mind, et ta suudab koostada rahust kõneleva raporti tundmata kordagi häbi või kübetki kahetsust selle pärast, miks me hakkasime rahu vajama: põhjus, milles võite kindel olla, oli Iiri Vabariikliku Armee (IRA) aastakümneid kestnud terror.
<P>
Samuti ei üllata mind see, et ta ei maini kordagi ühte programmi PEACE suurt läbikukkumist, nimelt selle ebavõrdset jagunemist kahe Põhja-Iirimaa kogukonna vahel, kus protestantlikku unionistlikku kogukonda ei rahastatud õiglaselt. See pole muidugi miski, mis pr de Brúnile muret tekitaks.
<P>
Lõpuks, lubage mul ametlikult üles tähendada, et praegu Põhja-Iirimaal valitsev suhteline rahu ei tulene peamiselt mingist ELi rahuprogrammist, vaid meie julgeolekujõudude märkimisväärsest visadusest, julgusest ja ohvrimeelsusest, kes seisid silmitsi Iiri Vabariikliku Armeega, mis meilt nii kaua aega rahu röövis.
<SPEAKER ID="156" NAME="Ioannis Kasoulides" AFFILIATION="PPE-DE">
Hr juhataja, programm PEACE on aidanud kaasa rahuprotsessile Põhja-Iirimaal mitte ainult rahalise abi kaudu, vaid aidates ka kahte kogukonda ühendada. Lähenemisviisiks on olnud töötada kodanikuühiskonna ja valitsusväliste organisatsioonidega, et edendada kodanikuaktiivsust. See on võimaldanud asjaomastel isikutel otsida lahendusi oma probleemidele. See on näide komisjoni panusest rahuloome ja lepituse tagamisse ning teda tuleks selle puhul õnnitleda.
<P>
Raportis viidatakse programmist PEACE saadud kogemustele teistes sarnaste probleemidega piirkondades. Parlamendiliikmena, kes on pärit Küprosest, arvan, et oleks äärmiselt huvitav kõnealust kogemust Küprose puhul rakendada. Kutsun Küprose valitsust ja komisjoni üles uurima kõnealust võimalust osana mis tahes poliitilise lahenduse sätetest.
<SPEAKER ID="157" NAME="Stavros Arnaoutakis" AFFILIATION="PSE">
(EL) Hr juhataja, programm PEACE on näidanud oma panust rahumeelse kooseksisteerimise ja lepituse suunas Põhja-Iirimaa erinevate kogukondade vahel. Arvestades meie kindlat toetust kõnealuse programmi jätkumiseks Iirimaal, lubage mul rõhutada järgmist.
<P>
Kõnealune programm on tähelepanuväärne näide heast tavast, mida saab ja tuleb kohaldada teistes ELi piirkondades nagu Küpros. Viis, kuidas programmi PEACE rakendatakse ja eelkõige, kuidas seda juhivad kohalikud partnerühingud ja valitsusvälised organisatsioonid; kogukondadevaheliste kavade väljatöötamine; kavade ja rühmade hõlpsam juurdepääs rahastamisele, mida ei rahasta teised ühenduse või riiklikud allikad: kõik see annab väärtuslikke kogemusi. See viitab viisidele ja vahenditele, mida tuleks struktuurifondidest rahastatavate programmide puhul laiemalt rakendada. Kõnealune lähenemisviis töötab rohujuure tasandilt ülespoole, eelkõige programmide puhul, mis keskenduvad kohalikule arengule ning võitlusele vaesuse ja sotsiaalse tõrjutuse vastu.
<SPEAKER ID="158" NAME="Jean Marie Beaupuy" AFFILIATION="ALDE">
(FR) Hr juhataja, volinik, daamid ja härrad, ma pean alustuseks rõhutama suurepäraseid tulemusi, mis on saavutatud programmide PEACE I ja PEACE II abil, eelkõige kõnealuste programmide kasusaajatele Iirimaal - Põhja-Iirimaal - kelle jaoks on nüüd taastatud nii väärikus kui lootus. Seejärel tahaksin märkida kahte asja, volinik, mille puhul ma loodan, et saavutate tõeliselt edukaid tulemusi.
<P>
Esiteks, nagu pr de Brún oma raportis nõudis, Briti ja Iirimaa valitsused peavad tõesti hakkama toetama parlamendi, komisjoni ja nõukogu otsuseid, et nende ühiste jõupingutuste abil oleks võimalik kehtestada ajutisi ja täiendavaid meetmeid.
<P>
Teiseks, volinik, kuna juhatate töörühma, ei üllata teid, kui nõuan tungivalt integreeritud lähenemisviisi rakendamise tagamist sidususe huvides erinevate asjaomaste agentuuride vahel, sidususe huvides erinevate programmide ja fondide vahel, ning sidususe huvides erinevate geograafiliste piirkondade vahel.
<P>
Lõpuks, loodan, et Iirimaa näide annab väärtusliku õppetunni teistele riikidele kogu maailmas.
<SPEAKER ID="159" NAME="Daniel Hannan" AFFILIATION="NI">
Hr juhataja, miks võtame vastu kõnealuse resolutsiooni? Kas see on konkreetne parandusmeede määratletud probleemile? Või võtame selle pigem vastu, et end paremini tunda, tunda, et oleme andnud oma väikse osa rahuprotsessi?
<P>
Küsin seda mõningase kahetsustundega. Olen sama suur Põhja-Iirimaa rahuprotsessi toetaja kui ükskõik milline teine liige siin parlamendikojas ja tõepoolest, võib-olla pigem rohkem kui mõned teised. Olles ühelt poolt Ulsteri katoliiklane ja teiselt poolt Šoti presbüterlane, olen alati tundnud, et mul on võimu jagamisel midagi isiklikult kaalul.
<P>
Kuid rahuprotsessi ei taga toetusraha väljastpoolt. Vastupidi, on oht, et kõnealune rahavoog muudab maailmaosa, mis oli ettevõtlik ja õitsev, teiste annetustest sõltuvaks toetusnarkomaaniks.
<P>
Küsige endilt - räägin päris tõsiselt - kui kirjutate kõnealuseid tšekke sadadele miljonitele eurodele, kas te tõesti mõtlete, et ostate kõnealuses maailmaosas stabiilsust ja rahu või ehk lubate endale lihtsalt natuke paremat enesetunnet paariks minutiks.
<P>
Idee, et poliitilist vägivalda põhjustab puudus ei ole tegelikkuses võimalik. See on üks paljudest Karl Marxi ideedest, mis nagu paljud tema ideed kõlab paberil usutavalt, kuid ei ole tõsi reaalses elus.
<P>
Kõige enam toetatud territoorium maailmas, rohkem kui võrreldes mis tahes Aafrika piirkonna toetusega elaniku kohta, on Palestiina, mis on samuti üks vägivaldsemaist.
<P>
Tegelikult on nii, et kui soovime toetada rahuprotsessi Põhja-Iirimaal, peame seal kehtestama tõelise demokraatia, kus on olemas tõeline opositsioon ja suutlikkus valitsust muuta. Kui toimite nii, ei ole meil raha vaja.
<SPEAKER ID="160" NAME="Colm Burke" AFFILIATION="PPE-DE">
Hr juhataja, tervitan kõnealust Bairbre de Brúni esitatud raportit ning sooviksin õnnitleda kõiki inimesi, kes andsid panuse raporti valmimisse, eelkõige variraportööri Jim Nicholsoni, Marian Harkinit ja kõiki asjaomaseid inimesi.
<P>
Programm Peace III on käivitunud ja piirkonda on suunatud 333 miljonit eurot, mis võimaldab Põhja-Iirimaal ja piiriäärsetes maakondades toetada kogu infrastruktuuri ja kogukonna arengut. Ma arvan, et kolm PEACE'i programmi on aidanud palju kaasa rahuloomele kõnealuses piirkonnas. Sooviksin õnnitleda kõiki asjaomaseid inimesi selle teostamise puhul, ning ka kõiki poliitilisi parteisid Põhja-Iirimaal ja kogukondlikke ühinguid, kes on teinud koostööd tagamaks, et rahuprogramm jätkuvalt töötaks.
<P>
Samuti tervitan Põhja-Iirimaal loodud töörühma, kuid arvan, et töörühma oleks vaja ka kuues vabariigi piiriäärses maakonnas käsitlemaks infrastruktuuri arengut kõnealuses piirkonnas. On kahetsusväärne, et Iirimaa valitsus ei ole toiminud sarnaselt kõnealuse kuue maakonna suhtes. Seda tuleks uurida, sest ka kõnealused maakonnad kannatasid 30 kuni 35 aasta jooksul. Vajame sellist algatust kõnealuses kuues maakonnas. Tervitaksin, kui Iirimaa valitsus selle kehtestaks.
<P>
Tänan veel kord kõiki asjaomaseid isikuid.
<SPEAKER ID="161" NAME="Rolf Berend" AFFILIATION="PPE-DE">
(DE) Hr juhataja, vaevalt on siin parlamendis keegi, kes kahtleb tõsiselt programmi PEACE edus nii käegakatsutava panuse osas majanduslikule ja sotsiaalsele ühtekuuluvusele kui panuse osas tõhusamale kohalikule osalusele kodanikuaktiivsuse ja kodanikuühiskonna osalemise kaudu rahuloomes.
<P>
Raportis, mis koostati regionaalarengukomisjoni algatusel, rõhutatakse õigustatult väärtuslikku kogemust, mis on kogutud kõneluses ainulaadses ja väga uuenduslikus struktuuriprogrammis ning rõhutab ka asju, mida tulevikus saaks paremini teha, eesseisvaid väljakutseid ja tehtavaid järeldusi.
<P>
Inimesena, kes on lähedalt seotud ELi regionaalpoliitikaga, olen väga teadlik vajadusest arendada piiriüleseid tegevusi ja toetan tugevalt koostööd kohalike kaubanduskodade, avalik-õiguslike asutuste ja vabatahtlike organisatsioonide vahel mõlemal pool piiri. Vaevalt on mul vaja öelda, et mu fraktsioon toetab kõnealust raportit reservatsioonideta.
<SPEAKER ID="162" NAME="Marian Harkin" AFFILIATION="ALDE">
Hr juhataja, kuna keegi teine ei soovi sõna võtta, sooviksin esitada märkuse. Ilmselt ei olnud ma niivõrd üllatunud kuivõrd pisut pettunud täna siin hr Allisteri kommentaare kuuldes. Arutleme PEACE'i programmi, mitte konflikti teemal. Nagu kõikide konfliktide puhul, on kõnealuse konflikti juured sügaval ja see ei alanud hiljuti ning nagu kõik konfliktid, on see palju keerulisem kui hr Allister viitas. Kui sõltumata neist, kes seavad kahtluse alla programmi PEACE tõhususe ja näitavad üles halvakspanu ELi rahastamise suhtes, ei ole kahtlust, et PEACE'i rahastamine toimis katalüsaatorina ja nagu ütlesin varem, saavutas vabatahtlike pingutuste ja vabatahtlike aja abil hinna ja kvaliteedi suhte. Võib-olla on parim, mida saab öelda see, et konflikt on lõppenud ning PEACE'i rahastamine on mänginud kõnealuse väga positiivse tulemuse saavutamisel rolli.
<SPEAKER ID="163" NAME="Jim Allister" AFFILIATION="NI">
Hr juhataja, pr Harkinil on väga lihtne ja tore tulla siia täiskogusse ja rääkida nii, nagu ta rääkis.
<P>
Kui palju terroristide mõrvatud kaaskondlasi on ta matnud? Kui palju inimesi on surnud tema kaaskonnas selle pärast, et organisatsioon, keda pr de Brún esindab, otsustas surra poliitilise kampaania nimel?
<P>
IRA mõrvas 2 000 mu kaaskondlast, mistõttu ei ole kellelgi siin täiskogus õigust mulle loengut pidada mu sügavalt juurdunud tunnete kohta ja keegi ei saa mulle vastu rääkida õigustusega viidata selle eest, et juhtisin tähelepanu asjaolule, et inimesed, kes viisid nii paljud mu kaaskondlastest hauda oli IRA, keda pr de Brún täsikogus esindab.
<P>
Näha neid nüüd oma maa valitsuses ajab kõhus keerama, ning saada teada, et nad on seal mõrvamise tõttu ja äraostetuna, et nad enam ei mõrvaks teeb selle veel hullemaks.
<SPEAKER ID="164" NAME="Danuta Hübner">
komisjoni liige. - Hr juhataja, tahaksin öelda, et käesolev arutelu on selgelt kinnitanud rahuprotsessi olulisust Põhja-Iirimaal ning kõnealuse protsessi käigus on õpitud olulisi õppetunde. Komisjon jätkab oma panust lepitusprotsessi tugevdamisesse ning aitab kaasa ka rahuloome kogemusest õpitud õppetundide jagamisele kõikide teiste sarnaste probleemidega piirkondadega. Kõnealuste jõupingutuste puhul on Euroopa Parlamendi toetus kindlasti väga oluline.
<P>
Tahaksin teha veel kaks märkust:
<P>
Jean Marie Beaupuyle, Põhja-Iirimaa töörühm loodi eesmärgiga tõhustada ja aidata kaasa Põhja-Iirimaa inimeste osalemisele kõikides Euroopa Liidu poliitikates ja samuti paremini koordineerida ja luua rohkem sidusust erinevate protsesside vahel, mis aitavad kaasa rahu- ja lepitusprotsessi tugevdamisele.
<P>
Teine märkus on see, et nende jõupingutustega sooviks komisjon aidata ka Põhja-Iirimaa inimestel vähendada praegust sõltuvust avalikust sektorist, riigiabist ja ühekordsetest toetustest. Konverentsi, mida mainis Bairbre de Brún, eesmärk oli täpselt samuti aidata kaasa kõnealusele protsessile ergutada rohkem erainvesteeringuid kui erasektori pulbitsevat haru, eesmärgiga tuua elu kõnealusesse saareossa. Tänan teid veel kord väga kõikide märkuste eest.
<SPEAKER ID="165" NAME="Bairbre de Brún">
raportöör. -Hr juhataja, sooviksin tänada isikuid, kes tänasel arutelul sõna võtsid. Kuulasin neid ja nende esitatud märkusi hoolikalt. Olen siiski pettunud selles, mida hr Allister rääkis ning ma ei saa nõustuda tema väidetega. Sooviksin kiita Euroopa Parlamendi ja komisjoni aastate jooksul tehtud tööd seoses programmiga PEACE.
<P>
Sooviksin eriti tänada volinik Hübnerit tema isikliku pühendumise eest alates esimesest päevast kõnealuses ametis ning tema regulaarsete külastuste eest Põhja-Iirimaale. Volinik Hübner ja varasemad volinikud on olnud Iirimaa rahuprotsessi tõelised sõbrad ning julgustav on näha komisjoni jätkuvat rolli president Barroso loodud töörühmas.
<P>
PEACE võimaldas piiripealsel kogukonnal, mis oli alates Põhja-Iiri eraldamisest jagunenud, taas kogukonnaks ühineda. See tõi noored natsionalistid ja unionistid kokku, et õppida tundma teineteise kultuuri. Tunnustame eelkõige naiste olulist rolli rahuloomes ning olulist ja väärtuslikku kogukonnaülest ja piiriülest tööd, mis on tehtud.
<P>
Oma raportis rõhutan asjaolu, et ühiskonna kõige kõrvaletõrjutumad inimesed said programmist PEACE kõige rohkem kasu, mis peakski nii olema. Kui on siiski rühmi, kes ei ole veel kasutanud kõnealust võimalust esitada taotlust programmide PEACE I ja PEACE II raames, tuleks julgustada nende osalemist. Järgmine samm on tagada, et programmi PEACE raames tehtud hea töö ei lõppeks ning tulevased põlvkonnad saaksid kasu väärtuslikust tööst, mis sai alguse PEACE programmidest ja Euroopa institutsioonide suurepärasest toetusest.
<SPEAKER ID="166" NAME="Juhataja">
Arutelu on lõppenud.
<P>
Hääletus toimub teisipäeval, 20. mail 2008.
<P>
Kirjalikud avaldused (kodukorra artikkel 142)
<SPEAKER ID="167" NAME="Ramona Nicole Mănescu  (ALDE">
), kirjalikult. - (RO) Programm PEACE ei ole ainult rahu säilitamise vahend, vaid ka majanduslikku arengut ja territoriaalset ühtekuuluvust soodustav vahend. Selle rakendamine piirkondlike omavalitsuste ja valitsusväliste organisatsioonide poolt toob kaasa suure hulga kogukondade, kohalike organisatsioonide ja kõrvalejäetud rühmade kaasamise juhtimise ja arengu protsessi. Lisaks aitab piirkondlike projektide rahastamine PEACE'i raames kaasa dialoogi, lepituse ja kokkulepete hõlbustamisele, mille eesmärk on rahuldada üldist huvi ja seeläbi vältida konflikte.
<P>
Põhja-Iirimaa on hea tava näide kõikidele liikmesriikidele, kes on kogenud konflikte või käsitlevad rahu ohustavaid probleeme.
<P>
Seetõttu toetan võimaliku konfliktiohuga Euroopa piirkondade ja linnade võrgustiku loomist ning usun, et kohalike partnerlussuhete edendamine, parimate tavade jagamine ja tõhus koostöö piirkondade ja rahastavate vahendusasutuste vahel on olulised tegurid kohalike kogukondade koostöö määratlemisel ja töötamisel rahu säilitamiseks.
<P>
Samuti nõuan PEACE'i programmiga sarnaste programmide rakendamist ka Euroopa kaguosas, eelkõige Balkanimaades, peamiselt seetõttu, et viimaste aastate sündmused on olnud hoiatavad.
