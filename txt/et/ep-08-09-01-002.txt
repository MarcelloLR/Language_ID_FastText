<CHAPTER ID="002">
Presidentuuri teadaanne
<SPEAKER ID="006" NAME="President">
Daamid ja härrad, tere tulemast kõigile. Tahaksin alustada mõne kommentaariga Strasbourgi täiskogu istungisaali olukorrast. Nagu teate, tuli Strasbourgi täiskogu istungisaali ripplae osalise sissevarisemise tõttu 7. augustil pidada käesolev Euroopa Parlamendi septembri esimene osaistungjärk erakorraliselt siin Brüsselis. Tuginedes asjatundjate esialgsete hinnangute hoolikale läbivaatusele ning pärast nõupidamist fraktsioonide esimeeste ning nõukogu eesistujariigi Prantsusmaaga, langetasin sellise otsuse, et tagada parlamendiliikmete ja personali suurim võimalik turvalisus. Samuti arvestan oma otsuses vajadust säilitada Euroopa Parlamendi õigusloomega seotud töö järjepidevus.
<P>
Esmaste uurimistulemuste põhjal põhjustasid ripplae osalise sissevarisemise praod ehitusmaterjalides, mis ühendavad ripplage tegeliku laestruktuuriga. Uurimistegevus jätkub ning seda viivad läbi mitu parlamendi poolt ametisse määratud sõltumatut rahvusvahelist insenerifirmat, et tuvastada varingu täiendavad üksikasjad ning kes selle eest vastutab. Uurimistegevusel tehakse tihedat koostööd nii asjakohaste kohalike asutustega kui ka Prantsuse valitsuse poolt ametisse määratud ehitusturvalisuse peaspetsialistiga. Algse lae ehitamises osalenud ehitusettevõtete vaheline vastutus ja rahalised kohustused jaotatakse uurimise lõppraportite põhjal, kui need kättesaadavaks tehakse. Nüüd paigaldatakse taas täiskogu istungisaali ripplagi uute, sõltumatute spetsialistide ja kohalike ehitusettevõtjate heakskiidetud tehnika abil.
<P>
Vaatamata jõupingutustele töö võimalikult kiiresti lõpule viia, nõuab asjaomane tegevuskord paratamatult mõnevõrra aega. Sellegipoolest loodame, et kõik ohutusalased uuringud ning vajalikud remonditööd lõpetatakse õigeaegselt, et täiskogu saaks septembri teise osaistungjärgu läbi viia Strasbourgis.
<P>
Tahaksin veel kord kinnitada, et ohutus on kaalutluste ja otsuste langetamisel esikohal.
