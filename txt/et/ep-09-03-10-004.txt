<CHAPTER ID="004">
Otsus kiirmenetluse kohta
<SPEAKER ID="009" NAME="Juhataja">
Järgmine päevakorrapunkt on hääletus kiirmenetluse kasutamise kohta, võtmaks vastu nõukogu määrus, millega kehtestatakse Atlandi ookeani idaosas ja Vahemeres hariliku tuuni varude taastamise mitmeaastane kava.
<SPEAKER ID="010" NAME="Philippe Morillon" LANGUAGE="FR">
Proua juhataja, daamid ja härrad, kiirmenetluse kohaldamise taotluse, mis meile täna hommikul esitati vastavalt kodukorra artiklile 134, esitas nõukogu meile eelmisel nädalal ja see on seotud, nagu te ütlesite, ettepanekuga võtta vastu nõukogu määrus, millega kehtestatakse Atlandi ookeani idaosas ja Vahemeres hariliku tuuni varude taastamise mitmeaastane kava.
<P>
Kõnealuse ettepaneku eesmärk on rakendada uut varude taastamise kava, nagu soovitas nimetatud piirkondade puhul oma kohtumisel eelmise aasta novembris Rahvusvaheline Atlandi Tuunikaitse Komisjon.
<P>
Nagu rõhutas nõukogu oma taotluses kohaldada kiirmenetlust, peab see määrus jõustuma enne peamise püügihooaja algust 15. aprillil, mis tähendab, et selle parlamendi kohustuslik konsulteerimine tuleb läbi viia sellel täiskogu istungil, et sillutada teed poliitilisele kokkuleppele nõukogus eelolevail nädalail.
<P>
Pidades silmas seda ja asjaolu, et Euroopa Liit peab täitma oma rahvusvahelisi kohustusi ja andma oma panuse üliolulistesse jõupingutustesse tegeleda terava kriisiga hariliku tuuni varudes, on Euroopa Parlamendi kalanduskomisjon kõnealuse kiirmenetluse taotluse ühehäälselt heaks kiitnud. Seepärast julgustan ma teid seda heakskiitu tänahommikusel hääletusel kinnitama.
<SPEAKER ID="012" NAME="José Ribeiro e Castro" AFFILIATION="PPE-DE">
(PT) Proua juhataja, vaid üks lühike mõte käesoleva nädala tegevuskava kohta. Kolmapäev, 11. märts on Euroopa terrorismiohvrite päev. Selle päeva pakkus esmalt välja parlament hääletusel, mis toimus 11. märtsil 2004. aastal. Sel ajal toimus meil arutelu vabaduse, turvalisuse ja õiguse valdkonna hindamise üle. See oli Madridi traagiliste rünnakute päev. Algselt kavandati see 11. septembriks, kuid arvestades sellel päeval toimunud tragöödiat, hääletas parlament selle poolt, et seda tähistataks 11. märtsil.
<P>
Mitu päeva hiljem, 25. märtsil, kui mu mälu mind ei peta, kiitis Euroopa Ülemkogu selle päeva kui Euroopa terrorismiohvrite päeva heaks. Ometi praegu - meil on homme, 11. märtsil täiskogu istung - näen ma, et päevakavas ei ole isegi mingisugust mälestamist. Ma tahaksin teada, kas midagi sellist on selle nädala osaistungjärguks kavandatud.
<SPEAKER ID="013" NAME="Juhataja">
Härra Ribeiro e Castro, minu arusaama kohaselt teeb president homme täiskogu istungil avalduse seoses päevaga, millele te viitate, ja eriliste tingimustega. Nii et sellel on oma roll.
