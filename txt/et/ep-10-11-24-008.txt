<CHAPTER ID="008">
Hääletused
<SPEAKER ID="999" NAME="Juhataja">
Esiteks soovib Martin Schulz täna hommikul istungisaalis toimunud vahejuhtumi kohta isikliku avalduse teha.
<SPEAKER ID="101" NAME="Martin Schulz" AFFILIATION="S&amp;D">
(DE) Austatud juhataja! Täna hommikul siin istungisaalis toimunud Euroopa Ülemkogu arutelul toimus vahejuhtum, mida ma ei soovi hetkel uuesti arutama hakata, kuna selle käigus solvati mind. Ühte asja ütlen ma siiski - on tasandeid, kus mind ei ole võimalik solvata ja kus ma öeldut solvanguna ei võta, sest selleks, et mind solvata, peab solvaja sõnades ka teatud määral siirust olema. Tänan arvukate solidaarsusavalduste eest, mis mulle siin täiskogul täna on esitatud! Soovin kõigi fraktsioonide kaasparlamendiliikmeid südamest tänada! See on märk ühistest, demokraatlikest ja Euroopat pooldavatest tõekspidamistest, mida selle täiskogu valdav enamus jagab. Soovin teid selle eest siiralt tänada!
<P>
(Pikk aplaus)
<SPEAKER ID="102" NAME="Juhataja">
See vahejuhtum oli Godfrey Bloomi protest, milles ta kommenteeris Martin Schulzi sõnavõttu halvustava sõjaaegse märkusega. President pidas seda vastuvõetamatuks ning palus Godfrey Bloomil andeks paluda. Godfrey Bloom seda tol hetkel ei teinud. Kutsun teda üles seda praegu tegema! Kui ta seda ei tee, tuleb tal istungisaalist lahkuda.
<P>
(Vali aplaus)
<SPEAKER ID="103" NAME="Godfrey Bloom" AFFILIATION="EFD">
Austatud juhataja! Taas kord kehtivad meil ühed reeglid Martin Schulzile ja teised reeglid kõigile teistele. See on häbiväärne! Mind valisid - tagasi - siia istungisaali hääletama Yorkshire'i inimesed (muide, see on teie enda valimispiirkond). Mul on demokraatlik mandaat, mis teil näiteks puudub, austatud juhataja, sest vahetasite fraktsiooni ning valijad hääletasid konservatiivide poolt. Mul ei ole kavaski vabandust paluda ega istungisaalist lahkuda - lähen vaid siis, kui mind siit välja eskorditakse, austatud juhataja!
<SPEAKER ID="104" NAME="Juhataja">
Esiteks, Godfrey Bloom, heideti mind konservatiivide parteist välja seetõttu, et ma ei taganenud ühes küsimuses, mis on tihedalt seotud probleemidega, mille täna hommikul tõstatasite.
<P>
(Aplaus)
<P>
Teiseks ei ole te endiselt vabandust palunud keelekasutuse eest, mis on Euroopa Parlamendis täiesti sobimatu, mistõttu palun teil lahkuda.
<P>
(Vali aplaus, sekka hüüded "Kodukord” ja "Teil pole õigus”)
<P>
Andke andeks, Godfrey Bloom, kuid ma ei võta selles küsimuses kodukorda puudutavaid märkusi vastu.
<P>
Teen ühe ettepaneku. Võiksin küll paluda turvateenistusel Godfrey Bloomi välja saata, ent kavatsen selle küsimuse siiski hääletusele panna. Kas täiskogu arvab, et Godfrey Bloom peaks lahkuma? Kes on poolt, tõstke palun käsi.
<P>
(Vaba ja Demokraatliku Euroopa fraktsiooni valjud protestiavaldused ja hüüded "Ei!”)
<P>
Kes soovivad, et Godfrey Bloom istungisaali jääks, tõstke palun käsi. Kes jäävad erapooletuks, tõstke palun käsi.
<P>
(Vaba ja Demokraatliku Euroopa fraktsiooni täiendavad valjud protestiavaldused, millele hüütakse vastu "Olge tasa!” Jätkuv pikaajaline kära ja viled)
<P>
Luban teie fraktsiooni esimehel Nigel Farage'il ühe avalduse teha.
<SPEAKER ID="105" NAME="Nigel Farage" AFFILIATION="EFD">
Austatud juhataja! Pahameele ja kära põhjuseks on see, et eeskirjad ei kehti siin kõigile võrdselt. Martin Schulz on korduvalt solvanud mitte ainult mind, vaid ka paljusid teisi parlamendiliikmeid: ta ütles, et euroskeptikud ja vastuhääletajad avavad ukse fašismile. Daniel Cohn-Bendit on meid vaimuhaigeks nimetanud.
<P>
Austatud juhataja! Kui meil on eeskirjad selle kohta, mida me solvavaks peame, ja parlamendiliikmel palutakse lahkuda, on see üsna aus. Pahameel - mida isiklikult samuti jagan - on aga põhjustatud sellest, et neid eeskirju ei kohaldata võrdselt. Martin Schulz kutsub teisi alatasa fašistideks ja siis, kui teda ennast fašistiks kutsutakse, palutakse seda teinud parlamendiliikmel lahkuda. See ei ole õige. See ei ole aus.
<SPEAKER ID="106" NAME="Juhataja">
Nigel Farage, ma ei soovi praegust arutelu küll pikendada, kuid pean siiski märkima, et teie väide ei vasta tõele. Godfrey Bloomi kahte sekkumist - üks põrandalt ja üks oma kohalt - kuulsid paljud inimesed ning mõlemad sekkumised olid parlamentaarsest seisukohast vastuvõetamatud. Täiskogu soovib Godfrey Bloomi lahkumist. See on täiskogu soov. Kui Godfrey Bloom sellele ei allu, näitab ta sellega oma suhtumist demokraatlikku protsessi.
<P>
Godfrey Bloom, ma tuginen kodukorra artiklile 152. Kui te ei lahku, lasen teid välja vedada. Arutasin olukorda presidendiga ning ta toetab mind selles küsimuses.
<P>
(Godfrey Bloomi vahelehüüe: "Näita, mis sa suudad!”
<SPEAKER ID="107" NAME="Joseph Daul" AFFILIATION="PPE">
(FR) Austatud juhataja! Ütlesin täna hommikul oma sõnavõtus, et Godfrey Bloom käitus vastuvõetamatult.
<P>
Teiseks on meil siin tegu demokraatliku parlamendiga. Godfrey Bloom! Otsustasime demokraatlikul teel, et peaksite istungisaalist lahkuma. Seetõttu palun teil demokraatia ja kõige selle nimel, mida parlament esindab, praegu istungisaalist lahkuda. Palun teil seda teha demokraatlike õiguste austamise nimel.
<P>
Bruno Gollnisch, teil ei ole vaja mu sõnu vaidlustada. Me kõik teame teie meetodeid. Need on vastuvõetamatud ja ebademokraatlikud. See on kõik, mis mul teile öelda on.
<P>
(Aplaus)
<SPEAKER ID="108" NAME="Juhataja">
Parlamendi kodukorra artikli 152 lõike 4 kohaselt segab see vahejuhtum parlamendi tööd, mistõttu kavatsen istungi viieks minutiks katkestada.
<P>
(Istung katkestati viieks minutiks)
<SPEAKER ID="109" NAME="Juhataja">
Kodukorda puudutav märkus? (Kuuldamatud mikrofonita tehtud kommentaarid ja hüüded "Kodukord!”).
<SPEAKER ID="110" NAME="Christian Ehler" AFFILIATION="PPE">
Austatud juhataja! Kuna olen Korea poolsaare riikidega suhtlemiseks loodud delegatsiooni esimees, palun täiskogul tugevalt hukka mõista Põhja-Korea eilse suurtükirünnaku Lõuna-Korea saare vastu.
<P>
(Aplaus)
<P>
Lõuna-Korea sõjaväe ja eriti saare tsiviilelanike inimkaotused on väga suured. Külad põlesid ja elanikkond tuli evakueerida.
<P>
Tunneme heameelt Lõuna-Korea president Lee Myung-baki avalduse üle, mille kohaselt kavatseb ta sellest vägivallaaktist hoolimata Korea saarel valitseva olukorra teravnemist vältida.
<P>
Tunneme heameelt ka selle üle, et paruness Ashton, kõrge esindaja, on tegutsenud väga osavõtlikult rahvusvaheliste osaliste, meie liitlaste ja strateegilise partneri Lõuna-Korea Vabariigiga, mõistes hukka ÜRO-Korea relvarahukokkuleppe selge rikkumise. Lisaks ootame, et Hiina sellise teo selgelt hukka mõistaks.
<P>
Kutsume Põhja-Koread üles olukorra teravnemist vältima ning tegema kõik vajalikud pingutused Korea poolsaare rahu ja stabiilsuse tagamiseks. Avaldame ohvrite perekondadele sügavat kaastunnet.
<P>
(Aplaus)
<SPEAKER ID="111" NAME="Juhataja">
Tänan teid, Christian Ehler! Palun teie tähelepanu! Palun vaikust! Riskides sellega, et saan ka ise fašistliku diktaatori maine külge, rakendasin täna hommikul teatud meetmeid. Martin Schulz tegi aga ettepaneku, et laseksin sõna võtta ühel nende seast, kes polnud nõus sellega, et Godfrey Bloom tuleks istungisaalist eemaldada. Kõige esimesena soovis sõna võtta Barry Madlener. Ütlesin Barry Madlenerile, et kui ta sõna võtab, siis ma kordan märkusi, mida Godfrey Bloom Martin Schulzi sõnavõtu kohta tegi. Barry Madlener, võite sõna võtta.
<SPEAKER ID="112" NAME="Barry Madlener" AFFILIATION="NI">
(NL) Austatud juhataja! Suur tänu teile, et lubasite mul siiski kodukorda puudutava märkuse teha, kuna kõige tähtsam on ju ikkagi see, et eeskirju kohaldatakse järjepidevalt ja kõigile võrdselt! Juhin tähelepanu vasturääkivusele parlamendi presidentuuri käitumises: saatsite äsja Godfrey Bloomi Martin Schulzi aadressil tehtud märkuste eest istungisaalist välja hoolimata sellest, et Martin Schulz kutsus minu kolleegi Daniėl van der Stoepi siinsamas istungisaalis fašistiks ja presidentuur ei võtnud mitte midagi ette. Martin Schulz ei ole siiani veel vabandust palunud ja seetõttu teeks talle au, kui ka tema Godfrey Bloomi kombel siit istungisaalist praegu lahkuks.
<SPEAKER ID="113" NAME="Juhataja">
Tänan teid! Nagu ennist ütlesin, kordan nüüd Martin Schulzi ja Barry Madleneriga sõlmitud kokkuleppe kohaselt neid märkusi, mille Godfrey Bloom täna hommikul Martin Schulzi aadressil tegi ja mille vastu president, mina ja enamik täiskogust protesteeris, kui meie arvamust küsiti.
<P>
Godfrey Bloom ütles Martin Schulzile: "Ein Volk, ein Reich, ein Führer” (ee "Üks rahvas, üks riik, üks juht”). Selline keelekasutus parlamendiliikmete vahel on vastuvõetamatu. Sellised sõnad ületavad kaugelt piiri, mida siin täiskogul vastuvõetavaks peetakse. Sellega on teema hetkel ammendatud. Tegeleme selle juhtumiga juhatuse tasandil edasi. Jätkame nüüd hääletustega, kuna soovin kell 13.00 lõpetada.
<SPEAKER ID="114" NAME="Bruno Gollnisch" AFFILIATION="NI">
(FR) Austatud juhataja! Teen väga lühidalt. Räägin kodukorra artiklist 152.
<SPEAKER ID="115" NAME="Juhataja">
Ei, palun vabandust. Palun ärge andke Bruno Gollnischile mikrofoni! Ütlesin Bruno Gollnischile, et ta saab sõna võtta järgmine kord, kui president istungit juhatab. Suur tänu teile! Sõna palus Potito Salatto.
<SPEAKER ID="116" NAME="Potito Salatto" AFFILIATION="PPE">
(IT) Austatud juhataja! Head kolleegid! Äsja arutatud küsimust kõrvale jättes soovin presidentuurile ühe probleemi edastada.
<P>
Minu arust pole mõned inimesed veel endiselt aru saanud, mis rolli Euroopa Parlament pärast Lissaboni lepingu jõustumist mängib. Tunnen, et pean sellega seonduvale põhiprobleemile tähelepanu juhtima: transpordivolinik Siim Kallas on korduvalt keeldunud kohtumast Sky and Space Intergroupi juhatusega, kes soovib arutada kulutõhusate väikeõhusõidukite projekti (CESAR), mis mõjutab majanduse, keskkonna ja julgeoleku seisukohast meid kõiki. Nõuan tungivalt, et presidentuur kutsuks volinik Kallase siia istungisaali aru andma - soovime kuulda programmi kohta, millega ta kavatseb parandada olukorda sektoris, mis on Euroopa Parlamendile ülimalt oluline.
<SPEAKER ID="118" NAME="Juhataja">
Järgmine päevakorrapunkt on hääletused.
<P>
(Hääletuste tulemused ja muud üksikasjad: vt protokoll)
