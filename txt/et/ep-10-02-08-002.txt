<CHAPTER ID="002">
Presidentuuri avaldused
<SPEAKER ID="006" NAME="President">
Pean teile sügava kurbusega teatama Juarez Boali, Euroopa Liidu Haiti delegatsiooni asejuhi, traagilisest surmast. Juarez Boal töötas Euroopa Parlamendis kuni 2002. aastani. Ta suri 12. jaanuaril Haitit tabanud traagilises maavärinas. Maavärina ohvrite koguarv võib ulatuda kuni 200 000 inimeseni. Mäletate, et viimase istungjärgu ajal kuu aja eest pidasime minut vaikust kõikide nende mälestuseks, kes maavärinas surid. Siis me ei teadnud, ei olnud kindlad, et nende hulgas on Euroopa Parlamendi ja Euroopa Liidu tööga niivõrd tihedalt seotud inimene - Juarez Boal.
<P>
Eile peeti Ukrainas presidendivalimiste teine voor. Hääletustulemuste ametlikku kinnitust oodates sooviksin õnnitleda Ukraina rahvast vabade ja läbinähtavate valimiste korraldamise eest! Just seda ütlevad teated Ukrainast. Ma pole veel ametlikku sõnumit saanud, ent valimisi vaadelnud Euroopa Parlamendi kaasliikmete avaldustes öeldakse, et kui välja arvata teatud arv kaebusi ja kindlaid valimikeeskirjade rikkumisi, oli kõikide valimistega seotute absoluutse enamuse tegevus korraga vastavuses ning vastas demokraatlike valimiste standarditele. Tegemist on Ukraina jaoks väga suure saavutusega. Mäletame, et viis aastat tagasi oli täiesti teistmoodi. Täna on meie soov Ukrainale, et demokraatlikult ja rahumeelselt valitud president tegutseks riigi hüvanguks. Samuti tahame luua Ukrainaga parimad võimalikud suhted. Viimaste aastate kõrgest ebastabiilsuse astmest hoolimata on näha, et demokraatial on Ukrainas kindel alus.
<P>
Sooviksin samuti kasutada seda võimalust kutsuda kõiki Ukraina poliitilisi jõude üles ületama erimeelsusi ja alustama koostööd sotsiaalsete ja majandusreformide ning lisaks ka kohtu- ja põhiseadusreformidega ja jätkama oma Euroopa tegevuskava. Ütlen seda veel kord: Euroopa Liit tahab väga Ukrainaga häid, sõbralikke suhteid. See puudutab nii tulevast valitsust kui ka opositsiooni. Loodame ja eeldame, et Ukraina töötab sellega koos. Jagame antud väljakutset ja vastutust. Kolmapäeval toimub arutelu valimistejärgse olukorra üle Ukrainas. Kuulame kaasparlamendiliikmete raporteid. Euroopa Parlamendi valimiste vaatlemise missiooni esimees oli Paweł Kowal. Nad olid kohapeal ja vaatlesid pühapäevast hääletamist ning jagab meile selle kohta teavet.
<P>
Uue Euroopa Komisjoni kinnitamise hääletus toimub homme. Sellest tuleb selle parlamendi ametiaja üks olulisimaid hetki. Väljendame oma kodanike nimel tahet demokraatlikul hääletusel ning seega on homme väga oluline päev.
<P>
Homse istungjärgu jooksul hääletame samuti Euroopa Parlamendi ja komisjoni suhteid käsitleva raamkokkuleppe resolutsiooni üle. Antud leppe tekst on teile kättesaadavaks tehtud. Tegemist on väga olulise õigusaktiga, mis määrab, kuidas mõlemad institutsioonid järgmisel parlamendi ametiajal koostööd teevad.
<P>
Kolmapäeval peame järjekordse olulise arutelu ELi ja Ameerika Ühendriikide lepingu üle, mis käsitleb rahaülekannetega seotud andmete töötlemist ja edastamist EList USAsse terroristide rahastamise jälgimisprogrammi raames. Antud arutelu juhatan ise. Euroopa Parlament peab erakordselt oluliseks tagada isikuandmete kaitse õige tase. Meid valisid kodanikud otse ning meil on vastutus nende ees, kuid teisest küljest mõistame SWIFT-lepingu olulisust. Antud prioriteete peaks antud olulist ja suure vastutusega otsust tehes arvesse võtma kõik selle täiskogu liikmed. Hääletus toimub neljapäeval. Hääletuse ajal ei ole mul võimalik kohal olla, kuna osalen Brüsselis Euroopa Ülemkogul.
<P>
Sooviksin teid veel millestki teavitada.
