<CHAPTER ID="012">
Tööplaan
<SPEAKER ID="017" NAME="Juhataja">
Päevakorra projekti lõplik versioon, mille esimeeste konverents oma neljapäeva, 20. jaanuari 2011. aasta koosolekul kodukorra artikli 137 kohaselt koostas, on välja jagatud. Esitati järgmised muudatusettepanekud:
<P>
Esmaspäev
<P>
Muudatusettepanekud puuduvad.
<P>
Teisipäev
<P>
Roheliste / Euroopa Vabaliidu fraktsioon ning Euroopa Demokraatide ja Liberaalide Liidu fraktsioon palusid lisada teisipäeva hommiku päevakorda komisjoni asepresidendi ning liidu välisasjade ja julgeolekupoliitika kõrge esindaja avalduse õigusriigi põhimõtete järgimise kohta Venemaal. Kõigepealt palun sõna võtta Rebecca Harmsil, et ta saaks taotlust põhjendada. Palun teid, proua Harms.
<SPEAKER ID="018" NAME="Rebecca Harms" LANGUAGE="DE">
Austatud juhataja! Arvan, et Mihhail Hodorkovskiga juhtunut silmas pidades peaksime täiesti kindlasti arutama õigusriigi põhimõtete järgimist Venemaal. Kuid arvestades, et Duuma valimised on sügisel alles ees, on meil igati põhjust muret tunda olukorra üle selles suures naaberriigis meie maailmajao idaosas.
<P>
Loomulikult küsime endalt praegu korduvalt, kas me teeme tegelikult piisavalt ära oma naaberriikides, et aidata edendada inim- ja kodanikuõiguste ja -vabaduste järgimist. Paljud meist on samuti kindlasti endalt enesekriitiliselt küsinud, kas näiteks Egiptuse ja Tuneesia puhul arutasime alati vajalike küsimuste üle. Ma ei taha, et lubaksime endale sellist hoolimatust meie maailmajao idaosa suhtes ning seepärast teen ettepaneku, et käsitleksime kindlasti sel nädalal - või siis konkreetsemalt homme - õigusriigi põhimõtete järgimist Venemaal.
<SPEAKER ID="019" NAME="Guy Verhofstadt">
fraktsiooni ALDE nimel. - Lugupeetud juhataja! Soovin toetada Rebecca Harmsi esitatud taotlust. Lisaks soovin teile öelda, et alates sellest, kui me sõnastasime selle taotluse esimeeste konverentsil ja esitasime selle nüüd siin täiskogu istungjärgul, on Venemaa poolt avaldatud üha enam survet, et me seda küsimust ei käsitleks.
<P>
Kristiina Ojulandi, kes korraldas mõned nädalad tagasi seminari õigusriigi põhimõtete järgimise kohta Venemaal, külastas Venemaa välisministeeriumi esindaja, kes ütles, et "ärge käsitlege seda teemat” ja "ärge koostage Euroopa Parlamendis resolutsiooni õigusriigi põhimõtete järgimise kohta Venemaal”. Ma ei arva, et venelased saaksid otsustada Euroopa Parlamendi päevakorra üle - seda saame teha ainult meie.
<P>
(Aplaus)
<SPEAKER ID="020" NAME="Adrian Severin">
fraktsiooni S&D nimel. - Lugupeetud juhataja! Olles Venemaa suhete alaline raportöör, võin teile teada anda, et me oleme juba käivitanud väga põhjaliku protsessi eesmärgiga käsitleda kõiki tõsiseid küsimusi, mis on olulised meie suhetes Venemaaga.
<P>
Meil on juba toimunud kuulamine välisteenistuse esindaja ja Venemaa valitsuse esindajaga. Kavatseme korraldada 2. märtsil veel ühe kuulamise ekspertidega, kus käsitletakse kõiki olulisi aspekte suhetes Venemaaga.
<P>
Märtsi teiseks nädalaks peaks meil valmima laiaulatuslik dokument, mis sisaldab aruteluks ja muudatusettepanekuteks avatud soovitust, ning mis päädib aruteluga täiskogus, millel osaleb ka kõrge esindaja, kes meie teada ei ole sel nädalal kättesaadav.
<P>
Mitte et ma selle küsimuse tähtsust vähendaksin või eitaksin, arvan, et siiski on parem lasta sel protsessil jätkuda ja jõuda lõpuni nii, et me saaksime korraldada laiaulatusliku arutelu, mis lisaks meie otsusele usaldusväärsust.
<SPEAKER ID="021" NAME="Joseph Daul" AFFILIATION="PPE">
(FR) Austatud juhataja! Ma ei saa ühest asjast aru. Eelmisel nädalal öeldi esimeeste konverentsil, et korraldame Venemaa küsimuses arutelu märtsis, sest paruness Ashton on siis kohal. Teiseks öeldi esimeeste konverentsil, et peame korraldama arutelu Venemaa küsimuses, sest Vladimir Putin kavatseb külastada Euroopa Komisjoni, José Manuel Durão Barrosot.
<P>
Täna pärastlõunal saadud teabe kohaselt ei tule Vladimir Putin komisjoni külastama. Kas teil on selles küsimuses mingit teavet? Arutelu sooviti eelmisel nädalal vaid seepärast, et Vladimir Putin pidi tulema külaskäigule. Aga arutelu ja resolutsioon Venemaa küsimuses on igal juhul kavandatud märtsi.
<P>
Sooviksin nüüd saada natuke teavet selle kohta, mida me arutasime.
<P>
(Parlament oli taotlusega nõus.)
<SPEAKER ID="022" NAME="Juhataja">
Euroopa Komisjoni asepresidendi ning liidu välisasjade ja julgeolekupoliitika kõrge esindaja avaldus õigusriigi põhimõtete järgmise kohta Venemaal lisatakse teisipäevahommikusse päevakorda kolmanda punktina. Resolutsiooni ettepanekute esitamise tähtaeg on teisipäeval, 15. veebruaril kell 10.00. Muudatusettepanekute ja resolutsiooni ühisettepanekute esitamise tähtaeg on kolmapäeval, 16. veebruaril kell 10.00. Resolutsiooni ühisettepanekutesse muudatusettepanekute esitamise tähtaeg on siiski kolmapäeval, 16. veebruaril kell 11.00. Seega ei võeta kolmapäeval, 16. veebruaril pärast kella 11.00 enam vastu täiendavaid ettepanekuid või muudatusettepanekuid. Hääletamine toimub neljapäeval.
<P>
Austatud parlamendiliikmed! Seoses teisipäevaga on esitatud veel üks taotlus. Euroopa Rahvapartei (kristlike demokraatide) fraktsioon on esitanud taotluse lisada päevakorda Euroopa Komisjoni avaldus olukorra kohta Lampedusas. Selle taotluse esitamise põhjendusi selgitab Mario Mauro. Härra Mauro, palun.
<SPEAKER ID="023" NAME="Mario Mauro" LANGUAGE="IT">
Lugupeetud juhataja! Nagu te väga õigesti märkisite, oleme selliste epohhi loovate sündmuste tunnistajaks, mille tulemusel on ränne Euroopasse tohutult suurenenud. Kuigi täna võib Lampedusa olla see koht, mis on massilise migrantide hulgaga üle ujutatud, saab praegu Magribis aset leidva destabiliseerumise ja muutumise protsessi tagajärgi tundma kogu Euroopa.
<P>
Seepärast peame äärmiselt oluliseks, et komisjon võtaks siin täiskogul sõna, et reageerida mitte ainult humanitaarsetele tagajärgedele, vaid ka üdini strateegilisemat laadi probleemidele, mille me peame lahendama, et läbi vaadata meie Vahemeremaade poliitika. Sellest tulenevalt ja küsimuse kiireloomulist laadi arvesse võttes palume, et teisipäeva pärastlõunal toimuks volinik Malmströmi osavõtul eraldi arutelu, mille jaoks palume lühendada komisjoni infotundi poole tunni võrra.
<SPEAKER ID="024" NAME="Martin Schulz" LANGUAGE="DE">
Lugupeetud juhataja! Ka meie Euroopa Parlamendi sotsiaaldemokraatide ja demokraatide fraktsioonis soovime esitada sellist laadi ettepaneku. Teen siiski Mario Maurole ja täiskogule ettepaneku, et me sõnastaksime selle natuke täpsemalt. Peame ju siiski toime tulema tohutu inimvooluga. Olen kindel, et Itaalia - nagu iga teine Vahemeremaa - on naba paigast venitanud, proovides praeguse probleemiga üksi toime tulla, ning Itaalia ei ole ainuke maa, mis peab toime tulema selle massilise pagulaste vooluga. Võime eeldada, et ka Malta, Kreeka ja Hispaania peavad sama probleemiga lähitulevikus silmitsi seisma. Seepärast palume, et arutelu pealkiri sõnastataks väga täpselt, et me saaksime Euroopa Komisjonilt avalduse just viivitamatute ELi meetmete kohta Itaalia ja muude erakorralistest rändevoogudest mõjutatud liikmesriikide toetuseks.
<SPEAKER ID="026" NAME="Rui Tavares" AFFILIATION="GUE/NGL">
Lugupeetud juhataja! Soovin toetada Martin Schulzi ettepanekut, sest küsimus ei puuduta mitte ainult Lampedusat: Marokot ja Süüriat lahutab 5000 km ja humanitaaroht muutub iga kilomeetriga suuremaks. Küsimus ei ole teadmises, kas Euroopa Liit aitab Itaalia valitsust, vaid teadmises, kas me oleme valmis tegutsema maailmajaona, et seista silmitsi kogu maailmajagu ähvardava ohuga. See on ülesanne, mille lahendamine meil ees seisab.
<SPEAKER ID="027" NAME="Juhataja">
Peame nüüd kindlaks määrama selle arutelu pealkirja. Euroopa Parlamendi sotsiaaldemokraatide ja demokraatide fraktsioon on esitanud ettepaneku kasutada järgmist sõnastust: "Euroopa Liidu meetmed Itaalia abistamiseks seoses rändega”. Kui ma ei eksi, siis soovib Martin Schulz esitada muudatusettepaneku.
<SPEAKER ID="028" NAME="Martin Schulz" LANGUAGE="DE">
Lugupeetud juhataja! Püüan selle pealkirja veel kord väga täpselt sõnastada. Soovime, et Euroopa Komisjoni teeks avalduse viivitamatute ELi meetmete kohta Itaalia ja muude erakorralistest rändevoogudest mõjutatud liikmesriikide toetuseks.
<SPEAKER ID="029" NAME="Juhataja">
Selge. Kavandatud pealkiri on järgmine: "ELi meetmed Itaalia ja muude erakorralistest rändevoogudest mõjutatud liikmesriikide toetuseks”.
<P>
(Parlament kiitis pealkirja heaks.)
<P>
Kolmapäev
<P>
Muudatusettepanekud puuduvad.
<P>
Neljapäev
<P>
Vaba ja Demokraatliku Euroopa fraktsioon on palunud, et päevakorda lisataks nende suuliselt vastatav küsimus komisjonile Euroopa vahistamismääruse kasutamise kohta Julian Assange'i juhtumi puhul. Kes soovis võtta selle taotluse osas sõna?
<SPEAKER ID="030" NAME="Gerard Batten">
fraktsiooni EFD nimel. - Lugupeetud juhataja! See suuliselt vastatav küsimus ei puuduta Julian Assange'i süüd või süütust tema vastu Rootsis esitatud vägistamissüüdistuses. Küsimus on Euroopa vahistamismäärusega seotud menetluses ja selles, kas seda on väärkasutatud poliitilistel eesmärkidel.
<P>
Euroopa vahistamismäärus lubab õiguslikult välja anda iga Euroopa kodaniku, ilma et kohtul oleks enne võimalust kaaluda selle isiku vastu esitatud esmapilgul usutavaid tõendeid ning ilma et oleks peaaegu mingit võimalust väljaandmisest keelduda. Euroopa vahistamismäärust on väga lihtne kuritarvitada ja kasutada poliitiliste dissidentide vastu.
<P>
Kas Assange'i juhtum puudutab väidetavalt Rootsis toime pandud kuritegusid või on küsimus Ameerika Ühendriikide soovis saada mees kätte omale ustavast riigist? Menetluse üle arutlemine on oluline, et seda juhtumit mõista ja otsustada, kas Euroopa vahistamismäärust väär- ja kuritarvitatakse. Peame siin parlamendis korraldama täieliku arutelu, kaaludes poliitilise skaala kõiki külgi. Palun hääletage selle ettepaneku poolt.
<SPEAKER ID="031" NAME="Edit Herczog">
fraktsiooni S&D nimel. - Austatud juhataja! 2004. aastal põhjustas Iirimaa kodanik Ungaris surmaga lõppenud õnnetuse. Alles eelmisel reedel saime Iiri ametiasutuste otsuse, mille kohaselt võib mehe kohtumenetluseks tagasi Ungarisse saata.
<P>
Seepärast peab see menetlus olema Euroopa tasandil praegusest palju rangem. Vastasel juhul peavad kannatanud mitmeid aastaid ootama ning seda mitte ainult selle juhtumi, vaid ka muud juhtumite puhul. Menetlus peab olema palju rangem, seega meie oleme loomulikult ettepaneku poolt.
<SPEAKER ID="032" NAME="Martin Schulz" LANGUAGE="DE">
Lugupeetud juhataja! Sooviksin saada selgitust kodukorra kohta. Ma ei tea, kas Euroopa Parlament saab korraldada põhjapaneva arutelu Euroopa vahistamismääruse küsimuses. Inimesed võivad olla Euroopa vahistamismääruse ja selle rakendamise poolt või vastu, kuid see, kas meie siin parlamendis saame arutleda sel teemal seoses praegu pooleli oleva kriminaalmenetlusega, ei ole minu arvates kodukorrale tuginedes kindel. Kui see oleks võimalik, siis oleks mul esitada veel paar juhtumit, mida me kenasti arutada võiks. Soovitan siiski praegu tungivalt mitte korraldada siin Euroopa Parlamendis põhjapanevat arutelu poolelioleva õigusmenetluse teemal.
