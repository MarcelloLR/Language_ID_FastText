<CHAPTER ID="017">
Rahvusvahelise Valuutafondi uue tegevdirektori valikumenetlus ja euroala välisesindus (arutelu) 
<SPEAKER ID="063" NAME="Juhataja">
Järgmine päevakorrapunkt on komisjoni avaldus Rahvusvahelise Valuutafondi uue tegevdirektori valikumenetluse ja euroala välisesinduse kohta.
<SPEAKER ID="064" NAME="Olli Rehn">
komisjoni liige. - Austatud juhataja, lugupeetud parlamendiliikmed! Suur tänu väga asjakohaste küsimuste eest! Komisjon tervitab Rahvusvahelise Valuutafondi juhatuse selle aasta 20. mai otsust, mis selgitab Rahvusvahelise Valuutafondi järgmise tegevdirektori valimise menetlust.
<P>
Komisjon nõustub, et valikuprotsess peab olema avatud, läbipaistev ja põhinema varasematel saavutustel. See võimaldab kõikidest Rahvusvahelise Valuutafondi liikmesriikidest pärit kandidaatidel oma varasema tegevuse alusel kandideerida, võttes arvesse kõiki asjakohaseid aspekte.
<P>
ELi liikmesriigid on kokku leppinud, et toetavad parima kvalifikatsiooniga kandidaati, kes suudab vastata kõrgetele nõudmistele, mis on vajalikud, et täita selle üliolulise ametikohaga kaasnevaid kohustusi. Niisugune kandidaat peab eelkõige olema ilmutanud tugevat võimekust, pühendumust mitmepoolsele koostööle ning olema laialdaste teadmistega rahvusvahelistes majandus-, finants- ja rahandusküsimustes. Komisjon toetab seda kokkulepet.
<P>
Komisjon toetab täielikult minister Christine Lagarde'i kandidatuuri. Ta on pädev ja kogenud kandidaat, kes on pälvinud meie rahvusvahelisse kogukonda kuuluvate partnerite lugupidamise. Lagarde ei ole ainult väga hästi kursis Euroopa majanduse ja ELi otsuselangetamisprotsessiga, mis on praegusel ajal eeliseks, vaid tal on ka äärmiselt väärtuslikud kogemused globaalses majandusjuhtimises, mis on omandatud näiteks G20 eesistumise eduka juhtimise kujul.
<P>
Lubage mul ka lisada, et eelmisel aastal jõuti Koreas Sŏulis G20 tippkohtumisel kokkuleppele vähendada Euroopa suhtelist esindatust Rahvusvahelise Valuutafondi (IMFi) juhatuses kahe koha võrra, et suurendada arenevate turgudega majandusriikide hääleõigust ja esindatust.
<P>
Euroala välisesinduse küsimus, kuigi see on seotud Rahvusvahelise Valuutafondi üldise reformiga, ei ole otseselt seotud IMFi uue tegevdirektori valimisega. Komisjon on seisukohal, et Euroopa, Euroopa Liidu ja selle liikmesriikide ühistes huvides on liikuda üha enam selles suunas, et Euroopa Liidul, või vähemalt euroalal, oleks IMFis üks koht. Tasapisi ja eesrindlikult.
<P>
Austatud juhataja! Lugupeetud kaasparlamendiliikmed! Nagu teate, olen täielikult pühendunud ELi majandusjuhtimise reformimisele ja tugevdamisele, seda nii seesmiselt kui ka väliselt. Selle saavutamisel eelistan kasutada Jean Monnet' järeleproovitud meetodit: Euroopa on reaalses elus üles ehitatud reaalsete edusammude kaupa, üks samm korraga, mõnikord suuremate ja mõnikord väiksemate sammude haaval.
<P>
Seega lõpetagem esmalt oma sisemise juhtimise reform, mida on hädasti tarvis ning mis oleks rakendamise korral tohutu samm edasi. Seejärel tegelegem välisesinduse probleemiga, mis on kokkuleppele jõudmise ja rakendamise korral järgmine väga suur samm edasi. Üks suur samm korraga.
<SPEAKER ID="065" NAME="Corien Wortmann-Kool" LANGUAGE="NL">
Austatud juhtaja! Kui Rahvusvahelise Valuutafondi (IMF) eelmine tegevdirektor ametisse asus, valitsesid IMFi tähtsuse ja tõhususe suhtes suured kahtlused. Nüüd, pärast kriisiaegseid raskeid õppetunde, teame toonasest paremini, kui väga oleme rahvusvaheliselt omavahel seotud. Just niisugustel kriisiaegadel õpitakse ka paremini üksteist üles otsima ning saime oma nahal tunda, kui ülioluline on IMFi roll ja ekspertiis, isegi meie jaoks siin Euroopas. Seega on samuti oluline, et IMF mängiks tulevastel aastatel globaalses juhtimises ning maailma paremas finants- ja rahalises stabiilsuses põhirolli.
<P>
Kahjuks oleme eurokriisis pidanud väga valusal moel kogemustest õppima. Mõistate, kuhu ma sellega tüürin? Täna arutame IMFi uut tegevdirektori kandidaati. Ütlete täiesti põhjendatult, et see peab olema avatud protsess, kuid me ei pea ka vaka all hoidma tõsiasja, et meil, Euroopal, on väljapaistev kandidaat. Mul on hea meel, et meie siin parlamendis saame selle arutelu kaudu samuti sellele kandidaadile selgesõnalist toetust väljendada.
<P>
Kriisi ajal on tähtis, et selles olulises rollis oleks silmapaistvalt kvalifitseeritud naine, kuna kriisi ajal võivad naiselikud positiivsed omadused anda juba olemasolevale kvaliteedile lisaväärtust. Christine Lagarde'il on kogemusi mõlemal pool Atlandi ookeani ning samuti on tal mitmepoolse juhtimise kogemus. Ka sellest seisukohast vaadelduna on ta väljapaistev kandidaat. Loodan, et selle toetusega suudame anda teile väikese lisatõuke, et edendaksite Christine Lagarde'i võimalusi saada IMFi järgmiseks tegevdirektoriks.
<SPEAKER ID="066" NAME="Pervenche Berès" LANGUAGE="FR">
Austatud juhataja! Lugupeetud volinik! Mõtlen pingsalt selle üle, miks soovisite seda avaldust teha. Lõpetasite oma kõne, öeldes, et kogu meie aeg kulus täna majandusjuhtimise reformile; euroala välisesinduse küsimust arutame millalgi hiljem.
<P>
Andke andeks, et ma teiega nõus ei ole, kuna üks Euroopa Liidu põhiprobleeme täna on euroala välisesinduse küsimus. Praeguseks on selgeks saanud, kuidas valuutasõda suudab lihtsa vaevaga hävitada kõik jõupingutused, mida euroala kodanikelt palutakse kasinuse ja parema välisvõlaolukorra nimel teha. Seega ei saa eurooplased olla liidusiseselt väga nõudlikud ning samal ajal ei ilmuta nad vähimatki huvi selle vastu, kuidas nende valuuta, mida praeguse seisuga rahvusvahelistel turgudel ringi loobitakse, väliselt toime tuleb. Välise kaitseta ei ole sisemist kaitset.
<P>
Seega palun andestage mulle, et selles küsimuses teiega eri meelel olen. Ma tean, et tegemist on raske ülesandega, kuid Euroopa Parlament on nüüdseks juba mitu aastat toetanud euroala välisesinduse poole liikumise mõtet, eriti Rahvusvahelises Valuutafondis (IMF).
<P>
Peame tunnistama, et kui Dominique Strauss-Kahn IMFi tegevdirektoriks määrati, oli olukord väga teistsugune: kõneldi sellest, et inimesed juhivad seda organisatsiooni kordamööda. Dominique Strauss-Kahn ise ütles, et ta võib olla viimane eurooplane, kes IMFi juhib. Sellest ajast peale on olukord aga märkimisväärselt muutunud. Piirkond, kus IMFi sekkumine on praegu hädavajalik, on Euroopa. Me näeme, et IMFi sekkumise taga mängib väga olulist rolli ka suurte USA investeerimispankade sekkumine. Samuti näeme, et varem või hiljem võidakse tõstatada USA majandusliku olukorra küsimus ning seda võidakse reeglitekohaselt IMFis arutada.
<P>
Kõik see maalib tunduvalt keerulisema pildi kui lihtsalt otsustamine selle üle, kas see või teine inimene peaks juhtima IMFi tulevikku. Loomulikult peaksid eurooplased olema esindatud - nad peaksid selles ühes olulisimas institutsioonis õigustatult osalema -, kuid olulisem küsimus, millele teilt vastust ootame, on see, et missugust poliitikat tahame rahvusvahelisel areenil ellu viia? Missugune mandaat peaks Euroopal rahvusvahelisel tasandil olema, arvestades sisemisi jõupingutusi, arvestades väljaspool Euroopa Liitu asuvate turgude mõju ning toimet, mis neil on investeeringutele, spekulatsioonidele ja tööhõivele Euroopas?
<P>
Samuti arvame, et kes tahes ka IMFi tulevikus juhiks, seisab ta silmitsi tohutu riskiga: ta ei tohi hävitada edusamme, mida Dominique Strauss-Kahn tegi, kui ta õige pisut nihutas endise Washingtoni konsensuse piire. Juba praegu näeme selles institutsioonis suhtumise jäigastumist - me ei pea seda õigeks.
<P>
Lõpetuseks tuleb tõstatada ka IMFi koha küsimus ÜRO süsteemis ning kui eurooplased esitavad kandidaadi, peavad nad tagama, et sellele isikule antav mandaat oleks struktureeritud viisil, mis võimaldaks tal rühkida kindla globaalse juhtimise vormi poole, mis tõuseb meie ees seisvate kriisijärgsete probleemide tasemele.
<SPEAKER ID="067" NAME="Olle Schmidt" LANGUAGE="SV">
Austatud juhataja! Tänan teid vastuse eest, Olli Rehn! Juuni lõpuks peaks olema ametisse määratud Rahvusvahelise Valuutafondi (IMF) uus tegevdirektor, kes asuks Dominique Strauss-Kahni kohale, keda on, nagu me kõik teame, süüdistatud väga rängas kuriteos, mis on kahjuks ilmselt ka kahjustanud IMFi mainet. Seega tuleb nendel rahututel aegadel niisuguse olulise globaalse institutsiooni juhina ametisse määrata uus pädev tegevdirektor ning menetlus peab olema avatud.
<P>
Nagu oma kaasparlamendiliikmedki, toetan Prantsusmaa finantsministri Christine Lagarde'i kandidatuuri. Ma usun, et me kõik oleme saanud kinnitust, et tegemist on väga pädeva isikuga. Samuti on tal mitme liikmesriigi ja Euroopa Komisjoni toetus. Miks ei ole me siiski suutnud kokku leppida ühtses esitamismenetluses? See oleks suurendanud Euroopa mõju, mis meil puudub. Kui meil oleks olnud ühtne menetlus ja komisjon oleks võtnud üldise vastutuse, oleks see tugevdanud ka ELi, euro ja Euroopa mainet.
<P>
Lissaboni lepingu artikkel 138 märgib, et euro positsiooni rahvusvahelises rahasüsteemis tuleb tugevdada. Miks ei ole siis seda võimalust kasutatud? Volinik rääkis sammhaaval edasiliikumisest, kuid mõnikord peame oma positsiooni tugevdamiseks tegema edasi hoopis väikese hüppe, eriti ärevatel aegadel. Samuti arvan, et on oluline rõhutada, et IMF vajab ulatuslikku reformi - selle teeb Pervenche Berès samuti oma raportis selgeks. Töö selle reformiga on alanud, ent ELi esindatus IMFis vajab samuti arutamist ja tugevdamist.
<P>
Me vajame tugevamat IMFi, mis tegutseb globaalse juhina. Kokkuvõtteks: vajame oma uues globaalses maailmas tugevamat ja esinduslikumat IMFi ning selgema häälega tugevamat ELi. Kokkuvõttes, Olli Rehn, tuleb meil mõnikord teha hüpe edasi.
<SPEAKER ID="068" NAME="Kay Swinburne">
fraktsiooni ECR nimel. - Austatud juhataja! Tänases ebakindlas majanduskliimas on olulisem kui kunagi varem, et finants- ja majandusstabiilsuse tagamiseks loodud globaalsed institutsioonid, millest sõltuvad paljud riigid kõikjal maailmas, ei ole harjunud tegema sümboolseid poliitilisi avaldusi.
<P>
IMF ei ole sümbol, vaid tegutsev institutsioon, mis vajab juhiks kedagi, kellel on selge arusaam finantsturgudest, vajalikud oskused, mis on omandatud suure majanduse juhtimisel, ning võime edastada raskeid otsuseid avalikkusele. Christine Lagarde'i kandidatuuri tugevus ei seisne selles, et ta on eurooplane, vaid selles, et ta on äärmiselt pädev isik, kes on kogu finantskriisi vältel üles näidanud tähelepanuväärseid juhiomadusi. Kuna IMFi põhiroll on töötada tingimuslike struktuurireformi pakettidega, mis täiendaksid vahendite jaotamist liikmetele, kes on sattunud raskesse olukorda, siis usun, et Christine Lagarde on tõestanud, et suudab suurepäraselt vahendada keerukaid otsuseid vastuolulistel teemadel, tuues edukalt kokku omavahel kokkusobimatud pooled, et seejärel jõuda kõikide poolte jaoks kasuliku lahenduseni.
<P>
Me ei tohi takerduda tänase euroala kriisi sasipuntrasse, vaid peame vaatama, missuguste probleemidega võib IMF tulevikus kokku puutuda. Ma usun, et Christine Lagarde'il on vajalikud oskused ja teenistuskäik, et juhtida IMFi sellel majandusliku ärevuse ajal ning tüürida see organisatsioon reformide teele, et tagada selle jätkuv olulisus veel mitmeks põlvkonnaks.
<P>
Minnes euroala esindatuse teemale rahvusvahelistes organites, on äärmiselt oluline, et globaalsed institutsioonid töötaksid tõhusalt riikliku poliitika koordineerimisel, kuna finantsturud riigipiire ei arvesta. Kuigi pooldan õiguslike lünkade vältimiseks suuremat koordineeritust, tõhusust ja poliitika seostamist, usun, et EL ei tohi kaotada oma mitmekülgset häältekogu rahvusvahelistes organisatsioonides. Kriis on näidanud, et isegi euroala lõikes on ELi majandusriigid ääretult erinevad, rääkimata veel euroalasse mitte kuuluvatest riikidest. Praegune kriis on kõiki meie riike eri moel mõjutanud ning meie kogemused on samuti erinevad. Üks hääl ei ole nii tugev kui paljud erinevad hääled, mis kõlavad harmooniliselt kokku.
<SPEAKER ID="069" NAME="Philippe Lamberts" LANGUAGE="FR">
Austatud juhataja! Lugupeetud volinik! Head kolleegid! Soovin teha neli kommentaari. Esiteks soovin minna tagasi Olle Schmidti kõne juurde, et seda protsessi veel kord arutada. Arvestades, et kaalul on sedavõrd oluline roll kui Rahvusvahelise Valuutafondi tegevjuht, arvan ma, et võrreldes energiaga, mida mõnikord kulutatakse ettevõtete kolmanda astme juhtide värbamisele, näitab selle menetluse haldamise viis professionaalsuse puudumist.
<P>
Mis meil on võrdlemisi avatud kriteeriumipõhise menetluse asemel? Palju nõupidamisi, mis toovad kokku riigijuhid, kes ütlevad üksteisele: "Mina esitaksin kandidaadiks kindlasti selle-ja-selle inimese”. See ei paranda Euroopa Liidu usaldusväärsust karvavõrdki. Tõsi on see, et pärast Dominique Strauss-Kahni vahejuhtumit ei saa Euroopa endale järgmise kandidaadi valimisel lubada ülejala tegutsemist.
<P>
Minu hinnangul on tegemist käestlastud võimalusega. Ma ei pea teid selle eest vastutavaks - teie ei langeta selles küsimuses otsuseid -, kuid kahtlemata tuleks meile kasuks, kui valiksime tunduvalt organiseerituma, kooskõlastatuma ja professionaalsema lähenemisviisi.
<P>
Teiseks soovin vastata Kay Swinburne'ile. On aeg vastata otsekoheselt nendele, kes - nagu teie, Kay Swinburne, ja teie, Nigel Farage - jätkuvalt reklaamivad ekslikku ideed, et meie, eurooplased, suudame mõjutada maailmas toimuvat - mis mõjutab ka meid endid -, kõneledes mitmel häälel.
<P>
Kay Swinburne, väga hea ja tore on kõnelda harmooniliselt kokku kõlavatest häältest, kuid teate isegi väga hästi, et need asjad ei ole nii. Kui meil on mingil hetkel midagi muud kui demokraatlik föderatsioon, ei kõla need hääled harmooniliselt kokku, kuna igaüks hoolitseb enda valijaskonna huvide eest. Nii see asi käib.
<P>
Veelgi enam, kui teie, Nigel Farage ja Kay Swinburne, arvate, et kaitsete Ühendkuningriigi nn suveräänsust - ning see kehtib kõikide liikmesriikide kohta, olgu need siis väikesed, nagu minu oma, või suured, näiteks Saksamaa, Prantsusmaa ja Ühendkuningriik -, kui te arvate, et üksinda suudate ikkagi maailma kuidagi mõjutada, siis arvan, et eksite rängalt.
<P>
Minu kolmas kommentaar puudutab IMFi suhtumist kriisi ajal võrrelduna Euroopa Liidu suhtumisega. Selles küsimuses, lugupeetud volinik, pean teid küll vastutavaks. Lõppude lõpuks meenutagem, et kõikides aruteludes, mida on pidanud need kolm jõudu, mis on reisinud eri liikmesriikidesse, mida püüame aidata, on lõppkokkuvõttes olnud just IMF praegusel hetkel kõige mõistlikum, kuigi mul on seda valus öelda pärast kõike, mida meie, rohelised, IMFi kohta 1980ndatel ja 1990ndatel ütlesime, samas kui komisjon ja keskpank seavad kõige karmimaid tingimusi.
<P>
Me ei saa eurooplastena sellist asjade seisu lubada. Ma ei mõista, miks püüate näida suurema katoliiklasena kui paavst - ma ei ole kindel, kas saan seda soomlasele öelda, kuid ütlesin seda siiski!
<SPEAKER ID="070" NAME="Jürgen Klute" LANGUAGE="DE">
Austatud juhataja! Head kolleegid! Asi ei ole niivõrd konkreetsetes isikutes; ennekõike on asi valikumenetluses. Üllataval kombel leiavad need, kes otsivad Internetist teavet Rahvusvahelise Valuutafondi (IMF) tegevdirektori valikumenetluse kohta, peamiselt vaid seda, et Ameerika Ühendriigid ja Euroopa jagavad kaht juhtivat kohta. See tähendab, et majanduslikult tugevaimad rahvused jagavad nii-öelda omavahel vähemusena kontrolli globaalse majanduse üle.
<P>
See on feudalism, millel ei ole demokraatiaga midagi tegemist, ning seetõttu ei saa me sellega leppida. Meie arvates kujutab Dominique Strauss-Kahni tagasiastumine endast suurt võimalust teha praegusel ametissemääramise ja valikumenetluse ajahetkel põhjapanevaid muudatusi ning muuta see avatuks, läbipaistvaks ning ennekõike eelnevatel saavutustel ja kvalifikatsioonil põhinevaks valikumenetluseks, nagu mõned valitsusvälised organisatsioonid on viimasel ajal soovitanud.
<P>
See peaks ka hõlmama kombinatsiooni IMFi liikmete enamushäältest ja IMFi hääleõigusega aktsiate enamusest. Senimaani on arvesse võetud vaid IMFi hääleõigusega aktsiaid, mis tagab majanduslikult tugevate rahvuste struktuurse enamuse. Sedasorti reform ja valikumenetluse muudatus vastaks IMFi reformimisele, mis vastaks omakorda muutustele globaalsetes majandussuhetes ja annaks arengumaadele võimaluse rakendada oma kogemusi IMFiga selle organisatsiooni edasise arendamise huvides.
<P>
Lõpetuseks sooviksin öelda, et IMFile tuleb panna kohustus tegutseda globaalsete lahknevuste ja vaesuse vähendamise huvides.
<SPEAKER ID="071" NAME="Nigel Farage">
fraktsiooni EFD nimel. - Austatud juhataja! Soovin öelda volinik Olli Rehnile, et olen IMFi hartaga tutvunud. Selles ei ole midagi, mis teid üllataks; see on loodud tasakaalu, majanduskasvu, vahetuskursi stabiilsuse edendamiseks, ebavõrdsuse vähendamiseks ja hätta sattunud riikide abistamiseks. Kasutatav klassikaline meetod on vahendid ära kulutada ja korraldada konkureeriv valuutade devalveerimine.
<P>
Selles ei öelda ühegi sõnaga, et IMFi roll on toetada poliitilisi eksperimente, ning paljuski on see just see, mida Dominique Strauss-Kahn tegi. Ta kasutas IMFi, et aidata läbikukkuvat europrojekti päästa, ning see muutis ta väga kehvaks kandidaadiks. Nüüd tahate seda raskendada, toetades Christine Lagarde'i kandidatuuri - veel üht Euroopa poliitilise eliidi liiget, veel üht eurofanaatikut, järjekordset poliitikut, kes usub selle europrojekti karguna toetamisse -, ning mina arvaksin, et kuna tal on õigustatud huvi, on ta õigupoolest äärmiselt sobimatu kandidaat.
<P>
EL oleks justkui IMFi kaaperdanud ning muutnud selle euro toetusmehhanismi osaks, nii et mitte ainult euroala maksumaksjad ja ELi euroalasse mittekuuluvad liikmed, vaid nüüd juba terve maailm peab aitama eurot üleval hoida, samal ajal kui Kreeka probleem iga päevaga süveneb.
<P>
Eks teatud mõttes võite Christine Lagarde'i vajada, kuna mitte ainult Kreeka ei pankrotistu, me mitte ainult ei ole teel neljanda päästepaketi poole, vaid - nagu olen selles assamblees varemgi hoiatanud - õige pea seatakse kahtluse alla ka Euroopa Keskpanga enda usaldusväärsus. Olen hoiatanud, et te ei saa hakata iseenda hapuks läinud võlga üles ostma, kuid oleme jõudnud punkti, kus võime juba paari nädala pärast näha, et Euroopa Keskpank ise ei ole maksevõimeline, nii et võib-olla teie sõber Christine Lagarde aitab ka sellest supist pääseda.
<P>
Pean seda väga kehvaks valikuks. Rahvusvaheline kogukond ütleb teile mingil hetkel, kus lõpetada - võib-olla lihtsalt mitte veel päris kohe.
<SPEAKER ID="072" NAME="Jean-Paul Gauzès" AFFILIATION="PPE">
(FR) Austatud juhataja! Lugupeetud volinik! Head kolleegid! Räägin ka Astrid Lullingi ja Werner Langeni nimel; neil oli oma kõneaeg, kuid kinnitan teile, et ma ei kasuta endale ettenähtud aega tervenisti ära.
<P>
Sooviksin lihtsalt rõhutada, nagu te kõik olete siin teinud, et alanud on IMFi uue tegevdirektori valimise menetlus.
<P>
On oluline, et Euroopa Liit väljendaks üksmeelset ja jõulist seisukohta, mida ei jaga mitte ainult eri liikmesriigid, vaid ka komisjon, ning just seda olete lubanud teha, lugupeetud volinik.
<P>
Paljud meist siin täiskogul, kui välja jätta Nigel Farage, soovivad väga saavutada - seniajani populaarset - tasakaalu Ameerika Ühendriikide ja Euroopa vahel, mida säilitatakse IMFi uue tegevjuhi ja Maailmapanga presidendi ametisse määramise menetlusega.
<P>
Mõistan täielikult, et tärkava majandusega riigid, eriti suurimad neist, sooviksid suuremat sõnaõigust IMFi otsustusprotsessis. Seetõttu on oluline jätkata pooleliolevaid reforme, mis käsitlevad selle rahvusvahelise institutsiooni juhtimist, ning eriti neid, mida mainisite, lugupeetud volinik. Sellegipoolest on kahtlemata veel liiga vara radikaalseteks muudatusteks tasakaalus, mis saavutati liikmesriikide vastavate rahaliste panuste abil fondi.
<P>
Vaid üks Euroopa kandidaat on käivitanud korraliku kampaania ning saavutanud eri liikmesriikidega kontakti. Sellel kandidaadil, kes on muuseas naine, on kõik nõutavad omadused. Tema oskused, poliitiline kogemus, moraalne autoriteet ja ideaalne inglise keele valdamine, mida täiendab töökogemus maailma eri paikades, muudavad ta IMFi tegevdirektori ametikohale ideaalseks kandidaadiks.
<P>
Nagu juba öeldud, peab tegevdirektor olema isik, kes otsib üksmeelt ning tegutseb tõhusalt ajal, mil sellel institutsioonil on ülioluline roll, et aidata tugeva eesmärgikindlusega majanduslikku ja finantstasakaalu taastada. Seetõttu peab meie liit tegema kõik võimaliku, et kindlustada Christine Lagarde'i ametissemääramine.
<SPEAKER ID="073" NAME="Pervenche Berès" AFFILIATION="S&amp;D">
(FR) Austatud juhataja! Ma usun, et selles arutelus peitub sellegipoolest suur paradoks. Põhimõtteliselt on oluline, et Maailmapanga ja IMFi vahel mitte miski ei muutuks. Meie, eurooplased, oleme need, kes saavad toimivast mitmepoolsusest kasu, kuid mitmepoolsus ei toimi, kui areneva majandusega riigid on kaasatud vaid teatud määral, G20s või mujal. Peame sellele küsimusele dünaamiliselt ja kaugvaates lähenema. Lisaks sellele on minu arvates üpris paradoksaalne see, et nüüd, kui käivitame kiiret kampaaniat, mille eesmärk on eurooplase nimetamine IMFi juhiks, ei ole me eurooplastena eeskujuks, öeldes, lugupeetud volinik, et tegemist on sammuga euroala välisesinduse suunas.
<P>
Mis muu selgitab teie suurt kärsitust ja otsusekindlust näha selles ametis eurooplast, kui mitte teie soov astuda samm, mille kohta ütlete, et see ei ole pakiline ja võib veel mõnda aega oodata? Kui soovime mitmepoolsuses edukas olla, peame ise oma järjepidevusega eeskujuks olema ning näitama, kui hästi see võib tulevikus toimida, kuna IMFil on üliotsustav roll globaalses juhtimises, roll, mis ulatub kaugemale Euroopa võlaprobleemist ja selle hättasattunud riikide välisvõla olukorrast. See on ülioluline ülesanne, kuid IMFi roll on lisaks turgude stabiliseerimisele ka kriisi põhjustanud globaalsete tasakaalutuste parandamisele kaasa aitamine.
<P>
Täna on viisist, kuidas propageerite üht teatud kandidaati, selge, et te ei võta seda läbinisti olulist juhtimisprobleemi arvesse. Ent just see huvitab meid, sotsialiste: näha IMFi osa globaalses juhtimises, et heastada tasakaalutusi, mis selle kriisi põhjustasid.
<SPEAKER ID="074" NAME="Patrick Le Hyaric" AFFILIATION="GUE/NGL">
(FR) Austatud juhataja! Lugupeetud volinik! Just nagu kõik teisedki siin täiskogul, ei heida ma kõrvale meetodit, mida kasutatakse Rahvusvahelise Valuutafondi järgmise tegevdirektori valimiseks, kuid rahvale on kõige olulisem teadmine, missugust uut rolli kavatseb see rahvusvaheline institutsioon täita, et aidata lõpetada praegused rasked majanduslikud, finantsilised, eelarvelised ja rahalised kriisid.
<P>
Rahvusvaheline Valuutafond peab muutuma tunduvalt demokraatlikumaks ning keskenduma rohkem inimarengule, haridusele ja tööhõivele. Ameerika Ühendriikide blokeeriva vähemuse õigus tuleks minu arvates tühistada. Arenevate majandusriikide hääleõigust tuleks märkimisväärselt tõsta.
<P>
IMF peaks olema vahend praegu rahvaid lämmatavate spekulatsioonide vastu, tõhus tööriist põllumajandus- ja tooraineturgude stabiliseerimiseks, et võidelda maksuparadiisidega, millest inimesed sageli räägivad. Valuutasõja asemel peaks IMF käivitama suure uue projekti: ühtse maailmavaluuta projekti, mis tagaks koostöö, mitte majandus- ega konkurentsisõja.
<P>
Just seda peaksime eeskätt arutama, et inimeste elukvaliteet paraneks ning pankurid lõpetaksid rikastumise paljaksriisutud rahvaste arvelt.
<SPEAKER ID="075" NAME="Róża Gräfin von Thun und Hohenstein" AFFILIATION="PPE">
(PL) Austatud juhataja! On kahetsusväärne, et IMFist on viimasel ajal räägitud vaid selle endist juhti Dominique Strauss-Kahni puudutavas kontekstis. Kahjustada ei ole saanud mitte ainult selle olulise ametikoha ja kogu institutsiooni maine, vaid ka Euroopa poliitiku maine, kes töötab sedavõrd olulisel ametikohal. Ma arvan, et kui me selle tulemusena lõpetame viimaks ometi taolise käitumise tolereerimise, millest kõik teadsid ning mida liiga laialdaselt aktsepteeritakse, oleks see ainuke positiivne asi, mis kogu sellest kohutavast afäärist tuleneks. Nüüd peame aga võitlema selle ametikoha ja IMFi institutsiooni maine taastamise nimel. Selleks peame sellesse ametisse esitama pädeva isiku, kes suudab säilitada rahu turgudel, meedias ja avalikkuse arvamuses, mis on loob praegu väga keerulise olukorra. On väga oluline, et kandidaat oleks usaldusväärne, ning Christine Lagarde on saanud 2009. aastal Financial Timesi euroala parima finantsministri tiitli. Volinik juba mainis, kui hästi ta juhtis G20 eesistumist. Tegemist on isikuga, kelle usaldusväärsust ei ole võimalik kahtluse alla seada. Me ei saa IMFi rolli alahinnata, eriti nüüd, kui paljusid Euroopa riike mõjutab finants- ja majanduskriis. Seetõttu peaks selles institutsioonis olema esindatud euroopalik mõtlemine. Vajame sellele kohale kedagi, kes mõistab käimasoleva kriisi tähtsust. Tegeledes IMFis maailma finantsidega ja kasutades Euroopa Liidus omandatud oskusi ja rahvusvahelist kogemust, tean, et Christine Lagarde ei kaota Euroopa huvisid silmist. Ta ütles ise, et juhul, kui ta peaks saama sellele ametikohale valituks, võtaks ta fondi kaasa kogu oma kogemustepagasi juristi, tegevjuhi, ministri ja naisena. Pöörakem erilist tähelepanu viimasele punktile - see on nimetatud olukorras väga oluline.
<SPEAKER ID="076" NAME="João Ferreira" AFFILIATION="GUE/NGL">
(PT) Austatud juhataja! Rahvusvahelise Valuutafondi (IMF) tegevjuhi vahetamise menetlust ei ole süveneva kriisi valguses võimalik lahutada praegu kapitalistliku süsteemi ees seisvatest raskustest ja vastuoludest. Ühe süsteemi tipus oleva institutsiooni jätkuv muutumine on lahutamatult seotud aruteludega suure pealinna eri kildkondade vahel, kus suurte võimude vahel on tekkimas konfliktid. Samuti on see lahutamatu rahandussüsteemi reformimise lahendamata probleemist ja koos sellega valuutasõjast dollari ülemvõimu pärast maailma tasandil. See on sõda, mille tagajärjed on heidetud äärealade tööliste ja rahvaste turjadele, nagu Euroopa Liidus näeme.
<P>
Varjamata hetkekski, kui tohutul määral on selle protsessi eest vastutavad keskvasakpoolsed ja nende pikaajalised sidemed neoliberalismiga, on see vastutus samas ka lahutamatu konfliktist, mille ühel poolel on need, kes on nõustunud vajadusega euroala võlgu restruktureerida, ja teisel need, kes avaldavad survet pimesi edasi tormata, uute institutsionaliseeritud ja varjamatult koloniaalsete sekkumismeetmete poole.
<P>
Igal juhul näivad mõlemad olevat pühendunud tööliste ja rahvuste ärakasutamise ning rõhumise uuele tasemele viimisele.
<SPEAKER ID="077" NAME="Niki Tzavela" AFFILIATION="EFD">
(EL) Austatud juhataja! Lugupeetud volinik! Näib, et 21. sajandit mäletatakse tulevikus sõja poolest poliitilise võimu ja finantsinstitutsioonide võimu vahel. Maailmas on riike, mida sõna otseses mõttes juhivad anonüümsed finantsinstitutsioonid ning nende riikide kodanikke suunatakse sinna-tänna ja nende saatuse üle otsustab see, mis toimub turgudel.
<P>
Ma usun, et Christine Lagarde oleks Euroopa Liidu vääriline ja võimekas esindaja; ta on selle ametikoha jaoks hästi kvalifitseeritud tänu kogemustele, mille ta omandas tormilisel majanduskriisi perioodil, ning ma usun, et ta oleks globaalse majandusjuhtimise raamistikus Euroopa majanduse vääriline esindaja.
<SPEAKER ID="078" NAME="Paul Rübig" AFFILIATION="PPE">
(DE) Austatud juhataja! Arvan, et on oluline, et Christine Lagarde sellesse juhtivasse rolli nimetataks. Ta on Prantsusmaal tõestanud, et mõistab majandust, et edendab ka väikesi ja ennekõike keskmise suurusega ettevõtteid ning ta austab neid, kes teevad tööd ja annavad oma panuse. Kahtlemata on inimeste elustandardi parandamine ka Rahvusvahelise Valuutafondi põhimõte. Ümberjaotamine on võimalik vaid siis, kui toodetakse midagi, mida ümber jaotada.
<P>
Seetõttu on Rahvusvahelise Valuutafondi ja Maailmapanga reformimine absoluutne prioriteet. Me peame tagama, et finantsprobleemidega riigid saaksid vajalikke juhiseid ning vajalikke teadmisi antaks edasi, kui asi puutub viisi, kuidas püüame neid Euroopa Liidus olevaid probleeme lahendada.
<SPEAKER ID="079" NAME="Ilda Figueiredo" AFFILIATION="GUE/NGL">
Austatud juhataja! Praegu peetavas arutelus väldime kõige olulisemaid probleeme. Teisisõnu ei tegele me olulise probleemiga, mille toob kaasa rahvusvaheline kapitalism: probleemiga, et finantsturud juhivad meie majandust, et need püüavad kehtestada oma reegleid ka riikidele endile, et need teravdavad jätkuvalt ebavõrdsust, diskrimineerimist ja rünnakuid tööliste õiguste ja elementaarsete avalike teenuste vastu, ning et need annavad oma panuse vaesuse ja sotsiaalse tõrjutuse süvendamisele mitte ainult rahvusvahelises plaanis, vähemarenenud riikides, vaid ka siinsamas Euroopa Liidus ja paljudes meie liikmesriikides.
<P>
Seetõttu oli tarvis, et komisjon asuks olukorra muutmiseks jõulisele positsioonile, et teha lõpp maksuparadiisidele, kontrollida finantsturge ja ennetada ebavõrdsuse ja ärakasutamise süvenemist.
<SPEAKER ID="080" NAME="Olli Rehn">
komisjoni liige. - Austatud juhataja! Lugupeetud parlamendiliikmed! Esmalt tänan teid väga olulise arutelu eest! Usun, et siin täiskogul valitseb IMFi järgmise peadirektori valimismenetluse osas üldine üksmeel - mitte täielik, vaid üldine. See peab olema avatud, läbipaistev ja põhinema eelnevatel saavutustel.
<P>
Samuti tunnetan üldist toetust - võib-olla mitte täielikku, kuid üldist - Christine Lagarde'ile, kelle ELi liikmesriigid ja komisjon on juba kinnitanud oma kandidaadiks IMFi peadirektori ametikohale.
<P>
Soovin vastusena mõnele arutelu käigus avaldatud seisukohale välja tuua kolm punkti. Esiteks on IMF koostöös Euroopa Liiduga aidanud oluliselt kaasa Euroopa välisvõlakriisist välja tulemisele, millesse Dominique Strauss-Kahn andis Rahvusvahelise Valuutafondi peadirektorina väga olulise panuse.
<P>
Kuigi teatud riikide välisvõlaturgude mõnes osas valitseb endiselt märkimisväärne tormilisus, oleme suutnud välisvõlakriisi ohjes hoida ning kaitsta Euroopa jätkuvat majanduslikku taastumist. Loomulikult peab töö jätkuma ning meie ees on veel raskeid otsuseid, millest mõned tuleb langetada juba lähinädalatel juunis. Ent meenutagem, et Euroopa pinnal ei ole toimunud Lehman Brothersi katastroofi, ning peame tagama, et seda ka kunagi ei juhtuks. See oleks majanduskasvule ja Euroopa paranevale tööhõivele kahjulik.
<P>
Teiseks on olnud väga hea koostöö komisjoni, Euroopa Keskpanga ja IMFi vahel, mis ei olnud sugugi enesestmõistetav, kui seda umbes poolteist aastat tagasi alustasime, et lõõmavat finantstulekahju tõrjuda. Kõigil nendel kolmel institutsioonil on oma reeglid, oma filosoofia ja oma iseseisvus ning ei olnud enesestmõistetav, et need suudavad koos töötada, et need probleemid seljatada. Siiski julgen väita, et valitsenud on pragmaatiline kriisiteadlikus, mis on aidanud meil koostööd teha, et hoida välisvõlakriis ohjes ja kaitsta majanduslikku taastumist.
<P>
Kolmandaks olen nõus väitega, et peame oma välisesindust parandama. Ütlesin juba avasõnades, et meil lasub tohutu ülesanne: lõpetada kõigepealt sisemise majandusjuhtimise reform. Oleme seda just tegema hakkamas ning loodan teie peale, et laseksite meil seda juuni jooksul, enne suvepuhkust teha. See on kriisiajal Euroopa Liidu usaldusväärsuse seisukohalt äärmiselt oluline. Andkem siis kõik endast parim, et tagada ELi majandusjuhtimise hädavajaliku reformi lõpuleviimine!
<P>
Pikas perspektiivis on meie eesmärk üks koht, vähemalt euroalas. Lühemas perspektiivis vajame nende liikmesriikide seas, kes on esindatud G20s, G7s või IMFis, paremat praktilist ja pragmaatilist poliitika koordineerimist. Pean ütlema, et olen selles suhtes näinud küllaldaselt konkreetseid edusamme, nii et G20s, IMFis või G7s esindatud ELi liikmesriigid jagavad enamasti ühiseid eesmärke ning teevad koostööd kui orkester, milles ei ole teistsuguseid hääli.
<P>
Jah, meil on veel piisavalt arenemisruumi ja peame selle põhjalikult läbi arutama. Ent, nagu ma ütlesin, lõpetagem esmalt seesmine juhtimisreform ja seejärel saame tulla tagasi küsimuse juurde, kuidas oma välisesindust parandada. Arenevate majandusriikide õigused tähendavad, et Euroopa Liidu, selle kodanike ja liikmesriikide põhjapanevates huvides on, et oleksime üksmeelsemad ja seeläbi tõhusamad oma ettevõtmiste ja huvide edendamisel globaalsel maastikul.
<SPEAKER ID="081" NAME="Juhataja">
Arutelu on lõppenud.
<P>
Kirjalikud avaldused (kodukorra artikkel 149)
<SPEAKER ID="082" NAME="Edward Scicluna" AFFILIATION="S&amp;D">
kirjalikult. - Kes iganes ka järgmine IMFi tegevjuht ka ei oleks, seisab tal ees tohutu ülesanne. Järgmistel aastatel domineerivad tõenäoliselt suured rahvusvahelised finants- ja majandusjuhtimise reformid. On palju suurepäraseid kandidaate ja ma loodan, et valik põhineb senisel tegevusel, mitte poliitikal. Tegelikkus on see, et EL tegutseb globaalsel tasandil alla oma võimete, olgu seda siis G20s, IMFis või WTOs. See ei kõnele ühe olulise häälena, vaid paljude häältega. See on suur puudujääk, mis mõjutab eriti raskelt väiksemaid liikmesriike, kellel puudub suuremate rahvuste diplomaatiline jõud. Eeldusel, et poliitilised seisukohad lepitakse kokku läbipaistvalt ning demokraatlikult, tuleks meile kasuks, kui EL mängiks rahvusvahelise rahandus- ja finantssüsteemi ümberkujundamisel aktiivsemat rolli. Majanduskomisjon töötab hetkel globaalset majandusjuhtimist käsitleva raportiga, mis loodetavasti viib komisjoni ettepanekuteni ELi välisesinduse parandamise kohta selles valdkonnas. EL on majandusplokk, mis esindab üle 450 miljoni inimese ning millel on maailmas suuruselt teine rahvusvaheline reservvaluuta. Kui meie seda ei võta tõsiselt, ei tee seda ka ülejäänud maailm.
