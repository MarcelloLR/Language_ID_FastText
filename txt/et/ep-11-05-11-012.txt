<CHAPTER ID="012">
Euroopa väikeettevõtlusalgatuse "Small Business Act” läbivaatamine (arutelu)
<SPEAKER ID="522" NAME="Juhataja">
Järgmine päevakorrapunkt on arutelu järgmistel teemadel:
<P>
suuliselt vastatav küsimus, mille esitasid nõukogule Euroopa väikeettevõtlusalgatuse "Small Business Act” (SBA) läbivaatamise kohta Bendt Bendtsen fraktsiooni PPE nimel, Edit Herczog fraktsiooni S&D nimel, Fiona Hall fraktsiooni ALDE nimel, Reinhard Bütikofer fraktsiooni Verts/ALE nimel, Giles Chichester fraktsiooni ECR nimel ja Niki Tzavela fraktsiooni EFD nimel - B7-0301/2011),
<P>
suuliselt vastatav küsimus, mille esitasid komisjonile Euroopa väikeettevõtlusalgatuse "Small Business Act” (SBA) läbivaatamise kohta Bendt Bendtsen fraktsiooni PPE nimel, Edit Herczog fraktsiooni S&D nimel, Fiona Hall fraktsiooni ALDE nimel, Reinhard Bütikofer fraktsiooni Verts/ALE nimel, Giles Chichester fraktsiooni ECR nimel ja Niki Tzavela fraktsiooni EFD nimel - B7-0302/2011).
<SPEAKER ID="523" NAME="Bendt Bendtsen" LANGUAGE="DA">
Austatud juhataja! Majanduskriis on avaldanud mõju Euroopa väikestele ja keskmise suurusega ettevõtetele. Lisaks on kehtestatud uued Baseli reeglid, mis viiakse sisse eelseisvasse kapitalinõuete direktiivi. Tõenäoliselt muudab see väikeste ja keskmise suurusega ettevõtete jaoks Euroopale vajaliku majanduskasvu tagamiseks kapitali hankimise veelgi raskemaks. Selle resolutsiooniga annab Euroopa Parlament komisjonile selgelt märku, et vajalikud otsused on vaja teha nüüd ja praegu, et aidata meie väikeseid ja keskmise suurusega ettevõtteid.
<P>
On tõsi, et poliitikud ei peaks ettevõtteid juhtima, kuid nad peavad osalema Euroopa ettevõtetele soodsate kasvutingimuste loomises. Mul on hea meel, et me vaatame läbi Euroopa väikeettevõtlusalgatust "Small Business Act”. Meil tuleb tegutseda, selle asemel et Euroopa ettevõtetele vaid tooste lausuda. Hädasti on vaja tagada väikestele ja keskmise suurusega ettevõtetele parem juurdepääs finantseerimisele. Samuti on vaja parandada turulepääsu tingimusi, sh ajakohastada ELi standardimissüsteemi, ning tagada väikestele ja keskmise suurusega ettevõtetele paremad võimalused riigihangetes osalemiseks.
<P>
Lõpetuseks sooviksin ma märkida, et meil tuleb oma ettevõtete halduskoormat kergendada, näiteks seoses aruandlusega. Miks peaksid väikeettevõtete omanikud esitama aruandeid tihemini kui üks kord? Ühest korrast peaks piisama. Haldusorganid peaksid teabe edasise jagamisega iseseisvalt edasi tegelema. Me peame arvestama tõsiasja, et kui me loome ELis uut õigust ja liikmesriigid seda rakendavad, siis me sageli koormame oma väikeseid ja keskmise suurusega ettevõtteid veelgi. Seetõttu ei piisa vaid aruannete esitamise sageduse vähendamisest. Me peame ka tagama, et iga kord, kui me õigust loome, me ei looks lisakoormaid väikestele ja keskmise suurusega ettevõtetele. Üleüldiselt tuleb meil ettevõtete tegevust Euroopas lihtsamaks muuta ja me peame tegutsema kohe.
<SPEAKER ID="524" NAME="Edit Herczog">
küsimuse esitaja. - (HU) Austatud juhataja, lugupeetud volinik! Ma palun vabandust. Ma vaatasin korraks üles külastajate rõdule ning märkasin oma rõõmuks, et külastajate grupp Ungarist on parajasti siin.
<P>
Euroopa väikeettevõtlusalgatus "Small Business Act” on hiljuti lülitatud Euroopa mõttearendusse. Viimase kahe aasta praktilisele kogemusele tuginedes on õige aeg Euroopa väikeettevõtlusalgatus "Small Business Act” läbi vaadata, seda ajakohastada ja tugevdada. Meie kui küsimuse esitajad oleme kõige olulisemad teemad kokku võtnud otsuse ettepaneku 34 punktis. Ma tahaksin nimetada neist mõnda.
<P>
Rakendamine on väga oluline. Liikmesriigid on teinud oma tööd erineva tõhususe ja pühendumusega ning saavutanud edu. Me sooviksime ühtset andmebaasi ja tulemuste tabelit, et mõõta edu ja ülemäärasusi.
<P>
Volinik, meie arvates ei ole eesmärk ühelgi moel piirata töötajate õigusi, vaid luua töökohti. Halduskoormuse vähendamist ei saa samastada töötajate õiguste piiramisega, vaid pigem on vaja luua mikro- ja väikeettevõtetele võimalus teha koostööd.
<P>
Mis puutub juurdepääsu rahastamisele, siis on väga tähtis, et ELi tasandil pakutavate vahendite kasutamine oleks efektiivsem. Me oleme praeguseks saavutanud 75% efektiivsuse ning umbkaudu 50 000 VKEd on raha sel viisil saanud. Samal ajal on 300 000 VKEd hankinud raha konkurentsivõime ja uuendustegevuse programmi raames. Seda tuleb meil tingimata tugevdada ja säilitada.
<P>
On väga tähtis, et institutsionaalne võrgustik aitaks väikeseid ja keskmise suurusega ettevõtteid. Sel põhjusel tuleb Euroopa ettevõtlusvõrgustikku tugevdada.
<P>
Me väga sooviksime leida sellise lahenduse, mis võimaldaks noortele ettevõtjatele suunatud Erasmuse programmi jätkata. Me sooviksime, et kõik 23 miljonit väikest ja keskmise suurusega ettevõtet oleksid suutelised palkama vähemalt veel ühe töötaja. Sel viisil saaksime tööturul valitseva olukorra parandamisele märkimisväärselt kaasa aidata. Ent väga tähtis on ka see, et väikeste ja keskmise suurusega ettevõtete tööjõu kvalifikatsioon oleks praegusest parem. Eriti oluline on see, et nad saaksid osaleda rohelise majanduse programmi elluviimisel ja omandada digitaalse kirjaoskuse. Meie jaoks on kõige tähtsam see, et noored ettevõtjad väikestes ja keskmise suurusega ettevõtetes ei peaks pidama erinevaid ettevõtlusvorme mitte kaotajate, vaid võitjatena.
<SPEAKER ID="525" NAME="Fiona Hall">
küsimuse esitaja. - Austatud juhataja! Euroopa väikeettevõtlusalgatus "Small Business Act” sai VKEdelt sooja vastuvõtu, kuid see oli kaks aastat tagasi. On väga oluline, et me näitaksime nüüd väikeettevõtetele, et see polnud vaid paber.
<P>
Mis puutub halduskoormusse, siis eesmärgiks ei peaks olema ühekordne lahendus, mille me leiame ja seejärel sinnapaika jätame. See on midagi, mille kallal meil tuleb pidevalt tööd teha. Mulle teeb eriti suurt muret mikroettevõtete olukord. 249 töötajaga väikeettevõtte jaoks, kellel on haldusküsimustega tegelemiseks palgatud spetsialistid, ei ole ülereguleerimine probleem või ei ole see kuigi suur probleem, kuid ühe-kahe töötajaga mikroettevõtte jaoks muudab ülereguleerimine kauplemise võimatuks. Me ei tohiks unustada, et alla 10 töötajaga mikroettevõtted moodustavad enam kui 90% kõigist Euroopa Liidu ettevõtetest.
<P>
Mikroettevõtteid tuleks tõepoolest käsitleda kui pereüksusi ning EL ja liikmesriigid peavad tegema kindlasti koostööd, et leida viis, kuidas võimaldada väikeettevõtetele energiatõhususe parandamiseks eeltoetusi. VKEde finantseerimise küsimus laiemalt on tõepoolest elutähtis.
<P>
Vahetult enne lihavõttepühi käisid mitmed Euroopa Parlamendi tööstuse, teadusuuringute ja energeetikakomisjoni liikmed Californias vaatamas, kuidas avaldub investeeringute mõju Räniorus. Me saime teada, et riskikapital oli palju paremini kättesaadav ning et selle pakkujad olid oma tegevuses palju riskialtimad. California riskikapitalistid eeldavad, et kümnest investeeringust üheksa ebaõnnestuvad. See üks kümnest, kes õnnestub, tasub ka kõigi ülejäänute eest, kuid motoks on "ebaõnnestu kiiresti”. Meil on palju õppida, kuidas paremini toetada meie oma uuendussuutlikku väikeettevõtlust Euroopas. Lõpetuseks - me ei peaks ebaõnnestumist stigmatiseerima, vaid käsitlema seda pigem sammuna edu saavutamise suunas.
<SPEAKER ID="526" NAME="Giles Chichester">
küsimuse esitaja. - Austatud juhataja! ELi väikeseid ja keskmise suurusega ettevõtteid (VKEsid) puudutavas poliitikas valitseb põhimõtteline paradoks. Ühest küljest tunnustavad kõik peaaegu üksmeelselt nende olulisust majanduse, tööhõive, heaolu loomise, uuenduste ja paindlikkuse seisukohalt, samuti nende üldist osatähtsust majanduses. Kui seda positiivset retoorikat saaks konverteerida tellimusteks ning rahaks pangakontol, siis oleksid ELi VKEd suurepärases seisus. Paraku on see keeruline ülesanne, mida selles resolutsioonis käsitletakse: kuidas panna soojad sõnad kasulikesse tegudesse nii, et see ei piirduks vaid raha eraldamisega VKEdele - raha, mida tänases majandusseisus saada pole. Teisalt ühitab EL selle positiivse hoiaku arvukate õigusaktidega tööhõive ja keskkonna kaitseks: õigusaktid, mille taga olevad kavatsused on head, kuid mis kõige enam mõjutavad VKEsid, suurendades nende halduskoormust nüüd, kus me seda vähendama peaksime.
<P>
Selles resolutsioonis on mitmeid asjalikke ettepanekuid. Mulle meeldib iseäranis ettepanek võidelda minu riigis gold-plating'uks nimetatud nähtuse vastu, kus Euroopa meetmetele lisatakse riigisiseseid lisatingimusi. Minu kui 25 aastat väikeettevõttes töötanud isiku arvamus on see, et kuigi tegelikult oleks praegust halduskoormust kena vähendada, on teabele ja rahastamisvõimalustele juurdepääsu parandamine parim, mida me väikeettevõtete jaoks teha saame.
<SPEAKER ID="527" NAME="Reinhard Bütikofer" LANGUAGE="DE">
Austatud juhataja! Seda ei juhtu parlamendis just iga päev, et kuue fraktsiooni liikmed esitavad ühise küsimuse, mis viib aruteluni. Täna on meil selline päev ja pole juhuslik, et küsimuse all on väikeste ja keskmise suurusega ettevõtete roll. See on meie ühine suur probleem.
<P>
Üks meie küsimustest on järgmine: mida teeb komisjon selleks, et veelgi tugevdada väikeste ja keskmise suurusega ettevõtete jaoks mõeldud eriti edukaid rahastamisvahendeid? Üks selline edukas rahastamisvahend on konkurentsivõime ja uuendustegevuse raamprogramm (CIP). Mis saab CIPist, kui luuakse ühtne strateegiline raamistik teadus- ja uuendustegevuse tarvis? Milliseid võimalusi pakub see väikeste ja keskmise suurusega ettevõtete jaoks?
<P>
Kindlasti pole võimalik uuendustegevuse mõistet muuta nii laiaks ja kaugeleulatuvaks, et see hõlmaks kõiki seotud tegevusi ning kõiki väikeseid ja keskmise suurusega ettevõtteid. Siiski ei tohi me teha seda viga, et edendame vaid nende väikeste ja keskmise suurusega ettevõtete konkurentsivõimet, keda on nimetatud iseäranis uuendusmeelseks. Seetõttu ma usun, et on väga oluline teha õiged otsused ühtses strateegilises raamistikus.
<P>
Samuti soovin ma esile tuua, et see puudutab ka kriteeriume, millel rajanevad asjaajamise lihtsustamine ja bürokraatia vähendamine. CIP on juba palju vähem bürokraatlik kui seitsmes raamprogramm. Väikeste ja keskmise suurusega ettevõtete puhul ei oleks mõistlik rakendada seitsmenda raamprogrammi standardeid. Meil tuleb leida praktiline moodus, kuidas jätkata nende meetmetega, millest on väikestele ja keskmise suurusega ettevõtetele abi olnud, eriti selliste programmidega nagu CIP, et need tegevused ei jääks ümberkujundamise käigus kõrvale.
<SPEAKER ID="528" NAME="Niki Tzavela">
küsimuse esitaja. - Lugupeetud juhataja! Ma sooviksin tunnustada oma kolleege nende panuse eest sellesse väga kasulikku resolutsiooni ja märkida, et ma nõustun kõige seni öelduga. Ma olen siiski teinud teatud küsimustes mõned muudatusettepanekud, mis minu arvates on tõhusad ja lõppteksti silmas pidades kasulikud.
<P>
Esiteks ei mainita tekstis ebaseadusliku kaubanduse mõju väikeettevõtetele. Paraku on ebaseaduslik kaubandus täna tegelikkus ning suureneb kõigis liikmesriikides. Lihtsamalt öeldes on ebaseaduslik kaubandus üks suuremaid takistusi Euroopa väikeettevõtete loomisele ja kasvule.
<P>
Minu teine märkus puudutab väikestele ja keskmise suurusega ettevõtetele (VKEdele) suunatud komisjoni nn teise võimaluse algatust. Eriti praegusel majanduslikult raskel ajal on oluline toetada VKEsid ja aidata neil areneda.
<P>
See viib mind mu viimase mõtte juurde. Minu arvates on kahetsusväärne, et vaid vähesed meie uuendusmeelsed VKEd kasvavad suuremateks ettevõteteks ning et ELis on vähem noori teadus- ja arendustegevusele pühendunud uuendusmeelseid ettevõtteid kui USAs. Uuendustegevusega seotud teadmiste-oskuste nappus ei võimalda VKEdel rakendada uusi nutikaid ärimudeleid ja uut tehnoloogiat. See on probleem, millega meil tuleb tegelda. Me peame arendama Euroopas riskivalmidust, mis on olemas USA noore põlvkonna ameeriklastes.
<SPEAKER ID="529" NAME="Enikő Győri">
nõukogu eesistuja. - (HU) Austatud juhataja, volinik, parlamendiliikmed! Ma tänan parlamenti Euroopa väikeettevõtlusalgatuse "Small Business Act” vastu üles näidatud huvi eest, samuti võimaluse eest arutada, kuidas toimida nende algatuste puhul, mis on Euroopa väikeettevõtlusalgatuse "Small Business Act” läbivaatamisega seoses ära märgitud.
<P>
Euroopa väikeettevõtlusalgatus "Small Business Act” on väga oluline vahend, mis aitab meil luua väikeste ja keskmise suurusega ettevõtete jaoks soodsamat tegevuskeskkonda. Väikese ja keskmise suurusega ettevõtetel on Euroopa majanduses täita tähtis roll, sest suurem osa ettevõtteid kuulub sellesse kategooriasse ja pakub tööd enam kui 90 miljonile inimesele kogu Euroopas. Seetõttu on eesistujariigi Ungari prioriteediks väikeste ja keskmise suurusega ettevõtete poliitika, eriti Euroopa väikeettevõtlusalgatuse "Small Business Act” täielik rakendamine. Meie konkurentsivõime suurendamise strateegia edu sõltub sellest, kuidas meie poliitilised algatused mõjutavad väikeseid ja keskmise suurusega ettevõtteid. Meie tulevase kasvu üks põhieeldusi on see, et väga konkurentsivõimelised ja uuendusmeelsed ettevõtted tegutseksid Euroopas. Seetõttu tervitab nõukogu suure heameelega 23. veebruaril 2011 avaldatud komisjoni teatist Euroopa väikeettevõtlusalgatuse "Small Business Act” läbivaatamise kohta. Selles teatises soovitab komisjon mitmeid uusi algatusi tulevaseks tegevuseks prioriteetsetes valdkondades. Need algatused valmisid väikeste ja keskmise suurusega ettevõtete ühenduste ja vastavate asutustega peetud laiapõhjaliste konsultatsioonide tulemusel. Seega võtavad need nõuetekohaselt arvesse nii ettevõtete endi kui ka teiste sidusrühmade huve.
<P>
Komisjoni teatist arutati Ungaris Gödöllős 13. aprillil 2011 toimunud konkurentsiministrite mitteametlikul kohtumisel. Seal toetasid ministrid täielikult eesistujariigi arvamust, et neli prioriteetset küsimust on nutikas reguleerimine, rahastamine, rahvusvahelistumine ja haldamine. Nendes küsimustes edasiliikumiseks on tarvis teha rohkem tööd. Samal ajal on eesistujariigil kindel kavatsus säilitada seda protsessi käivitav mehhanism 31. mail 2011 toimuval konkurentsinõukogu kohtumisel, kus muu hulgas arutatakse ka Euroopa väikeettevõtlusalgatuse "Small Business Act” vaheülevaatust. Eesistujariik soovib, et eelnimetatud koosolekul võtaks nõukogu vastu järeldused, kus rakendataks eelkõige põhimõtet "kõigepealt mõtle väikestele”, s.t põhimõtet, millele tugineb komisjoni teatis.
<P>
Mis puutub Euroopa osaühingu staatusse, siis Euroopa Komisjon andis sel teemal oma esimese soovituse 2008. aastal nõukogu määruse eelnõus. Selle ettepaneku mõte oli lihtsustada väikeste ja keskmise suurusega ettevõtete jaoks äritegevust ühtsel turul, et vähendada kulusid ja hoogustada majanduskasvu. Nõukogus kerkisid üles mõned küsimused ettepaneku teatud aspektide ja osade kohta. Kuigi eesistujariigid Rootsi ja Belgia tegid kiiduväärt pingutusi, ei suutnud liikmesriigid tol päeval kokkuleppele jõuda. Ma võin austatud parlamendiliikmetele kinnitada, et eesistujariik Ungari üritab leida võimalust edasiminekuks selle ettepaneku eriti problemaatiliste küsimustega ning annab jätkuvalt endast parima, et viia see asi eduka lõpuni.
<SPEAKER ID="530" NAME="Olli Rehn">
komisjoni liige. - Lugupeetud juhataja! Suur tänu austatud parlamendiliikmetele selle olulise suuliselt vastatava küsimuse ja teie arutelu eest. Ma vastan küsimusele oma kolleegi asepresident Antonio Tajani nimel.
<P>
Tegelikult moodustavad väikesed ja keskmise suurusega ettevõtted 99% Euroopa ettevõtetest ja toodavad kõige enam reaalmajanduse lisandväärtust ning loovad kaks kolmandikku erasektori töökohtadest. EL usub VKEdesse ning tagab neile tingimused arenguks ja kasvuks, et luua töökohti konkurentsiturgudel. VKEd vajavad vähem bürokraatiat, lihtsamat juurdepääsu roheliste ideede rahastamisvõimalustele ning teadmistele-oskustele, mis vastavad reaalmajanduse vajadustele. Nendel aluspõhimõtetel rajaneb meie VKEde poliitika, nagu see on esitatud Euroopa väikeettevõtlusalgatuse "Small Business Act” läbivaatamise raames. Ma toon komisjoni nimel välja viis peamist töösuunda, mis on mõeldud vastuseks teie suuliselt vastatavas küsimuses sisalduvale viiele küsimusele.
<P>
Läbivaatamisel kutsub komisjon liikmesriike üles süstemaatiliselt VKEde testi abil hindama õigusaktide mõju VKEdele. Euroopa Parlament ja komisjon uurivad ühiselt VKEde testi kasutamist nii liikmesriikides kui ka Euroopa tasandil. Komisjon kasutab seda testi lisameetmete kavandamise alusena, toetamaks parimate tavade rakendamist ja vahetamist. Me oleme koostamas uurimust probleemide kohta, mis seonduvad litsentseerimise ja ametlike lubade taotlemisega, ettevõtete ülemineku ja pankrotimenetlusega liikmesriikides. See uurimus võimaldab komisjonil ning eriti liikmesriikidel kavandada asjakohaseid meetmeid põhimõtte "kõigepealt mõtle väikestele” rakendamiseks haldusteenuste osutamisel. See tehakse võimalikuks ennekõike e-haldusteenuste ning ühtsete teenuspunktide laiendamise teel kooskõlas läbivaatamise raames antud soovitustega.
<P>
Teiseks luuakse uus haldussüsteem. Komisjon on palunud liikmesriikidel nimetada VKEde esindaja - "proua või härra VKE” -, jälgimaks SBA rakendamist riigi tasandil. Need riikide esindajad on ühtlasi SBA konsultatiivrühma liikmed, kes aitavad hinnata ja jagada teavet VKEde toetuseks võetud meetmete kohta. Nad kohtuvad esimest korda SBA konverentsil Budapestis käesoleva aasta 24. ja 25. mail.
<P>
Kolmandaks, VKEd peavad olema halduskoormuse vähendamise Euroopa programmi peamised kasusaajad. Komisjon on esitanud nõukogule ja Euroopa Parlamendile ettepanekud halduskulude oluliseks vähendamiseks - enam kui 30%, kui need ellu viiakse -, samal ajal kui juba vastuvõetud ettepanekud vähendavad halduskulusid 22%.
<P>
Komisjon loodab parlamendile, et tagada meie ettepanekute võimalikult kiire vastuvõtmine. Teatud ettepanekud, nagu neljanda raamatupidamisdirektiivi läbivaatamine, on VKEdele eriti kasutoovad. Kui nõukogu ja Euroopa Parlament on selle vastu võtnud, võimaldab läbivaadatud neljas raamatupidamisdirektiiv liikmesriikidel vabastada väga väikesed ettevõtted teatud aruandluskohustusest.
<P>
Neljandaks, SBA on ka loonud raamistiku, mis võimaldab neil energiahalduse täiustamise ja keskkonnaturu pakutavate võimaluste kasutamise teel suurendada energiatõhusust. Samuti rakendatakse tegevuskava ökoinnovatsiooni edendamiseks, mille käigus pööratakse võrgustumise, vähese CO2-heitega tehnoloogia ning ressursside kasutamise tõhusa juhtimise edendamise kaudu VKEdele eritähelepanu. Me jätkame ka tegevust spetsiaalselt keskkonna- ja energiaekspertidele mõeldud suunal Euroopa ettevõtlusvõrgustikus Enterprise Europe Network.
<P>
Lõpetuseks, uute oskuste ja töökohtade sümboolse tegevuskava raames asub komisjon hindama mikro- ja käsitööettevõtete edaspidi vajatavaid oskusi. Äsja avaldati esialgne uurimus mikro- ja käsitööettevõtete edaspidi vajatavate oskuste kohta kuni aastani 2020. Selles tuuakse välja sammud, mis tuleb astuda selleks, et rahuldada tulevikus nõudlus oskuste järele, edendada neid senisest tõhusamalt ning lülitada need süsteemsemalt nii mikro- kui ka käsitööettevõtete koolitusprogrammidesse.
<SPEAKER ID="531" NAME="Pilar del Castillo Vera" LANGUAGE="ES">
Austatud juhataja, lugupeetud komisjoni ja nõukogu esindajad! Me arutame täna siin parlamendis ühisettepanekut komisjoni poolt veebruaris esitatud Euroopa väikeettevõtlusalgatuse "Small Business Act” läbivaatamise otsuse tegemiseks.
<P>
Väikeste ja keskmise suurusega ettevõtete (VKEde) ja majanduse vahekorda võib määratleda mitmeti, kuid teatud mõttes moodustavad nad telje, mille ümber iga majandussüsteem, antud juhul Euroopa riikide majandus, pöörleb. Kui VKEd on tugevad, läheb majandusel hästi; kui nad on nõrgad, siis läheb majandusel halvasti. VKEd loovad töökohti, majanduskasvu ning seega ka heaolu ühiskonnas.
<P>
Ma nimetan kolm tegurit, mis minu meelest on tugeva ettevõtlusvõrgustiku loomisel kõige olulisemad.
<P>
Esiteks, info- ja kommunikatsioonitehnoloogia rakendamine ning selliste tehnoloogiate nagu e-haldus või pilvandmetöötlus arendamine, mis aitavad säästa raha, vähendada kulusid ja tehtavaid pingutusi ning seeläbi parandavad VKEde konkurentsivõimet.
<P>
Teiseks, uuendustegevus, mis on selles sektoris vähemalt sama oluline. Selleks tuleb arenevaid ettevõtteid väikeste ja keskmise suurusega ettevõtete sektoris tugevalt stimuleerida.
<P>
Kolmandaks, VKEd peavad olema võimelised täiel määral osalema siseturul, seda nii piiriüleste riigihangete kui ka muu siseturul toimuva puhul, mis loovad häid võimalusi VKEdele oma konkurentsivõime suurendamiseks, mida nad praegu teha ei suuda.
<P>
Kõige lõpuks tuleb nimetada ettevõtluse väärtust - ühiskondlikku väärtust, mis peab olema tugev, sest kui ta seda pole, on nõrk kogu ettevõtlusvõrgustik. Selles vallas on nii valitsustel kui ka Euroopa Liidul palju ära teha, seda eeskätt läbi hariduse.
<SPEAKER ID="532" NAME="Teresa Riera Madurell" LANGUAGE="ES">
Austatud juhataja! Kindlasti on väikeste ja keskmise suurusega ettevõtete (VKEde) eelis see, et nad on paindlikud, kärmed ja tarbijale lähedal, mis lubab neil palju kiiremini otsuseid teha. Need on väga olulised omadused kriisi ajal, mil kiire reageerimine on elutähtis.
<P>
Pealegi, nagu me hästi teame, moodustavad nad enam kui 90% meie ettevõtlusvõrgustikust ning nad esindavad väga väärtuslikku ärimudelit, mida meil tuleb säilitada, sest suurettevõtte pankrotistumise või üleviimise tagajärjed on palju laastavamad, eelkõige tööhõive seisukohalt.
<P>
Sel põhjusel ei saa meie, eriti aga valitsused lubada endale nende ettevõtete kodaratesse kaigaste pildumist. Sel põhjusel me kiitsime heaks Euroopa väikeettevõtlusalgatuse "Small Business Act” ning sel põhjusel on ka just sellised sammud ülitähtsad, võimaldades meie vahel kokku lepitud poliitilisi ja õiguslikke meetmeid liikmesriikides jätkuvalt rakendada.
<P>
Lugupeetud kolleegid, Euroopa VKEd vajavad kiiresti tugevat poliitilist tahet, et parandada oma juurdepääsu riigihangetele, mis on Euroopa väikeettevõtlusalgatuses "Small Business Act” ette nähtud rakendamiseks tegelike käegakatsutavate operatiivmeetmetena.
<P>
Me hindame kõrgelt meetmeid, mida mõned liikmesriigid on juba võtnud, nagu pakkumiste osadeks jagamine ning tsentraliseeritud ja interaktiivsetel veebilehtedel olevale teabele elektroonilise juurdepääsu parandamine, kuid me ei pea seda piisavaks.
<P>
Selles parlamendis me peame nõudma, et riigihangete eest vastutavad isikud erinevates haldusorganites kujundaksid pakkumistingimused selliselt, et need võimaldavad eelistada VKEsid, ja kõrvaldaksid lepingutingimused, mis takistavad VKEde osalemist.
<SPEAKER ID="533" NAME="Jürgen Creutzmann">
fraktsiooni ALDE nimel. - (DE) Austatud juhataja, lugupeetud volinik Rehn! Ühisküsimus Euroopa väikeettevõtlusalgatuse "Small Business Act” läbivaatamise kohta näitab, et palju on veel teha, et tagada keskmise suurusega ettevõtetele Euroopas tegevusvabadus, iseäranis riigi tasandil. Mul on siiski hea meel selle üle, et viimastel aastatel on meil Euroopa Liidus õnnestunud rakendada pea kõik Euroopa väikeettevõtlusalgatuse "Small Business Act” sätted. Viimati jõustus märtsis uus direktiiv hilinenud maksmisega võitlemise kohta äritehingute puhul, mis aitab oluliselt parandada Euroopa maksetava. Nüüd on liikmesriikidel uue direktiivi rakendamiseks aega kaks aastat. Ma kutsuksin üles seda aega lühendama, eriti neis liikmesriikides, kus see suurt probleemi ei tekitaks. Selle asemel et viivitada direktiivi rakendamisega kaks aastat, saaks seda võimaluse korral teha ühe aasta jooksul.
<P>
Liikmesriigid pole veel kokku leppinud Euroopa osaühingu põhikirjas. Seetõttu on mul ülimalt hea meel, et eesistujariik Ungari selle küsimusega tegeleb ja on asetanud selle oma töö keskmesse. Just see ettevõtlusvorm võiks võimaldada väikestel ja keskmise suurusega ettevõtetel säästa hulgaliselt raha. Ma pean silmas just aruandlust, ettevõtte asutamist ja pidevat õigusnõustamist. Seetõttu ma väljendan veel kord oma heameelt selle üle, et eesistujariik Ungari sellele küsimusele keskendub.
<P>
Riigihanked, mida kolleeg Madurell äsja mainis, on samuti olulised. Siin on meil väikeste ja keskmise suurusega ettevõtete jaoks veel palju võimalik ära teha. Selles vallas on hulgaliselt bürokraatiat ning sageli on väikeste ja keskmise suurusega ettevõtete jaoks riigihangetes osalemine eriti raske. Me vajame suuremat läbipaistvust ning peame üritama ära kasutada kõiki tänapäevaste teabekanalite, eelkõige interneti pakutavaid võimalusi.
<SPEAKER ID="534" NAME="Kay Swinburne">
fraktsiooni ECR nimel. - Austatud juhataja! Euroopa väikeettevõtlusalgatus "Small Business Act” on täpselt see, millele meie, poliitikud ja seadusandjad, peaksime keskenduma, otsides mooduseid majanduskasvu soodustamiseks ja majanduse elavdamiseks.
<P>
VKEd moodustavad enam kui 98% kõikidest ettevõtetest minu Walesi maapiirkonna valimisringkonnas. Kuna avalik sektor tööandjana muutub Ühendkuningriigis tervikuna järjest vähem kindlaks ja paljud minu valijad loodetavasti kas asutavad väikeettevõtteid või töötavad neis, siis ma pooldan ja toetan nõudlikku eesmärki vähendada VKEde halduskoormust ja rakendada VKEde testi kõigi õigusaktide puhul. Koos "üks sees, üks väljas” poliitikaga, mida minu valitsus reguleerimisel kasutab, peaksid need meetmed viima meid eesmärkide poole.
<P>
Nüüd on aga aeg olla vapper ja edasipüüdlikum ning saavutada rohkem. Olen näinud Walesis nii palju loomingulisust ajal, mil ta areneb uute ettevõtete tegevuskeskuseks äärmiselt kasumlikul üleilmsel mängumaal ning kultuurikantsiks oma filmide ja programmide tootmisega, kuid samal ajal küsin ma endalt, kuidas seda arengut soodustada ja julgustada. Sellised suured projektid nagu Euroopa patent ja digitaalarengu tegevuskava peavad neile väikeettevõtetele midagi andma - tagama töökohad ja tuleviku Walesi ja kogu ELi inimestele.
<SPEAKER ID="535" NAME="Derek Roland Clark">
fraktsiooni EFD nimel. - Lugupeetud juhataja! Selle ülevaate kümme põhimõtet hõlmavad VKEde abistamist ühtse turu pakutavate võimaluste ärakasutamisel, kuid euroala on lagunemas - seega kuidas ta saab pakkuda rohkem võimalusi? Ka on neis põhimõtetes väljendatud soovi, et VKEd saaksid kasu turgude kasvust. Millisest kasvust? Septembris 2009 küsisin ma volinik Andorilt, milliseid meetmeid VKEde abistamiseks tema võtaks, mis oli ajendatud mu sarnasest küsimusest temale, kui ta esines tööhõive- ja sotsiaalkomisjonile portfelli vastuvõtmisel. Toona ei saanud ma vastust, kuid nüüd tundub mulle, et olen mõned saanud.
<P>
Ülevaate viis juhist VKEde koorma vähendamiseks hõlmavad käibemaksureeglite lihtsustamist ja maksumäärade alandamist ning direktiivi hilinenud maksete kohta, kuid see on vaid olemasolevate reeglite ja normidega mängimine. Ülevaate esimene printsiip - õige keskkonna loomine - ei tohiks tähendada uute reeglite, nagu Euroopa osaühingu ja riigiabi kehtestamist. See peaks tähendama sadade kaupa reeglite kõrvaldamist. Ütles ju komisjoni president Barroso siin parlamendis eelmise aasta juulis, et bürokraatia kägistab VKEsid.
<SPEAKER ID="536" NAME="Tadeusz Zwiefka" AFFILIATION="PPE">
(PL) Austatud juhataja! Liiga keerulised, arusaamatud, liiga ranged või muudatustega sammu mittepidavad õigusaktid ei aita kuidagi kaasa arengule ega edasiminekule. Õiguskomisjoni koordinaatorina sooviksin juhtida erilist tähelepanu väikeste ja keskmise suurusega ettevõtete kaasamise olulisusele õigusakti mõjude eel- ja järelhindamises. See võimaldab juba õigusloome käigus kindlaks teha ja kõrvaldada uue regulatsiooniga põhjustatavad võimalikud takistused sektoris, mis on Euroopa majanduse hoorattaks.
<P>
Samuti vähendab märgatavalt VKEde halduskoormust see, kui liikmesriikide haldusorganid järgiksid "kõigepealt mõtle väikestele” ja ühekordsuse põhimõtet ning piiraksid ELi direktiivide ülemäära ranget ülevõtmist. Nii Stoiberi töörühm kui ka Euroopa Komisjoni esitatud Euroopa väikeettevõtlusalgatuse "Small Business Act” läbivaatamine on kinnitanud, et administratiivtõkked ja liigsed kontrolliabinõud põhjustavad viivitusi ning mõnikord isegi takistavad uute töökohtade loomise potentsiaaliga väikeettevõtete kasvu.
<P>
Seetõttu pean ma põhjendatuks küsimust, kas Euroopa Komisjoni lubatud analüüs halduskoormuse vähendamise kohta 25% võrra praeguselt tasemelt on juba kättesaadav? Samuti nõustun ma ettepanekutega, et nii ELi institutsioonid kui ka liikmesriigid peaksid uute õigusaktide väljatöötamisel või olemasolevate õigusaktide läbivaatamisel neist põhimõtetest juhinduma. On hirmutav kuulda, et Euroopa väikeettevõtlusalgatuse "Small Business Act” rakendamine liikmesriikides takerdub paljudesse probleemidesse, kuigi mitmete riikide kogemus näitab, et nende põhimõtete järgimine annab häid tulemusi.
<P>
Lõpetuseks sooviksin ma juhtida teie tähelepanu õiguskomisjonis alustatud olulisele tööle Euroopa lepinguõiguse ning Euroopa patendikaitsesüsteemi loomise kallal. Pole vähimatki kahtlust, et selle valdkonna hea reguleerimine aitab otseselt kaasa uuendustegevuse arengule, eriti väikeste ja keskmise suurusega ettevõtete tegevusele ja kasvule.
<SPEAKER ID="537" NAME="Silvia-Adriana Ţicău" AFFILIATION="S&amp;D">
(RO) Austatud juhataja! 2011. aasta märtsi lõpus oli Euroopa Liidus töötuse määr 9,5% ning euroala töötuse määr 9,9%. Veelgi suuremat muret tekitab aga tõsiasi, et noorte töötuse määr on peaaegu kaks korda suurem kui kogu rahvastiku töötuse määr. Ettevõtlusvaimu arengut soosivad ärikeskkonna ning rahastamisvõimalustele juurdepääsu parandamine, samuti VKEde juurdepääs struktuurifondidele. VKEd vajavad stabiilset õiguskeskkonda ja maksusüsteemi. Maksuseaduste pidev muutmine ning erinevatele rahastamisvõimalustele juurdepääsu tingimuste muutmine raskendavad nende äritegevust. Teine oluline probleem, eriti kriisi ajal, on see, et riigiasutused viivitavad VKEde esitatud arvete tasumisega. Kõik need tegurid mõjutavad VKEde äriplaani realiseerimise prognoose ja äritegevust, kuid eelkõige nende innovatsioonivõimelisust.
<P>
Ajavahemikus 2006-2008 suutsid VKEd võita vaid 33% riigihankelepingute koguväärtusest. Kuivõrd riigihankelepingud moodustavad 17% Euroopa Liidu SKPst, siis peavad VKEd meie hinnangul suurendama oma osalust riigihangete turul. Seetõttu palume komisjonil ja liikmesriikidel võtta vajalikud meetmed aastaks 2015, et tagada vähemalt 50% riigihanketehingute tegemine elektroonilises vormis vastavalt liikmesriikide valitsuste 2005. aastal Manchesteris antud lubadusega.
<P>
Ma toonitan, et ühtne turg ei toimi veel teenuste sektoris ja see halvab VKEde äritegevust Euroopa Liidus. 2008. aastal esitas komisjon Euroopa majanduse elavdamise kava raames programmi, mis kätkes Euroopa Investeerimispangalt VKEdele antavate laenude paketti koguväärtuses 30 miljardit eurot. EIP kavatses keskmise suurusega ettevõtetele võimaldada lisaks laenu 1 miljardi euro ulatuses aastas. Ma sooviksin küsida komisjonilt, millises arengujärgus selle programmi rakendamine praegu on, kas kavas on võimaldada täiendavaid rahalisi vahendeid ja kas need vahendid jagatakse võrdselt kõigi liikmesriikide vahel.
<SPEAKER ID="538" NAME="Mara Bizzotto" AFFILIATION="EFD">
(IT) Lugupeetud juhataja! Kadunud on kolm miljonit töökohta võrreldes toetuspoliitikasse investeeritud miljonite eurodega. See on kohutav tulemus, kui võtta arvesse mõju, mida on väikestele ja keskmise suurusega ettevõtetele (VKEdele) avaldanud esiteks võidukas Lissaboni projekt ning seejärel Euroopa 2020. aasta strateegia "koopia”, millele me isegi otsustame eraldada rahalisi vahendeid järgmisest mitmeaastasest finantsraamistikust (2014-2020).
<P>
Mul ei jää muud üle kui rõhutada seda, mida tuhanded Euroopa kodanikud ja maksumaksjad mõtlevad: mis kasu on Euroopast, kui ta ei suuda lahendada kontinendi majandusprobleeme, kui ta ei suuda kõnelda ühehäälselt välispoliitika teemadel ja kui ta raiskab raha? Ma loodan, et see, mida volinik Tajani mitmel korral on öelnud, saab tõeks. Ma loodan, et VKEde seadus tõepoolest vähendab bürokraatiat, tagab juurdepääsu rahastamisvõimalustele, lihtsustab võlgade sissenõudmist ja soodustab rahvusvahelistumist.
<P>
Hilinenud maksete direktiivi näol oleme jõudnud tegeliku, konkreetse eesmärgini, kuid seda tänu poliitilisele tahtele, mitte europropagandale. Kui kes teab mitmenda strateegia raames rahastatakse jätkuvalt vaid juttu, siis ma palun Euroopa institutsioonidel maksta hüvitist neile paljudele minu piirkonna, Veneto väikeettevõtjatele, kes on pigem võtnud elu endalt, kui näinud oma väikeettevõtteid pankrotistumas.
<SPEAKER ID="539" NAME="Krišjānis Kariņš" AFFILIATION="PPE">
(LV) Lugupeetud juhataja, austatud volinik! Lapsevanemad pööravad sageli tähelepanu kõige valjemini kisavale lapsele, kuigi tegelikult tuleks tähelepanu pöörata hoopis teisele lapsele. Samuti pööravad poliitikud ja ajakirjandus kõige sagedamini tähelepanu suurettevõtetele, kel on palju raha ja vali hääl, kuigi tähelepanu tuleks hoopis pöörata teistele, s.t väikeettevõtetele. Meie jaoks Euroopas on suurettevõtted nagu suured puud, kuid need suured puud ei moodusta kogu ettevõtlusmetsa. Toon mõned arvud. Üle 90% ettevõtetest Euroopas on väikesed või keskmise suurusega, mitte suured. Ligikaudu kolm neljandikku kõigist hõivatutest töötavad väikestes ja keskmise suurusega ettevõtetes, kes toodavad sama suure osa Euroopa sisemajanduse koguproduktist. Meil on aeg pöörata oma tähelepanu suurettevõtetelt, kes on valjuhäälsed nagu - ma ei tahaks küll seda öelda - lapsed, vaiksematele, kellest enamik pealegi töötab väikestega. Selles kontekstis palun ma teil, volinik, pöörata suuremat tähelepanu teie komisjoni lubadusele vähendada väikeste ja keskmise suurusega ettevõtete halduskoormust. Te saate seda teha õigusakti mõjude hindamisega, mitte selliste regulatsioonide kehtestamisega, mis muudavad halduskoorma kulukamaks. Väikeste ja keskmise suurusega ettevõtete toetamine võimaldab meil kiiremini soodustada Euroopa Liidu majanduse kasvu. Tänan teid tähelepanu eest!
<SPEAKER ID="540" NAME="Zigmantas Balčytis" AFFILIATION="S&amp;D">
(LT) Austatud juhataja! 2008. aastal vastu võetud Euroopa väikeettevõtlusalgatus "Small Business Act” pidi andma tõuke väikeettevõtluse arengule ning äritingimuste paranemisele Euroopas. Ettevõtluskeskkonna parandamiseks ning haldusnõuete lihtsustamiseks on ära tehtud palju, näiteks e-arvete direktiiv ja hilinenud maksete direktiiv. Sellest siiski ei piisa. Täna me näeme, et järelmid pole need, mida väikeettevõtted ootasid.
<P>
Põhiprioriteete, nagu rahastamine ja regulatiivse keskkonna lihtsustamine ettevõtluskeskkonna parandamiseks, ei ole ellu viidud süstemaatiliselt ja järjepidevalt. Ärikeskkond ise varieerub liikmesriigiti oluliselt. Tarbijate õigusi tagavate regulatsioonide jätkuv erinevus vähendab ühtsel turul tarbijate kindlustunnet ega soodusta äritegevuse laiendamist teistesse liikmesriikidesse. Kokkuvõttes takistab see Euroopa Liidus väikeettevõtlust soosiva siseturu loomist.
<P>
Just väikeettevõtted on majandus- ja finantskriisist kõige enam halvatud. Me näeme ettevõtteid pankrotistumas või kandmas suurt võlakoormat. Me küll lõime meetmed nende abistamiseks, kuid paraku pole need alati edukad olnud. Komisjoni loodud Euroopa mikrokrediidirahastu "Progress” oli tegelikult väga õige samm väikeettevõtetele laenuvõimaluste pakkumiseks kriisi ajal. Mitmed uurimused on siiski näidanud, et ettevõtetele laenude andmise asemel on mõnede liikmesriikide riigipangad rahastamistingimusi hoopis karmistanud.
<P>
Neid laene kaks aastat hallanud Euroopa Investeerimispangal üldjuhul puudus teave nende rahastamisvahendite rakendamise kohta. See annab põhjust küsida: milleks meile sellist vahendajat üldse tarvis on? Selge järeldus on see, et tulevikus peab komisjon vastutama nii oluliste algatuste järelevalve eest liikmesriikides.
<P>
Loodetavasti aitab Euroopa väikeettevõtlusalgatuse "Small Business Act” läbivaatamine meil mõista ja hinnata, milliseid pingutusi tuleks meil väikeettevõtete jaoks paremini toimiva keskkonna loomise nimel teha.
<P>
(Sõnavõtja nõustus vastama sinise kaardi küsimusele
<P>
kodukorra artikli 149 lõike 8 alusel.)
<SPEAKER ID="541" NAME="Paul Rübig" AFFILIATION="PPE">
(DE) Austatud juhataja! Ma sooviksin küsida Zigmantas Balčytiselt, mida ta arvab noortele ettevõtjatele suunatud Erasmuse programmist, kuivõrd ta mainis, et finantsolukord selles vallas on muutunud kriisi tõttu ülimalt ebakindlaks. Ma olen kuulnud, et komisjon kavatseb selle programmi ulatust piirata. Kas te ei arva, et finantskriisi valguses oleks mõistlikum tagada väikese ja keskmise suurusega ettevõtte omanikele võimalus saada teada uutest ärivaldkondadest?
<SPEAKER ID="542" NAME="Zigmantas Balčytis" AFFILIATION="S&amp;D">
(LT) Suur tänu küsimuse eest! Meie tuleviku prioriteetküsimuseks tõepoolest on see, kuidas me kavatseme oma ühiskonda restruktureerida ning kes peaks nende põhiküsimustega tulevikus tegelema ja seda mitte ainult väikeettevõtete, vaid ka suurettevõtete puhul.
<P>
Teie mainitud Erasmuse programm on samuti väga oluline ning ma leian, et tulevikus peaks komisjon, nõukogu ja Euroopa Parlament tegema enam selleks, et need programmid ei kannataks ning et meil oleks paremini ette valmistatud inimesed täna siin väljendatud teoreetiliste soovide elluviimiseks. Keegi peab ju teooria ellu viima. Ma olen teiega täielikult nõus selles, et parlament ei tohiks nõustuda selliste programmide vähendamisega tulevikus.
<SPEAKER ID="543" NAME="Bogdan Kazimierz Marcinkiewicz" AFFILIATION="PPE">
(PL) Lugupeetud juhataja! Euroopa väikeettevõtlusalgatuse "Small Business Act” läbivaatamiseks käimasolev töö peaks keskenduma eelkõige Euroopa osaühingu põhikirja kehtestamisele, et soodustada ettevõtete piiriülest majandustegevust ELi turul. Kuigi viimastel kuudel on ettevõtte asutamiseks kuluv aeg lühenenud, näitas Euroopa Komisjoni tehtud analüüs, et enam kui pooled liikmesriigid ei täida ikka veel nõuet, mille kohaselt peab olema võimalik asutada äriühing kolme päevaga. Lisaks ei hinda enamik liikmesriike kavandatavate seadusandlike ja haldusalgatuste mõju VKEdele ning ühekordsuse põhimõtet ei rakendata täies mahus.
<P>
Viimase kahe aasta jooksul on samaks jäänud nimekiri riikidest, kus on võimalik äriühing täielikult lõpetada aasta jooksul. Seetõttu teen ma ettepaneku, et Euroopa Komisjon tegeleks veel enam sellega, et liikmesriigid neid sätteid rakendaksid. Lisaks usun, et Euroopa väikeettevõtlusalgatuse "Small Business Act” alusel võetavad lisameetmed peaksid hõlmama ka rahastamisvõimaluste parandamist, juurdepääsu riskikapitali turgudele ning haldusmenetluste lihtsustamiseks ühtsete kontaktpunktide süsteemi loomist liikmesriikides.
<P>
Tasub märkida, et Euroopa 2020. aasta strateegias seatud 75% tööhõive eesmärgi saavutamiseks on VKEde toetamine hädavajalik. Töökohtade loomise asemel tunnevad VKEd majanduskriisi tulemusel hoopis mitmesuguste lisakulude koormat.
<SPEAKER ID="544" NAME="Elena Băsescu" AFFILIATION="PPE">
(RO) Austatud juhataja! Euroopa väikeettevõtlusalgatus "Small Business Act” tuleb viia kooskõlla Euroopa 2020. aasta strateegia prioriteetidega, et kohandada regulatiivset keskkonda VKEde vajadustele. See tähendab, et välja pakutud meetmed, iseäranis põhimõte "kõigepealt mõtle väikestele”, tuleb kõik kiiresti ellu rakendada. Ma leian, et erilist tähelepanu tuleb pöörata innovatsioonivõimeliste ettevõtete laiaulatusliku rahastamise tagamisele. Komisjoni hinnangu kohaselt on heaks eeskujuks Rumeenia, kus rakendatakse programmi ettevõtluse edendamiseks läbi ettevõtete loomise. Selle programmi eelarve on 21,2 miljonit eurot ja see on suunatud noorte juhtimisoskuste arendamisele.
<P>
Samuti olen ma märganud edasiminekut VKEde rahastamisvõimaluste parandamisel. Valitsus toetab vähemalt 1100 VKE loomist ja arendamist noorte poolt.
<SPEAKER ID="545" NAME="George Sabin Cutaş" AFFILIATION="S&amp;D">
(RO) Lugupeetud juhataja! Ma sooviksin alustuseks avaldada heameelt Euroopa Komisjoni ettepaneku üle vaadata läbi Euroopa väikeettevõtlusalgatus "Small Business Act”. Praktikas märgib Euroopa Komisjon oma 23. veebruari 2011. aasta teatises märkimisväärset edasiminekut alates Euroopa väikeettevõtlusalgatuse "Small Business Act” vastuvõtmisest 2008. aasta juunis, kuid hoiatab endiselt lahendamist vajavate probleemide eest. Seetõttu on VKEdel endiselt probleeme oma tegevuse laiendamise, innovatsioonivõime parandamise, turgudele pääsemise ning raha hankimisega, samuti seisavad nad silmitsi liigse bürokraatiaga. Enamasti kehtestab EL direktiivide ülevõtmisel riigi õigusse ettenähtust karmimad bürokraatianõuded. Suurema läbipaistvuse saavutamiseks peaksid kõik liikmesriigid koostama tabelid, kus võrreldakse riigisiseseid bürokraatianõudeid ELi direktiivides ette nähtud nõuetega. Samuti tuleb hinnata mõjusid, mida uued ELi seadusandlikud ettepanekud võivad VKEdele avaldada.
<SPEAKER ID="546" NAME="Jaroslav Paška" AFFILIATION="EFD">
(SK) Austatud juhataja! Euroopa väikeettevõtlusalgatuse "Small Business Act” vastuvõtmisest on möödunud enam kui kaks aastat ning seetõttu on igati õige ja korrektne, et komisjon esitas veebruaris teate selle algatuse läbivaatamise kohta. Tundub, et meie senised pingutused väikestele ja keskmise suurusega ettevõtetele (VKEdele) soodsama õiguskeskkonna loomiseks on ettevõtlussektori enda arvates olnud seni suhteliselt tulutud. Seetõttu on komisjon VKEde esindusorganisatsioonide esindajatega peetud arutelude põhjal valmistanud ette lisameetmed, mis aitaksid meil olukorda parandada.
<P>
Minu arvates tuleb meil ennekõike keskenduda uute reeglite kehtestamisele riigi tasandil. Minu riigi kogemus näitab, et riigisisene bürokraatia on erakordselt tõkestav ning seisab jäärapäiselt vastu kõigile muudatustele, mis piiraksid nende võimalust väikeettevõtteid ohvriks muuta. Seetõttu ma leian, et meil tuleb järjekindlalt jätkata VKEde jaoks reeglite lihtsustamist ning loota, et meie pingutused meid kuidagi loodetud tulemuseni viivad.
<SPEAKER ID="547" NAME="Franz Obermayr" AFFILIATION="NI">
(DE) Austatud juhataja! Euroopa väikeettevõtlusalgatuse "Small Business Act” puhul väärib ühe eriliselt hea asjaoluna esiletoomist säte, mis lihtsustab äriühingu asutamist nii aja kui ka kulu mõttes. Samuti pooldan ma avalikule sektorile pandud kohustust tasuda arved 30 päeva jooksul.
<P>
Siiski on mõned bürokraatlikud tõkked jäänud, näiteks need, mis puudutavad rahavooge. Meil tuleb hinnata, mil määral võivad Baseli kriteeriumide tõttu rahastamisvõimalused väikeste ja keskmise suurusega ettevõtete jaoks tõsiselt väheneda. Mis puutub piiriülesesse tegevusse, siis tuleks meil lõpuks jalad alla saada Euroopa osaühingule. Kulude-tulude seisukohast on see ettevõtlusvorm tulevikus olulisem kui Euroopa äriühing. Siin ma pean silmas tütarettevõtteid ja äriühingu asukoha üleviimist kogu Euroopas.
<P>
Lõpetuseks ma sooviksin öelda, et meil tuleb üle vaadata meetmed, tagamaks väikestele ja keskmise suurusega ettevõtetele juurdepääs Hiina ja teiste Aasia riikide turgudele.
<SPEAKER ID="548" NAME="Ildikó Gáll-Pelcz" AFFILIATION="PPE">
(HU) Austatud juhataja! Ma nõustun ülevaate väitega, et vajalikud on lisameetmed. Ma usun, et Euroopa Liidu jaoks on oluline omada paremat ülevaadet sellest, kuidas liikmesriikide valitsused Euroopa väikeettevõtlusalgatust "Small Business Act” rakendavad. Vaheülevaatus on oluline ka seetõttu, et väikeste ja keskmise suurusega ettevõtete probleemid - rahastamisraskused, suur halduskoormus, ülereguleerimine ja turulepääsu raskused - näivad püsivat.
<P>
Minu arvates on samuti hea mõte lasta väikeettevõtetel registreerida end Euroopa osaühinguna, mis võimaldab vähendada nende halduskoormust ning samal ajal mõista, et nutikas reguleerimine on erakordselt ajakohane. Siinjuures tuleb kindlasti levitada Euroopas ühekordsuse põhimõtet ning kontrollida, kas teatud poliitikavaldkondade õigusraamistik vastab ettenähtule, ja kui ei vasta, siis tuleb teha kindlaks vajalikud muudatused.
<SPEAKER ID="549" NAME="Seán Kelly" AFFILIATION="PPE">
Lugupeetud juhataja! On ilmselge, et kui iga VKE looks veel ühe töökoha, siis tööpuudus Euroopas kaoks. See polegi tegelikult võimatu ülesanne. Paraku paljud neist hoopiski kaotavad töökohti, mis on osaliselt tingitud majanduslangusest, kuid osaliselt ka liigsest reguleerimisest ja bürokraatiast. Selle probleemiga tuleb kindlasti otsekohe tegelda.
<P>
Mul on hea meel öelda, et meie uus valitsus kuulutas eile välja VKEde abistamise meetmed, mille üle äriringkonnad väljendasid selgelt heameelt. Need meetmed seonduvad käibemaksu, palgaga seotud sotsiaalkindlustuse, reisimaksu ja praktikaprojektidega. Euroopa tasandil on iseäranis oluline tegelda pettusega. Varimajandus lokkab ning sellega tuleb tegelda Euroopa tasandil. Samuti tuleb meil julgustada ettevõtteid ära kasutama e-kaubanduse võimalusi ja registreerima üle-euroopalisi patente. Kui me seda teeme, siis meil õnnestub tegelikult tööpuuduse probleem lahendada ning ühtlasi aidata kaasa paljude uute ettevõtete loomisele.
<SPEAKER ID="550" NAME="Sergio Paolo Francesco Silvestris" AFFILIATION="PPE">
(IT) Lugupeetud juhataja, head kolleegid! Euroopa väikeettevõtlusalgatuse "Small Business Act” läbivaatamine on suurepärane võimalus, kui seejuures teadvustada väikeste ja keskmise suurusega ettevõtete olulisust. Itaalia majandusstruktuuris esindavad väikesed ja keskmise suurusega ettevõtted suuremat ja olulisemat osa tootmisturust.
<P>
Veel olulisemad on need Lõuna-Itaalias, kust ma pärinen, sest kogu tootmine on koondunud väikeste ja keskmise suurusega ettevõtete ümber. Varem olid kõik tööstuspiirkonnad täis väikeettevõtteid, kes pakkusid tuhandeid töökohti. Praeguseks on paljud neist läinud pankrotti või oma uksed sulgenud, ja üldse mitte kõlvatu konkurentsi tõttu, nagu täna siin viibivad tudengid Barlettast hästi teavad.
<P>
Seetõttu peab Euroopa andma jõuliselt ja tulemuslikult märku, et tagada bürokraatia vähendamine, kulude alandamine, suurem läbipaistvus ja lühemad makseviivitused, samuti stabiilsus, mida väikesed ja keskmise suurusega ettevõtted nii väga vajavad.
<SPEAKER ID="551" NAME="Olli Rehn">
komisjoni liige. - Lugupeetud juhataja! Suur tänu austatud parlamendiliikmetele väga tõsise ja sisuka arutelu eest! Komisjon on teadlik, et tuleb teha rohkem. Seda on rõhutanud mitmed parlamendiliikmed ning ma olen täiesti nõus sellega, et väikeste ja keskmise suurusega ettevõtete heaolu on Euroopa jaoks ülioluline, sest see võimaldaks väljuda kriisist ning tagaks majanduse ja tööhõive kasvu.
<P>
Kui meie VKEdel läheb hästi, siis läheb ka Euroopa majandusel hästi. Ma kinnitan teile, et komisjoni jaoks on kõrgeima prioriteediga põhimõte "kõigepealt mõtle väikestele” ning Euroopa väikeettevõtlusalgatusega "Small Business Act” ette nähtud tegevuste rakendamine. Siinkohal ma soovin teid toetuse eest tänada.
<P>
Komisjon soovib teha tihedat koostööd kõigi asjaosalistega, eriti Euroopa Parlamendiga, et tagada Euroopa väikeettevõtlusalgatuse "Small Business Act” efektiivne rakendamine nii Euroopa kui ka liikmesriikide tasandil. Oktoobris toimuv VKEde nädal on hea võimalus üheskoos tutvustada VKEde poliitikat ning VKEde vajadusi kõikjal Euroopa Liidus. Me korraldame seda üritust koos Euroopa Parlamendi ja komisjoniga.
<SPEAKER ID="552" NAME="Enikő Győri">
nõukogu eesistuja. - (HU) Austatud juhataja! "Asume kohe tegutsema!” nagu ütles Bendt Bendtsen. Ma nõustun selle seisukohaga täielikult. Me oleme kuulnud, et väikesed ja keskmise suurusega ettevõtted on ühtlasi Euroopa Liidus peamised tööandjad ning majanduskriisi järel on eriti tähtis üle vaadata, kuidas me saaksime neil aidata kriisist taastuda. Eesistujariik Ungari usub tööl põhinevasse majandusse ja ühiskonda ning peab väikeseid ja keskmise suurusega ettevõtteid selles oma põhipartneriteks. 2008. aastast alates on majanduskeskkond märgatavalt muutunud, mistõttu on ülevaatamine tõepoolest vajalik. Meie omalt poolt toetame samuti Reinhard Bütikoferi mainitud kuuepoolset kokkulepet ning oleme tänulikud, et mitmed kõnelejad tunnustasid eesistujariigi Ungari püüdlusi. Ungari eesistujana on seadnud selle küsimusega tegelemise oma prioriteediks.
<P>
Lubage mul juhtida teie tähelepanu paarile konkreetsele teemale. Olles tähelepanelikult kuulanud parlamendiliikmeid, on meil hea meel tõdeda, et põhimõtete suhtes valitseb tõepoolest täielik üksmeel. Väikesed ja keskmise suurusega ettevõtted on Euroopa majanduskasvu ja tööhõive selgrooks. Seetõttu on väikeste ja keskmise suurusega ettevõtete konkurentsivõime suurendamine ka nõukogu prioriteet. Selle saavutamiseks ja väljendamiseks valmistub konkurentsinõukogu heaks kiitma 30.-31. mail 2011 toimuval koosolekul, mida ka ennist mainiti, nõukogu järeldusi, mille projekti eesistujariik nõukogule esitab. Selle kavatsuse põhielemendid annavad vastused Euroopa väikeettevõtlusalgatuse "Small Business Act” läbivaatamise käigus kindlaks tehtud probleemidele. Mis need on? Parem juurdepääs laenurahale ja turule nii Euroopa kui ka maailma mastaabis, samuti turulepääsu tingimuste tõhustamine ning halduskoormuse vähendamine.
<P>
Nõukogu leiab, et hilinenud maksete direktiivi - mis, nagu te teate, on vastu võetud - võimalikult kiire ülevõtmine riigisisesesse õigusesse on oluline ning selle me märgime meelsasti ära. Nõukogu üritab seda saavutada ja julgustab liikmesriike seda tegema, sest sellega kaasneks väikeste ja keskmise suurusega ettevõtete vabastamine suurest koormast ning see parandaks nende likviidsust märkimisväärselt. Samuti on mul hea meel teatada, et nõukogu on peagi jõudmas kokkuleppele asutamiskulude vähendamises, mis on komisjoni seatud eesmärk. Selle eesmärgi tuum seisneb võimaluses asutada äriühing mitte rohkem kui kolme päevaga maksimaalselt 100 euro eest ning tegevusloa menetlustähtajaga vähem kui üks kuu.
<P>
On veel kaks asja, mida ma sooviksin ära märkida. Üks neist puudutab Euroopa patenti. 23 liikmesriiki on juba ühinenud tõhustatud koostööga ning nõukogu arutab praegu põhiregulatsiooni. Me peame seda ELi konkurentsivõime, kuid iseäranis väikeste ja keskmise suurusega ettevõtete konkurentsivõime seisukohast suurimaks läbimurdeks. Jürgen Creutzmann soovis saada teada Euroopa osaühingu kohta ning palus sellega tegelda eelisjärjekorras. Me oleme teinud suuri edusamme. Praeguseks pole konsensusega ühinenud veel vaid väga väike hulk liikmesriike. Selle saavutamine oleks väikeste ja keskmise suurusega ettevõtete jaoks tõeliseks pöördepunktiks, mistõttu me teeme selle nimel kõvasti tööd ning ühtlasi loodame, et parlamendiliikmed avaldavad mõningast poliitilist survet ja motiveerivad liikmesriike läbi oma kanalite, et saavutada vajalik toetus. Me oleme rääkinud sel teemal õiguskomisjoni väljapaistvate esindajate kui liitlastega mitmel korral.
<P>
Lõpetuseks lubage mul mainida seost Euroopa 2020. aasta strateegiaga. Siin me usume, et oluline on kirjutada strateegias välja toodud eesmärgid seadustesse ning panna need tegudesse ja meetmetesse, mis parandaksid väikeste ja keskmise suurusega ettevõtete seisu, kuid siin peavad ka liikmesriigid oma kodutöö ise ära tegema. Euroopa raamistikust üksi ei piisa, mistõttu tuleks meie arvates näiteks lihtsustada maksusüsteeme ning muuta need väikeste ja keskmise suurusega ettevõtete jaoks sobivamaks. Mitmed liikmesriigid tegutsevad selles vaimus. Nende seas eesistujariik Ungari.
<SPEAKER ID="553" NAME="Juhataja">
Arutelu on lõppenud1.
<P>
Hääletus toimub neljapäeval, 12. mail 2011.
<P>
Kirjalikud avaldused (kodukorra artikkel 149)
<SPEAKER ID="556" NAME="Cristian Silviu Buşoi" LANGUAGE="RO">
Ma tunnen heameelt Euroopa väikeettevõtlusalgatuse "Small Business Act” läbivaatamise kohta käiva komisjoni teatise üle, sest see tegeleb ulatuslikult probleemidega, millega VKEd silmitsi seisavad ning mis tuleb lahendada nii Euroopa kui ka riigi poliitika tasandil.
<P>
Ühtse turu aktis on suurt rõhku pandud VKEde toetamisele. Selles teatises sisalduvad mitmed välja pakutud meetmed, nagu raamatupidamisdirektiivide läbivaatamine, bürokraatia vähendamine, kapitali- ja riigihanketurgudele juurdepääsu parandamine jne.
<P>
Üks põhilisi probleeme, millega VKEdel tegelda tuleb, on rahastamisvõimaluste puudumine, mis mitte üksnes ei halva uuendustegevust, vaid ka ettevõtete kasvu. Uuendusmeelsed VKEd vajavad suuremat juurdepääsu eriti mitteametlikele rahastamisvõimalustele ning riskikapitalil põhinevatele rahastamisvõimalustele, mis on uute ettevõtete peamine rahastamisallikas.
<P>
VKEsid on võimalik toetada ka riiklike maksusoodustuste võimaldamisega, eriti tegevuse esimestel kuudel.
<P>
Lõpetuseks ma leian, et hilinenud maksete direktiivi tuleb VKEde suhtes õiglaselt rakendada. Et aidata VKEdel laiendada oma piiriülest tegevust, tuleb lisaks soodustada võlgnevuste piiriülest sissenõutavust ja viivitamatult vastu võtta Euroopa osaühingu põhikiri.
<SPEAKER ID="556" NAME="Nessa Childers" AFFILIATION="S&amp;D">
kirjalikult. - Iiri valitsuse tööhõive algatus on õigesti keskendunud turismile kui palju töökohti pakkuvale sektorile. Euroopa väikeettevõtlusalgatuse "Small Business Act” raames on võimalik seda algatust lähiaastatel VKEde vallas täiendada. SBA eesmärk on vähendada äritegevusega kaasnevat halduskoormust ja parandada VKEde juurdepääsu rahastamisvõimalustele. Volinik Rehn teatas täna õhtul, et mõnes valdkonnas on äritegevuse halduskulud vähenenud 22% ning et selle algatusega tegeldakse edasi. Euroopa väikeettevõtlusalgatuse "Small Business Act” põhisõnum on "kõigepealt mõtle väikestele”, s.t ELi äriõigusloomes keskendumist väikestele ja keskmise suurusega ettevõtetele, ning EL on lubanud täna õhtul sellele jätkuvalt keskenduda. Selleks on oluline, et ettevõtjad Iirimaal oleksid teadlikud sellest, kuidas Euroopa väikeettevõtlusalgatust "Small Business Act” parimal võimalikul moel ära kasutada.
<SPEAKER ID="554" NAME="Jan Kozłowski" LANGUAGE="PL">
Mikro-, väike- ja keskmise suurusega ettevõtted mängivad keskset rolli Euroopa majanduskasvus, olles peamiseks tööandjaks ning mõjutades tugevalt Euroopa konkurentsivõime ja uuendustegevuse arengut. Seetõttu me võime heas usus öelda, et me ei saavuta Euroopa 2020. aasta strateegia eesmärke, kui me ei toeta väikeseid ja keskmise suurusega ettevõtteid ega muuda ühtse turu täielikku ärakasutamist nende jaoks lihtsamaks. Euroopa väikeettevõtlusalgatuse "Small Business Act” pakutud lahendused, muu hulgas bürokraatiatõkete vähendamine, rahastamisvõimaluste kättesaadavuse parandamine ning turulepääsu lihtsustamine, on eriti olulised ja minu arvates tõhusad meetmed, mis on mõeldud VKEdele parimate võimalike arengutingimuste pakkumiseks. Siiski võivad nende lahenduste rakendamisest tulenevad probleemid liikmesriikide tasandil ohustada nende tõhusust. Seetõttu ma loodan, et liikmesriigid, kes pole veel täiel määral neid meetmeid rakendanud, annavad endast parima selle protsessi võimalikult kiireks lõpuleviimiseks.
<SPEAKER ID="556" NAME="Marian-Jean Marinescu" LANGUAGE="RO">
VKEdel on täna raske leida rahastamisvõimalusi ning turule pääseda. Tulevane mitmeaastane finantsraamistik peab sätestama meetmed neist raskustest ülesaamiseks. Suuremat toetust vajavad rahastamisprogrammid ja vahendid, mis juba edukalt toimivad, kuid on osutunud ebapiisavaks, nagu näiteks konkurentsivõime ja uuendustegevuse programm. Uute uuendusmeelsete ettevõtete juurdepääsu rahastamisvõimalustele tuleb parandada käivitusfondide abil. VKEdele on samuti abiks Euroopa riskikapitali fondi loomine ning Euroopa Investeerimispanga poolt läbi riskijagamisrahastu pakutavad alalised riskijagamistooted. Mis puutub VKEde turulepääsu, siis ma palun komisjonil esitada kava uuenduslike toodete turuletoomise ja turul müümise kohta. Samuti on tarvis võtta meetmeid, mis võimaldaksid VKEdel rakendada uut energiatõhususe kava.
<SPEAKER ID="556" NAME="Nikolaos Salavrakos" AFFILIATION="EFD">
kirjalikult. - (EL) Ma pooldan seda parlamendi algatust, sest fraktsioonide üldine konsensus algatada arutelu väikeste ja keskmise suurusega ettevõtete teemal näitab, kuivõrd olulist rolli nad ELi majanduse kasvumootorina täidavad. Majanduslanguse tingimustes on väikestel ja keskmise suurusega ettevõtetel kapitali veelgi raskem hankida. Nende juurdepääsu turule, rahastamisvõimalustele ja teabele tuleb viivitamatult parandada. Meil tuleb vähendada halduskoormust regulatiivse keskkonna lihtsustamise teel. Euroopa tasandil on oluline võidelda varimajandusega ning võimaldada väikestele ja keskmise suurusega ettevõtetele soodustusi. Hiljuti tutvustas komisjon 2012. aastaks kavandatud 12 tegevust, mis aitavad stimuleerida ühtset turgu, hõlmates meetmeid rahastamisvõimaluste pakkumiseks VKEdele ning tööjõu mobiilsuse parandamiseks, mis on minu arvates sammud õiges suunas. Ühtse turu pakutavaid võimalusi ära kasutades saame suurendada majanduskasvu ja üldist heaolu Euroopas ning anda uue tõuke ettevõtluse arengule. Selliseid meetmeid nagu Euroopa patent ja Euroopa kutsetunnistus tuleb tugevdada ja rakendada senisest laiemalt, suurendamaks konkurentsivõimet ja tööhõivet.
<SPEAKER ID="555" NAME="Dominique Vlasto" LANGUAGE="FR">
Euroopa väikesed ja keskmise suurusega ettevõtted (VKEd) on meie majandustegevuse vereringe. Nende areng, moderniseerimine ja konkurentsivõime peavad olema meie majandusstrateegia keskmes. Seetõttu ma toetan komisjoni väljapakutud Euroopa väikeettevõtlusalgatuse "Small Business Act” läbivaatamist, mille eesmärk on vallandada VKEde arengupotentsiaal. Palju on veel teha selleks, et lihtsustada regulatiivset keskkonda ja vähendada bürokraatiat, mis seavad suured piirangud meie ettevõtete tegevusele ja dünaamilisusele.
<P>
Lisaks toetan ma Euroopa osaühingu põhikirja loomist, mis aitaks meie VKEdel täiel määral ära kasutada Euroopa ühtset turgu, võimaldades neil tegutseda piiriüleselt koormavate ja eemalepeletavate kohustusteta. Seetõttu palun ma komisjonil teha selle algatuse kohta kiire otsus.
<P>
Lõpetuseks, me peame toetama uuenduslikke VKEsid, tagades neile parema juurdepääsu erinevatele rahastamisvõimalustele, mis hõlmab ennekõike endiselt jäikadele tingimustele allutatud Euroopa eraldiste kasutamise olulist lihtsustamist. Need eraldised on juba saadaval ning minu arvates tuleb need mobiliseerida selleks, et tõhusamalt toetada reaalmajanduse, uuendustegevuse ja tööhõive arengut.
