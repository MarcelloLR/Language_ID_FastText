<CHAPTER ID="022">
Üldine tooteohutus ja turujärelevalve (lühiettekanne) 
<SPEAKER ID="177" NAME="Juhataja">
Järgmine päevakorrapunkt on Christel Schaldemose siseturu- ja tarbijakaitsekomisjoni nimel esitatud raport üldise tooteohutuse direktiivi läbivaatamise ja turujärelevalve kohta.
<SPEAKER ID="178" NAME="Christel Schaldemose" LANGUAGE="DA">
Austatud juhataja! Tere õhtust kõikidele minu kaasparlamendiliikmetele, kes on veel siia istungisaali jäänud! Räägin paari sõnaga raportist, mille koostasime siseturu- ja tarbijakaitsekomisjonis. Otsustasime selle nimetada raportiks üldise tooteohutuse direktiivi läbivaatamise ja turujärelevalve kohta.
<P>
Põhjus selle omaalgatusliku raporti koostamiseks on see, et komisjon kavatseb hakata läbi vaatama üldise tooteohutuse direktiivi, mis andis meile siseturukomisjonis hea võimaluse esitada omapoolsed soovitused selle kohta, mida see läbivaatamine peaks hõlmama. Otsustasime jagada raporti kaheks osaks. Esitame mõned soovitused selle kohta, mida tuleks teha turujärelevalve puhul üldiselt, kuid loomulikult toome välja ka mõned väga spetsiifilised soovitused selle kohta, mida peaks hõlmama üldise tooteohutuse direktiivi läbivaatamine.
<P>
Esmalt tasub märkida, et kui me paar aastat tagasi üldise tooteohutuse direktiivi vastu võtsime, oli see ELi tooteohutuses väga oluline teetähis. Direktiiv on endiselt kaalukas, kuid tarvis on teha mõned parandused. Hetkel meid vaevavad probleemid on tegelikult seotud faktiga, et meie turujärelevalve ei ole piisavalt tõhus, et tagada siseturu toodete piisav ohutus. Meie siseturu- ja tarbijakaitsekomisjonis soovitame seetõttu teha erilisi pingutusi turujärelevalve tugevdamiseks ELis. Kahjuks on asi selles, et kriisi ajal võivad liikmesriigid turujärelevalve teostamise tagamiseks eraldada pigem vähem kui rohkem ressursse. See on suur probleem, ning seda mitte ainult tarbijate, vaid samavõrra ka ettevõtete jaoks, kes tegutsevad vastavalt meie siseturureeglitele.
<P>
Mis puudutab minu tööd selle raporti koostamisel olen rääkinud arvukate siseturu ettevõtjatega, kellest paljud ütlesid, et nende teada ei ole kunagi olnud ühtegi kontrolli, turukontrolli ega turujärelevalvet toodete suhtes, millega nad siseturul tegelevad. See on ilmselgelt problemaatiline, kuna ettevõtete jaoks - kui teostame korralikku turukontrolli - tähendab see, et valitseb mõistlikul tasemel konkurents. Teisisõnu, petised tabatakse ning korralike ja ohutute toodete tootjad saavad oma toodangu siseturule suunata. Turujärelevalve on seetõttu ülioluline, seda mitte ainult ettevõtetele, vaid loomulikult ka tarbijatele. Meie tehtud konkreetsed ettepanekud üldise tooteohutuse direktiivi läbivaatamiseks peavad loomulikult suures osas silmas tarbijate huve.
<P>
Oleme seisukohal, et on väga oluline saavutada siseturul olevate toodete parem jälgitavus. Toodete jälgitavus on ülioluline, kui soovime tooteid kiiremini turult tagasi kutsuda. Samuti oleme seisukohal, et liikmesriigid peaksid üldiselt tegutsema kiiremini, kui avastame siseturult ohtlikke või problemaatilisi tooteid. Samuti leiame, et eriti suur vajadus on jälgida kolmandatest riikidest, teisisõnu väljastpoolt ELi pärinevaid kaupu. Siseturule saabub üha enam kaupu. Peame tagama nende vastavuse meie siseturureeglitele.
<P>
Selleks et suudaksime tulevikus tagada sihipärasemate õigusaktide väljatöötamise, teeme raportis ka ettepaneku juurutada ELi tasandil kohustusliku õnnetusstatistika koostamise, et meil oleks võimalik sihipärasemalt välja selgitada, kus on vajadus õigusaktide järele, tuginedes teabele selle kohta, missugused õnnetused missuguste siseturu toodetega juhtuvad. See võimaldab meil välja töötada täpsemad ja sihipärasemad õigusaktid valdkondades, kus on nende järele tegelik vajadus, et tagada toodete ohutus, põhjustamata ebamugavusi ettevõtetele, mis toodavad korralikke tooteid.
<P>
Samuti oleme seisukohal, et peame vaatlema Internetis müüdavaid tooteid. Mõistame, et selles valdkonnas on probleeme. Igal juhul kaebavad paljud inimesed, et Internetis müüdavad tooted ei vasta samadele ohutusnõuetele kui tavaturul müüdavad kaubad. Loomulikult oleme ka seisukohal, et valitseb üldine vajadus hea dialoogi järele tolliga, pidades muu hulgas silmas paremate ja ohutumate toodete tagamist siseturul.
<P>
Lõpetuseks sooviksin öelda, et loomulikult olin ka lootnud, et meil avaneb võimalus lähemalt uurida, kuidas oma lapsi siseturul kaitsta. See aga ei leidnud siseturukomisjonis poolehoidu. See tähendab, et me ei kavatse välja töötada eraldiseisvaid lastekaitsemeetmeid; kavatseme lihtsalt parandada üldist tooteohutust.
<P>
Lõpetuseks soovin komisjonile öelda, et oleme kindlal arvamusel, et üldise tooteohutuse direktiiv vajab läbivaatamist. Leiame, et turujärelevalve vajab tugevdamist. Siseturg vajab sidusat turujärelevalvet, et nõuded ei oleks killustatud eri õigusaktidesse. Leiame, et tarvis on ühtainsat sidusat katuslepingut, mis tagaks turujärelevalve parema teostamise. Küsimus on lihtsalt selles, et kodanikud saaksid olla kindlad siseturul müüdavates toodetes ning ettevõtetel oleks siseturu konkurentsi suhtes õiglane ja ühtlane mänguruum. Nende sõnadega lõpetan ning kutsun komisjoni kiiresti alustama üldise tooteohutuse direktiivi läbivaatamist. Samuti kutsun liikmesriike üles eraldama piisavaid ressursse, et tagada korralik turujärelevalve.
<SPEAKER ID="179" NAME="Lara Comi" AFFILIATION="PPE">
(IT) Austatud juhataja, head kolleegid! Suur tänu Christel Schaldemosele meie asjaliku ja viljaka koostöö eest!
<P>
Soovin siinkohal rõhutada aspekti, mida tutvustasin tööstuse, teadusuuringute ja energeetikakomisjoni arvamuses ning mida Christel Schaldemose (keda veel kord tänan) toetas ja oma raportis käsitles: teisisõnu, minu üleskutset komisjonile hinnata uute tehnoloogiate ja materjalide, näiteks mikrokiibid või raadiosagedused, kasutamist toote parema tuvastamise võimaldamiseks, vastates seega kulutõhusal viisil tarbijaohutuse nõuetele.
<P>
See tagaks täieliku jälgitavuse, kuna tarbijatel oleks võimalik tutvuda toote kõikide aspektidega - teisisõnu, eri toomisetappide, materjalide päritolu ja vastutavate isikutega. Samuti kaotaks see probleemi toote päritolu määramise kriteeriumi leidmise ja toote valmistamismaa märkimisega. Õigupoolest just sel põhjusel oleme näinud, et tootemärgistus "Valmistatud Prantsusmaal” eksitab tarbijat, kui selles riigis toimus vaid viimane tootmisetapp.
<P>
Seetõttu kutsun volinikku tungivalt üles selle palvega Euroopa Parlamendi poole pöörduda, kõneledes kahtlemata Euroopa kodanike ja tarbijate nimel.
<SPEAKER ID="180" NAME="Silvia-Adriana Ţicău" AFFILIATION="S&amp;D">
(RO) Austatud juhataja! Ka mina tänan meie kaasparlamendiliiget raporti eest! Soovin teda tänada meie tööstuse, teadusuuringute ja energeetikakomisjonis tehtud muudatusettepanekute vastuvõtmise eest! Soovin välja tuua Euroopa standardite olulisuse, kuna need lihtsustavad ostmisprotsessi sõltumata sellest, kas see toimub traditsioonilisel viisil või elektrooniliselt, ning tagavad tooteohutuse eeskirjadest kinnipidamise.
<P>
Pöördusime komisjoni ja kõikide huvigruppide poole, et tagada Euroopa standardimissüsteemi finantsjätkusuutlikkus, kaasa arvatud avaliku ja erasektori partnerluse ning mitmeaastase finantsplaneerimise kaudu, mis on vajalikud selle süsteemi tasuvuse ja tõhususe tagamiseks. Samuti rõhutasime vajadust stabiilsuse, Euroopa standardite lihtsustamise ja standardite välja töötamise aja vähendamise järele. Kutsusime riiklikke standardiorganeid üles standardeid lihtsustama, vähendades teistele standarditele tehtavate viidete arvu ja tagades kasutajasõbralike juhiste olemasolu.
<SPEAKER ID="181" NAME="Ilda Figueiredo" AFFILIATION="GUE/NGL">
(PT) Austatud juhataja! Toodete ohutusstandarditele on väga oluline suuremat tähelepanu pöörata mitte ainult tootmise, vaid ka tarbijate kaitsmiseks. Standardite lihtsustamine ja nende välja töötamiseks kuluva aja vähendamine ei tohi ohtu seada täielikku garantiid, mida meie tarbijad vajavad. Veelgi enam - ohutusstandardeid puudutavaid aspekte vaadeldes ei tohi me unustada imporditavaid tooteid: ka päritolumärgistuse "made in” kaitsmine on väga oluline. Seetõttu loodame, et komisjon võtab arvesse neid raporti aspekte ja tööstuse, teadusuuringute ja energeetikakomisjoni panust, mille raportöör on vastu võtnud, ning et suudame viimaks saavutada mõningast edu toodete, tootjate ja tarbijate ohutuse tagamisel.
<SPEAKER ID="182" NAME="Franz Obermayr" AFFILIATION="NI">
(DE) Austatud juhataja! Raportis kõneldakse suurtest edusammudest, kuid muret teeb asjaolu, et üldise tooteohutuse direktiivist, mänguasjade ohutuse direktiivist ja RAPEXist hoolimata pärineb umbes 60% raporteeritud toodetest Hiinast ning seetõttu tuleb enamik ohtlikke tooteid turult, mida EL kontrollida ei saa. Loodan, et uus RAPEXi süsteem aitab seda viga parandada. EL peab tarbijate ja nende tervise kaitsmiseks asuma kindlale seisukohale.
<P>
Eriti šokeeriv on, et RAPEXi eelmise nädala andmetel on umbes veerand ohtlikest toodetest suunatud lastele: nukud, veepüstolid, laste söögiriistad, laste turvaistmed. EL reageerib niisugustel juhtudel liiga aeglaselt. Alles nüüd on bisfenooli kasutamine lutipudelite tootmisel keelatud, ometi on selle kahjulik mõju olnud teada juba terve aasta. Mainisin seda küsimuses komisjonile. Peale selle ei keela mänguasjade ohutuse direktiiv endiselt kantserogeenseid tooteid. Lõpetuseks - ohtlike toodete tagasikutsumine peab toimuma kiiremini ja tõhusamalt ning tarvis on selget paranemist toodete jälitatavuses tagasi tooteahela algusesse.
<SPEAKER ID="183" NAME="Zuzana Roithová" AFFILIATION="PPE">
(CS) Austatud juhataja! Oleme pikka aega siin parlamendis otsinud tõhusamaid meetodeid, kuidas takistada aina arvukamate ohtlike toodete turule sisenemist. Nõustun raporti koostajaga, et õigusaktid vajavad läbivaatamist ning see peaks viima kõikide meetmete parema ühendamiseni, kaasa arvatud süüdistuse esitamise parem koordineerimine liikmesriigi tasandil. Samuti toetan välja pakutud kohustust teha riskianalüüs ning kanda selle tulemustest enne uue toote turule laskmist ette. Arvestades asjaoluga, et enamik ohtlikest toodetest pärineb kolmanda maailma riikidest, leian et on väga oluline, et see kohustus lisataks ka rahvusvahelistesse kaubanduslepingutesse, enne kui see kehtestatakse Euroopa tootjatele. Samuti toetan ülejäänud ettepanekuid ning hindan Christel Schaldemose raporti kõrget kvaliteeti.
<SPEAKER ID="184" NAME="Åsa Westlund" AFFILIATION="S&amp;D">
(SV) Austatud juhataja! Soovin tänada Christel Schaldemoset suurepärase raporti eest! Soovin veelgi rõhutada tõsiasja, et tarvis on rohkem ressursse ja juhuslikke tooteohutuskontrolle. Tarbijatena loeme pidevalt ajalehtedest ja kuuleme muudest meediakanalitest, et tarbijaorganisatsioonid on teinud katseid ning alati leidud nõuetele mittevastavaid tooteid. See õõnestab tarbijate kindlustunnet ning võib mõnikord seada ohtu elusid, eriti laste puhul, kes on äärmiselt sõltuvad sellest, et kauplustes müüdavad tooted oleksid kasutamisel ohutud.
<P>
Minu arvates on ehk kõige olulisem kemikaaliohutuse puudumine. Paljud tänapäeva tooted sisaldavad ELis juba keelatud kemikaale. Seda on tavatarbijana tootelt väga raske aru saada. Selles suhtes peaksid liikmesriigid tegema jõulisi pingutusi parema koostöö nimel, et taolised tooted turult eemaldada ja takistada osalisi tooteid turule toomast, kui need sisaldavad ohtlikke kemikaale.
<SPEAKER ID="185" NAME="Maria Damanaki">
komisjoni liige. - Austatud juhataja! Sellel teemal toimus väga huvitav arutelu liikmesriikide tasandil, mille esindajatest peaaegu kõik - peaksin märkima - olid naised.
<P>
Lubage mul komisjoni nimel tänada parlamenti resolutsiooni eest vaadata läbi üldine tooteohutuse direktiiv ja turujärelevalve! Komisjon toetab seda resolutsiooni ning hindab selle suurepärast kvaliteeti kõrgelt.
<P>
Resolutsiooni järeldused peegeldavad igakülgselt viisi, kuidas komisjon kavatseb ELi üldise tooteohutuse direktiivi läbi vaadata. Vajame selget ja tõhusat turujärelevalveraamistikku. Nõustun selles osas kõigiga. Vajame raamistikku, mis tagab toimiva ja ohutute toodetega siseturu. Komisjon on juba alustanud ulatuslikke konsultatsioone paljude sidusrühmadega, et selgitada välja, kuidas seda eesmärki kõige paremini saavutada.
<P>
Ühtsete lahenduste leidmiseks eri tootmissektorites on asepresident Antonio Tajani ja volinik John Dalli kokku leppinud koostöös ELi turujärelevalvereeglite kindlustamise nimel. Komisjon on võtnud südameasjaks tagada, et nii tarbijad kui ka ettevõtted saaksid kasu ELi ohutute toodetega siseturust. Seetõttu täpsustame ja uuendame olemasolevaid ELi tooteohutusreegleid, et parandada tarbijate tervise ja ohutuse kaitset.
<P>
Peame silmas pidama oma rahastusvõimalusi ja marginaale ning austama ka liikmesriikide pädevusi, kuid reeglid peaksid suutma tõhusalt tuvastada uusi riske ja nendele seejärel adekvaatselt reageerida - olen nõus, et globaalsed tarneahelad hõlmavad uusi ohtusid. Samuti nõustun parlamendiga, et erilist tähelepanu tuleks pöörata lastele mõeldud toodetele.
<P>
Samal ajal peaks läbivaatamine tagama ELi majandustegevuses osalejatele ühtlasema mängumaa ning vähendama tarbetuid halduskulutusi. Meile peaks nüüd kättesaadav olema järjepidevus üldises tooteohutuse direktiivis sätestatud tooteohutuse reeglite ja 2008. aasta kaupade paketis sisalduvate reeglite vahel. Seetõttu pannakse majandustegevuses osalejatele selgemad tooteohutuskohustused. Parandatakse ka praegusi liikmesriikide turujärelevalve koostöö ja koordinatsiooni mehhanisme.
<P>
Viimasena tuleks täiustada ka toiduks mittekasutatavate toodete kiire hoiatuse süsteemi RAPEX. See süsteem on väga oluline ning kasutame seda juba koostöös Hiina ja teiste riikidega, kuid peame seda kindlasti täiustama, et seista vastu kõikidele eelmainitud probleemidele.
<P>
Asepresident Antonio Tajani ja volinik John Dalli kavatsevad esitada üheskoos ettepaneku ühtseks ja sidusaks ELi turujärelevalveraamistikuks. Soovin selle väga hea resolutsiooni eest parlamenti veel kord tänada!
<SPEAKER ID="186" NAME="Juhataja">
Arutelu on lõppenud.
<P>
Hääletus toimub teisipäeval, 8. märtsil kell 12.
<P>
Kirjalikud avaldused (kodukorra artikkel 149)
<SPEAKER ID="186" NAME="Ildikó Gáll-Pelcz" LANGUAGE="HU">
Tarbijakaitse- ja tooteohutusõiguse õigusnormide jõustamise eest vastutavate asutuste tehtav koostöö on siseturu toimimisel väga oluline. Turujärelevalvet ja kiire hoiatuse süsteemi RAPEX tuleb edasi arendada ning Ungari asjatundjad peavad eriti suurt tähelepanu pöörama ohtlike toodete ringlusest kõrvaldamisele. Olen seisukohal, et siseturu killustumise vähendamiseks on tarvis tugevamat tarbijamõõdet, et parandada jaemüügiturgude tööd ning võimaldada tarbijatel langetada paremaid otsuseid. Kõik need tegurid võivad mängida väga olulist rolli Euroopa põhiväärtuste tagamisel, milleks on terviklus, avatus, solidaarsus ja läbipaistvus. Usun, et väga oluline tõhusa turujärelevalvesüsteemi toimimisel on ka veelgi tugevam koostöö liikmesriikide vahel ning sellisena on sidususe eesmärgil hädavajalik tagada ühtne tõlgendusviis ja osalemine turujärelevalveasutuste töös. Asutused peavad oma tähtsaimaks eesmärgiks võtma kõrgetasemelise koostöö mitte ainult riiklike partnerasutuste, vaid ka teiste liikmesriikidega. Selle eesmärgi saavutamiseks sõlmiti ja uuendati ka minu riigis hiljuti mitut koostöölepingut. Need lepingud rõhutasid senisest enam koostööd turujärelevalve valdkondades. Kokkuvõtteks peame näitama oma kodanikele mitte ainult sõnades, vaid ka tegudes Euroopa lisatavat väärtust ning seda, et üleilmastumise ajajärgul on Euroopa Liit tähtsam kui kunagi varem.
