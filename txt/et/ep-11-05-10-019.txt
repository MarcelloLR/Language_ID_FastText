<CHAPTER ID="019">
Tekstiilinimetused ja tekstiiltoodete märgistamine (arutelu) 
<SPEAKER ID="679" NAME="Juhataja">
Järgmine päevakorrapunkt on Toine Mandersi siseturu- ja tarbijakaitsekomisjoni nimel tehtud soovitus anda teisele lugemisele nõukogu esimese lugemise seisukoht võtta vastu Euroopa Parlamendi ja nõukogu määrus tekstiilkiudude nimetuste ja tekstiiltoodete kiukoostise märgistamise ja tähistamise kohta, millega tunnistatakse kehtetuks nõukogu direktiiv 73/44/EMÜ, Euroopa Parlamendi ja nõukogu direktiiv 96/73/EÜ ning Euroopa Parlamendi ja nõukogu direktiiv 2008/121/EÜ (13807/4/2010 - C7-0017/2011 -.
<SPEAKER ID="680" NAME="Toine Manders">
raportöör. - (NL) Austatud juhataja! Soovin tänada kõiki ja eelkõige kõiki variraportööre suurepärase koostöö eest. Samuti tänan komisjoni õhkkonna eest, milles meie koostöö on kulgenud! Soovin tänada ka nõukogu, kuna usun, et tänu Ungari eesistumisele oleme selles konkreetses küsimuses ummikust välja saanud. Eriti suurt rõõmu teeb mulle see, et tegemist on määruse, mitte direktiiviga. Olen seisukohal, et määrused on siseturu täiendamiseks õige vahend - juhuslikult demonstreeris seda oma uurimistöös selgelt ka professor Mario Monti.
<P>
Töötame välja liiga palju õigusakte, mida rakendatakse eri tasanditel, ning seetõttu ei toimi siseturg nii, nagu peaks. Mul on hea meel, et seda probleemi arutatakse, ja märgin, et meil on tõepoolest õnnestunud siin paljusid asju parandada. Ettepanekuga tegeles siseturu- ja tarbijakaitsekomisjon. Tegelikult ei mainitud esialgses ettepanekus tarbijat peaaegu üldse; meie poliitikutena mõistsime, et peame selles raportis kaitsma ka tarbija huve, ning seda oleme ka teinud.
<P>
Arvestada tuleb mitme olulise aspektiga - siinkohal pean eriti silmas allergilisi reaktsioone käsitlevat uurimistegevust. Komisjon on mõista andnud, et on valmis nendes olulistes küsimustes uurimuse tegema. Esitan selle uurimuse hiljemalt 2013. aasta 30. septembriks ning kaasan sellest tulenevad positiivsed tulemused ka täiendavatesse õigusaktidesse. Nõukogu on avaldanud valmisolekut aidata asju läbi mõelda, kui tulemus on positiivne ja saavutatav.
<P>
Räägime pisut allergilistest reaktsioonidest ja keemilistest ainetest - oleme tunnistajaks üha suuremale tarbijate arvule, kellel tekivad allergilised reaktsioonid, kui nad kannavad teatud riideid või söövad, nuusutavad või hingavad sisse teatud tooteid. Leiame, et tarvis on uurida võimalust tarbijaid niisuguste võimalike allergiliste reaktsioonide eest hoiatada. Samuti on sageli levinud eksitavad kaubandustavad. Need on küll alates 2005. aastast Euroopa Liidus keelatud, kuid on näha, et päritolumärgistustel on tootjariik liiga ebaselge.
<P>
Selle kohta ei ole kuigi palju õigusakte, mis tähendab, et üsna sageli reegleid kuritarvitatakse. Samuti oleme komisjonil palunud uurida võimalust kehtestada selged seadused ja tingimused, et tagada, et tootjad, kes väidavad, et tooted valmistati näiteks Hollandis, Itaalias või Saksamaal, suudaksid tagada, et see nii ka on. Me ei soovi olukordi, kus 99% tootest on valmistatud Hiinas ja Euroopa Liidu liikmesriigis tehakse vaid lõppviimistlus, kuid toode kannab siiski armsat märgistust, mis ütleb, et see on valmistatud Euroopas ("Made in Europe”).
<P>
See hõlmaks näiteks ka võltsimist. Eriti palju rõõmu valmistab mulle tõsiasi, et avame ukse moodsale tehnoloogiale ega aja läbi lihtsate vanamoodsate tekstiiltootemärgistustega, vaid kavatseme uurida võimalust kasutada tänapäevast tehnoloogiat, et anda tarbijale parimat võimalikku teavet. Nõukogu on juba otseselt nõustunud märgistusega, mis viitab, kas rõivad sisaldavad loomset päritolu materjale, kuna üha raskem on välja selgitada, kas karusnahk on ehtne või imitatsioon, ning paljudele tarbijatele on sedasorti teave oluline.
<P>
Euroopa Komisjoni tulevane uurimus on mõeldud peamiselt siseturu korralikku toimimist takistavate tegurite kõrvaldamiseks ja elektroonilise kaubanduse arengu prognoosimiseks. Kui soovime, et elektrooniline kaubandus laieneks, peame tagama Euroopa märgistusstandardite olemasolu. Loodan, et see uurimus toob selles asjas selgust.
<P>
Samuti tundub mulle, et tänapäeva maailmas ei pea me enam märgistusel kasutama 23 keelt, kuna nüüdisaegsed tehnoloogiad suudavad sellele probleemile paremaid lahendusi pakkuda.
<P>
Loodan, et nõukogu homne avaldus on positiivne ja tagab meile positiivse tulemuse, ning soovin tänada kõiki, kes on selle positiivse tulemuse saavutamisele kaasa aidanud.
<SPEAKER ID="681" NAME="Enikő Győri">
nõukogu eesistuja. - (HU) Austatud juhataja, volinik, Toine Manders, head kolleegid! On suur saavutus, et on jõutud kokkuleppele teises lugemises ettepaneku kohta, mis puudutab määrust tekstiilikiudude nimetuste ja tekstiiltoodete kiukoostise märgistamise kohta. See ei oleks olnud võimalik ilma tiheda koostööta kolme institutsiooni vahel.
<P>
Lubage mul nõukogu nimel avaldada tunnustust Euroopa Parlamendile suurepärase koostöö eest! Eriti sooviksin tänada raportöör Toine Mandersit ja tema kolleege väga väärtusliku töö eest, millega nad on sellesse protsessi panustanud. Samuti tunnustan eesistujariike Rootsit, Hispaaniat ja Belgiat, kuna praegune tulemus oleks jäänud saavutamata, kui ei oleks olnud nende suurepärase kvaliteediga tööd.
<P>
Komisjon on kogu selle perioodi vältel olnud asjalik ja koostöövalmis partner ning ka temale tuleb öelda suur tänu. Kui kõik läheb plaanipäraselt, saab nõukogu määruse teksti vastu võtta sügise alguses ning õigusakt hakkaks seega kehtima 2012. aastast.
<P>
See määrus aitab märkimisväärselt kaasa siseturu tööle ning parandab selles olulises sektoris konkurentsivõimet. Praeguse regulatiivraamistiku lihtsustamine ja arendamine uute tekstiilikiudude välja töötamiseks ja kasutamiseks ergutab tekstiili- ja rõivatööstuse uuendusi. Tekstiilikiudude kasutajad ja tarbijad saavad uute ja uuenduslike toodete eeliseid varem nautima hakata.
<P>
Eesistujariik Ungari usub, et see määrus annab ettevõtjatele suurema õiguskindluse ja parandab siseturu tarbijakaitset.
<P>
Läbivaatamise sätte tulemusena saavad kaasseadusandjad teha teadlikke otsuseid, kuna komisjon teeb põhjaliku uuringu edasiste kohustuslike märgistamisnõuete kohta. Need võivad hõlmata hooldusjuhiseid, suurusnumbrite standardimist, päritolumaa ja allergeenide näitamist, elektroonilist märgistamist ja teisi uusi tehnoloogiaid.
<P>
Euroopa Parlament ja nõukogu rõhutavad oma ühisdeklaratsiooni projektis, et omistavad erilist tähtsust tekstiiltoodete jälgitavusele ja uute tehnoloogiate kasutuselevõtule.
<P>
Loodame, et komisjon pöörab nendele küsimustele oma raportis erilist tähelepanu. Kuni selle ajani võimaldab see õigusakt uute tekstiilikiudude kiiret autoriseerimist.
<P>
Määruse kohaselt peab märgistusel olema esitatud kanga täpne koostis, kuid see kehtestab ka uue nõude loomset päritolu mittetekstiilsete osade kohta. Nagu Toine Manders on viidanud, on tarbijatel võimalik tänu sellele langetada palju teadlikumaid otsuseid. Tõsiasi, et see õigusakt loodi määruse kujul, parandab õiguskindlust. Veel kord palju õnne ja tänan tähelepanu eest!
<SPEAKER ID="682" NAME="Antonio Tajani" LANGUAGE="IT">
Austatud juhataja, head kolleegid! Tänan raportööri Toine Mandersit, teisi variraportööre ning siseturu- ja tarbijakaitsekomisjoni (IMCO) töö eest kokkuleppe jõudmise nimel pärast keerulisi läbirääkimisi. Minu arvates on väga oluline teisel lugemisel kokkuleppele jõuda, kuna see võimaldab kodanikel ning ettevõtetel uutest kiududest ja nendest valmistatud uuenduslikest toodetest kiiremini kasu saada ning riikide valitsustel oleks võimalik kulusid vähendada.
<P>
Tänan täiskogu veel kord selle eest, et see muudatusettepanekute esitamisega institutsioonidevahelisele arutelule kaasa aitas. Mõnedes ettepanekutes on erilist tähelepanu pööratud selle küsimuse poliitilisele mõõtmele ja tarbijahuvidele. Esimesel lugemisel, kui parlament selle raporti suure häälteenamusega vastu võttis, rõhutati, et peame käivitama ulatusliku arutelu tekstiiltoodete märgistamise kohta, käsitledes ka päritolumaa märkimise teemat, ning tegime ettepaneku määruse rakendusala teatud sektoritele laiendada. Nagu teate, nõudsid järgnevatel kuudel nõukoguga toimunud läbirääkimised kõikide poolte paindlikkust, et leida institutsioonide jaoks sobivad lahendused.
<P>
Usun, et kõneluste tulemusel koostatud tekst on tasakaalustatud kompromiss, mis hõlmab paljusid Parlamendi esitatud muudatusettepanekuid ja jätab ruumi edasiseks arenguks lähitulevikus, mis - nagu Enikő Győri oma kõnes märkis - on väga oluline. Lühiajalises perspektiivis või senikaua, kuni uus määrus jõustub, on tarbijatel rohkem teavet loomset päritolu mittetekstiilsete osade olemasolu kohta ning juurdepääs tekstiiltoodete täielikku koostist puudutavale teabele.
<P>
Teine uue määruse otsene tulemus on lihtsustamine, kuna komisjon muudab üle 50 lk paksuse üksikasjaliku tehnilise lisa ühtlustatud Euroopa standarditeks. Veelgi olulisem on aga, et selle määruse otsesed tulemused ei ole protsessi viimane etapp. Vastupidi, need on edasiste analüüside ja õigusakti parandamise lähtepunkt. Õigupoolest annab uus määrus lühiajalises perspektiivis põhjaliku ülevaatamisklausli, mis kutsub komisjoni selles valdkonnas vajaduse korral edasisi märgistusnõudeid esitama. Seejärel teeb komisjon sobivad seadusandlikud ettepanekud nendes valdkondades, mis nõuavad suuremat ühtlustamist. Võtan siinkohal endale parlamendi ees kohustuse viivitamatult ja põhjalikult selle läbivaatamisega tegeleda.
<P>
Juba valmistame ette tarbijatega konsulteerimist mõnes olulises küsimuses, näiteks mis tüüpi teave on oluline ja kuidas seda tuleks avaldada; mil viisil peaks tehnoloogiline areng, näiteks elektrooniline kaubandus, mõjutama tekstiiltoodete ostu; mil määral mõjutab kasvav jälgitavuse, säästlikkuse ja ettevõtte sotsiaalse vastutuse vajadus tekstiilikiudude turgu; kuidas saaksime digitaalajastul olemasolevat tehnoloogiat paremini ära kasutada; kuidas saaksime meie Euroopa Liidu institutsioonidena kohandada oma seadusi vastavalt kodanike kasvavatele vajadustele, mis puudutavad eetilisi, sotsiaalseid ja keskkonnaprobleeme.
<P>
Austatud juhataja, need on vaid mõned teemad, millega on töö juba alanud. Nagu arvata võib, on päritolumaa märkimine kahtlemata üks meie töö prioriteete ja põhipunkte. Läbivaatamine annab seega võimaluse taaskinnitada oma toetust päritolutähistusele ning see küsimus lõplikult selgeks teha, kuna see on Euroopa ettevõtete konkurentsivõime ja ELi kodanike tervise seisukohalt väga oluline instrument. Uurime seda küsimust sügavuti ning töötame välja selged reeglid, ennetame eksitava teabe jagamist ning lihtsustame tarbijate jaoks vastutustundlike valikute tegemist tekstiiltoodete ostmisel.
<P>
Nagu raportöör Toine Manders juba ütles, kavatseb komisjon hinnata ka allergiate ja tekstiiltoodetes kasutatavate kemikaalide seost. Spetsiaalsed analüüsid selles vallas võimaldavad leida parima viisi olemasolevate õigusaktide, näiteks REACHi kasutamiseks. Lubage, ma selgitan lühidalt: päritolumärgistuse kasutamisel saavad ostjad olla kindlad, et ostavad tekstiiltoote, mis ei ole nende ega nende laste tervisele kahjulik, kuna märgistus vastab kõikidele selle olulise määruse reeglitele, mille on Euroopa institutsioonid märkimisväärsete ohverduste hinnaga kohaldanud kõikidele selle sektori tööstustele.
<P>
Ülevaatamisklausel - ja tänan veel kord nõukogu, et see rõhutas selle tähtsust ja kuulutas oma valmisolekut viivitamatult komisjoniga koostööd teha, et määrus üle võtta - nõuab komisjonilt raporti esitamist 2013. aasta 30. septembriks, millele võib järgneda seadusandlik ettepanek. Olen võtnud oma ülesandeks nõutavat aega vähendada ja andnud oma meeskonnale juba juhised töö alustamiseks.
<SPEAKER ID="683" NAME="Lara Comi">
fraktsiooni PPE nimel. - (IT) Austatud juhataja, volinik, head kolleegid! Tänu kõikide suurtele jõupingutustele parlamendi ja nõukogu vastukäivate seisukohtade vahel ühise keele leidmise nimel oleme selles olulises toimikus viimaks ometi üksmeelele jõudnud. Minu eesmärk oli, on ja on ka edaspidi tagada, et tekstiiltoodete päritolule kohaldataks siduvaid eeskirju, kuna tarbijaid ja ettevõtteid tuleb kahtlemata kaitsta. Usun, et täna saavutatud kompromiss on väga hea tulemus.
<P>
Õhutasin oma kaasparlamendiliikmeid nõukoguga võitlema - kasutan seda sõna põhjusega, sest läbirääkimised ei olnud vähimalgi määral lihtsad. Võitlesime nii päritolutähiste saavutamise kui ka jälgitavuse tagamise nimel. Viimane neist kahest on tarbija jaoks enne toote ostmist väga oluline teave. Tänapäeval leiavad Euroopa tarbijad tekstiiltooteid, mis kannavad märgistust "Made in Italy” (toodetud Itaalia), "Made in Germany” (toodetud Saksamaal) või "Made in France” (toodetud Prantsusmaal), kui tegelikult on need peaaegu tervenisti mujal valmistatud.
<P>
Samuti nõudsime uute märgistamistehnoloogiate kasutuselevõttu, nagu mikrokiibid ja raadiosagedustuvastus (RFID), et takistada toodete võltsimist. Oleme tõepoolest laiendanud määruse ettepaneku kohaldamisala, kuna usume, et tekstiilisektor vajab hädasti paremat kaitset. Parlamendi ja nõukogu vastu võetav ühisdeklaratsioon näitab jälgitavuse ja päritolutähistuse tähtsust. Ma ei varja tõsiasja, et nõukogu volte-face muudab mu tuleviku suhtes enesekindlaks.
<P>
Ootame suure huviga komisjonilt - mida veel kord koostöö eest täname - nõutud uurimust ja tänan siiralt Antonio Tajanit, et ta võttis äsja kohustuse asjakohast ajakulu vähendada, kuna tekstiilitööstuse vajadused on pakilised. Me ei saa jätta tähelepanuta oma kodanike vajadust tõese tooteteabe järele. Lõppude lõpuks oleme kõik tarbijad ja selle eesmärgi saavutamine on kõikide huvides.
<SPEAKER ID="684" NAME="Christel Schaldemose">
fraktsiooni S&D nimel. - (DA) Austatud juhataja, volinik, head kolleegid! Sooviksin samuti väga tänada suurepärase kompromissi eest, mille suutsime saavutada. Raportöör Toine Manders on teinud eriti väärtuslikku tööd ning taganud, et meile saaks siin Euroopa Parlamendis osaks tõeliselt suurepärane koostöö. Oleme pärast komisjoni ettepaneku esitamist käinud pika tee. See oli alguses peamiselt tehniline ettepanek ja hõlmas kasu vaid ettevõtetele. Õnneks aga õnnestus meil siin Euroopa Parlamendis ettepanekuga töötades kaasata punkte, mis muudavad selle õigusakti ka tarbijatele kasulikuks. Usun, et see on täiesti hädavajalik.
<P>
Selle tulemusena on meil pärast selle õigusakti rakendamist parem märgistamiskord ja tarbijate turvatunne suureneb. Minule ja ka Sotsiaaldemokraatide ja demokraatide fraktsioonile Euroopa Parlamendis oli kõige olulisem tegur tagada, et siseturul müüdavad tekstiilid ei põhjustaks terviseprobleeme. Seetõttu oleme väga rahul, et nõue, et tekstiilis ei tohi olla ohtlike ainete jääke, mis võiksid põhjustada allergiaid, sai heakskiidu - ja nagu volinik äsja ütles, et tehakse uurimus, mis tagaks, et see nii ka oleks. See on väga oluline ja teeb meile fraktsioonis S&D suurt rõõmu.
<P>
Samuti nõustume, et toodete jälgitavus ja päritolu on väga olulised ning ka tarbijad soovivad innukalt sedasorti teavet saada. Isiklikult loodan, et suudame saavutada sellest pisut enam ja tulevikus kehtestada ka ühtlustatud rõivasuurused ning kasutada tekstiilide märgistamisel uusi tehnoloogiaid. Siiski arvan tõesti, et oleme palju saavutanud. Peaksime seda võtma kui õppetundi, et kui siin ELis õigusakti kehtestame, peab see kasu tooma nii ettevõtetele kui ka tarbijatele. See on parim viis tagada hästitoimiv siseturg. Sooviksin lõpetada, väljendades veel kord silmapaistva koostöö eest siiraimat tänu kõikidele kaasparlamendiliikmetele. Arvan, et saavutasime väga hea tulemuse.
<SPEAKER ID="685" NAME="Cristian Silviu Buşoi" LANGUAGE="RO">
Austatud juhataja! Kõigepealt tahan õnnitleda meie raportööri Toine Mandersit tehtud hea töö ja visaduse eest, mida ta on üles näidanud selle määruse ettepaneku nimel nõukoguga peetud läbirääkimistel.
<P>
Mul on hea meel kokkuleppe üle, mille me ülemkoguga teisel lugemisel saavutasime. Usun, et kuigi seda kokkulepet saaks veel parandada, annab see tekstiilitööstuse konkurentsivõimele uue hoo, tagades samas tarbijatele parema teabe. Sellel otsusel on arvukalt positiivseid punkte. Esiteks lihtsustati 1. lisas uute kiudude lisamise menetlust. See aitab vähendada tekstiilitööstuse halduskulusid ja võimaldab kokku hoitud raha uuendustesse suunata. Samuti on sellest meetmest kasu tarbijatel, kuna soodustatakse uuendusi.
<P>
Samuti arvan, et see määrus on oma märgistamisnõuetega tarbijale kasulik. Tarbijatele piisava teabe andmine, et nad saaksid langetada teadlikke otsuseid, on täiesti loomulik samm. Märgistamist käsitlevad arutelud on kestnud kauem, kui komisjon alguses pakkus. Sellegipoolest arvan, et sellest on Euroopa tarbijatele vaid kasu. Nõustun, et vajame rohkem aega mõne täiendava märgistusnõude mõjude hindamiseks, eriti mis puudutab toodete päritolu, töötlemismeetodit ja ühtlustatud suurusnumbrite süsteemi kasutuselevõttu. Seetõttu tähistab komisjoni uurimus esimest sammu sellel teel.
<P>
Lõpetuseks usun, et loomset päritolu mittetekstiilsete osade märgistamisnõue on tõeline edusamm, kuna tarbijad ei soovi osta tekstiiltooteid, mis sisaldavad teatud materjale. Arvan, et tervikuna aitab see määrus süvendada tekstiilkaupade ühtset turgu, mida täielikult toetan.
<SPEAKER ID="686" NAME="Adam Bielan">
fraktsiooni ECR nimel. - (PL) Austatud juhataja! Kehtiva õigusraamistiku lihtsustamine tekstiilkaupade märgistamise teemal peaks soodustama uute tekstiilide väljatöötamist ja turuletoomist. Ettepanek, mille üle homme hääletame, erineb oluliselt sellest, mille Euroopa Komisjon esitas ja mis koosnes peamiselt tehnilistest muudatustest, mis lihtsustaksid juba kehtivaid õigusakte.
<P>
Raporti esialgne eesmärk oli kiirendada uute tekstiilide registreerimise menetlust, et tagada tõhus toetus uuendustele Euroopa tekstiili- ja rõivatööstuses, võimaldades samal ajal tarbijatel nüüdisaegsete toodete eeliseid kiiremini kasutama hakata. Hoolimata tõsiasjast, et töö menetluste lihtsustamiseks on enam kui kahe selle toimikuga töötatud aasta jooksul aeglustunud, sooviksin märkida, et parlament tegi ettepaneku määruse esialgset rakendusala laiendada, eriti selleks, et kaasata sätted, mis käsitlevad tekstiiltoodete päritolumaad. Seega on mul hea meel, et leitud on tasakaalustatud kompromiss. Siiski juhiksin tähelepanu sellele, et minu fraktsioon otsustas heaks kiita ettepaneku esialgse versiooni, mis toob ettevõtetele ja tarbijatele kiiret kasu. Märkisime kohe alguses, et töö nende probleemidega ei tohiks toimuda tehnilise raporti kontekstis. Seetõttu palutakse komisjonil viia läbi sügavam analüüs kohustuslike päritolumärgistuste kohta tekstiiltoodetel, mis on toodetud väljaspool ELi, ning 2013. aastaks koostab see raporti toodete päritoluriigi märgistamise süsteemi võimaliku käivitamise kohta. Selle raportiga võib kaasas olla seadusandlik ettepanek.
<P>
Parlamendi ja nõukogu kompromiss tagab samuti, et rõivastel olevad etiketid hakkavad kandma teavet kasutatud materjalide ja loomse päritolu kohta. Kui tulevikus hakatakse tegema tööd selle nimel, et luua uued võimalused tarbijate tekstiilkaupade kohta teavitamiseks, näiteks üleeuroopaline suurusnumbrite ühtlustamine või RFID-tehnoloogia, pidagem meeles, et peaksime kasutama pragmaatilist lahendust, mis on kooskõlas tarbijate ootuste ja tööstuse võimalustega.
<SPEAKER ID="687" NAME="Eva-Britt Svensson">
fraktsiooni GUE/NGL nimel. - (SV) Austatud juhataja! Väidame, et tarbijate võim on oluline, ja kui me seda tõsiselt võtame, peame kindlasti andma tarbijatele võimaluse oma võimu kasutada. Peame tagama, et nad saaksid piisavat tooteteavet ja muud infot, et langetada arukaid ja teadlikke otsuseid. Seetõttu sooviksin tänada meie raportööri Toine Mandersit, eriti tema visaduse ja pühendumuse eest määrusesse tarbijamõõte lisamise tagamisel. Samuti soovin tänada variraportööre, kes on tarbijavõimu suurendamisel üles näidanud suurt pühendumust. Variraportöörina olen Euroopa Ühendatud Vasakpoolsete / Põhjamaade Roheliste Vasakpoolsete liitfraktsiooni nimel esitanud muudatusettepaneku, mis puudutab päritolumärgistust, loomsete toodete kohustuslikku märgistust ning eetilist- ja keskkonnamärgistust. Seda ei lisatud määrusesse, kuid olen saavutatud kompromissiga väga rahul ning soovin väljendada oma toetust sellele.
<P>
Tekstiilitööstuses kasutatavate kemikaalide ja eri toodete kohta valitseb teabepuudus. Komisjon on lubanud teha sellekohase uuringu ning sooviksin lihtsalt rõhutada, kui oluline on niisuguse uuringu tegemine, et muu hulgas kaitsta rahvatervist ja võidelda allergiatega, mille esinemissagedus on märgatavalt tõusnud. Peame suutma olemasolevaid seoseid näha ja neid võimaluse korral ka tõendama.
<P>
Mulle teeb rõõmu ka see, et loomset päritolu tekstiiltooted tuleb samuti märgistada, ning sooviksin kasutada oma kõneaega, et tänada teid kõiki suurepärase töö eest tarbijate positsiooni tugevdamisel. Tänan teid!
<SPEAKER ID="688" NAME="Oreste Rossi">
fraktsiooni EFD nimel. - (IT) Austatud juhataja, head kolleegid! See meede on loodud asendama kolme vananenud direktiivi ning on seotud Euroopa Liidu turule sisenevate tekstiiltoodete märgistamise ning nende koostisosade registreerimise ja nimetamisega.
<P>
Esimesel lugemisel võeti vastu tekst, mis nõudis toote päritolu lisamist etiketile ning täielikku ja kohustuslikku loendit toote koostise kohta. Kahjuks näib nõukogu seisukoht olevat vastuolus parlamendi vastu võetud tekstiga, kuna see on tekstiiltoodete märgistamisel vastu igasugusele päritolumärgistusele ja jälgitavusele.
<P>
Selleks et see meede teisel lugemisel vastu võetaks, on siseturu- ja tarbijakaitsekomisjon (IMCO) nõustunud tekstiga, mis meid ei rahulda, kuna selles ei nõuta päritolumärgistust. Seetõttu hääletame selle vastu, kuna eesmärk tagada tarbijatele tõene ja täpne teave toote päritolu ja koostise kohta on jäänud saavutamata.
<SPEAKER ID="689" NAME="Antonio Cancian" AFFILIATION="PPE">
(IT) Austatud juhataja, volinik, minister, head kolleegid! Selle uue määrusega tekstiiltoodete märgistamise kohta, mille üle homme täiskogu istungil hääletame, saavutab Euroopa eesmärgi, mille poole on aastaid püüelnud. Siiski saab seda võtta vaid kui esimest sammu kõikehõlmavate õigusaktide poole, mis kaitseks kõiki Euroopa tarbijaid, näidates toodete päritolumaad ja rakendades uut ja täpset jälgitavuse mehhanismi.
<P>
Tervitan üleskutset Euroopa Komisjonile koostada õigusakti ettepanek uute täpsemate ja täielikumate märgistussüsteemide vastu võtmiseks. Need annaksid parema teavet kolmandatest riikidest imporditud ning Euroopa Liidus müüdavate tekstiiltoodete omaduste ja päritolu kohta, kaitstes seeläbi kliente väärate, sobimatute ja eksitavate väidete eest toodete päritolu kohta. Loodan, et see julgustab uuendusi tekstiili- ja rõivatööstuses, muutes tarbijatel lihtsamaks uuenduslike toodete eelistest osa saada.
<P>
Ettepanek toetab ka Euroopa töötlevat tööstust ja tagab selle äri globaalses plaanis. Lõpetuseks - parlament saadab nende meetmete kaudu liikmesriikide valitsustele positiivse sõnumi, et need nõustuksid tekstiiltoodete jälgitavuse kasutuselevõtuga. See annab tarbijatele päritolumärgistuse kohta laialdasema ja tõesema teabe kui praeguse seadusandluse kohaselt ning väldib tarbija eksitamist.
<P>
Nüüd vajame tekstiiltoodete märgistamist käsitlevate määruste laiendamist kõikidele turusektoritele, koordineerides seeläbi eri seadusandlikke ettepanekuid ja nõudes, et nõukogu võtaks kiiresti vastu kiudude ja tekstiilide ettepaneku ning üldise päritolu märkimist käsitleva määruse, mis eelmise aasta oktoobris Strasbourgis heaks kiideti. Nagu Antonion Tajani on juba rõhutanud, on tähtaeg 30. september 2013 liiga hiline. Seetõttu loodame tema lubadusele see tähtaeg ettepoole nihutada.
<SPEAKER ID="690" NAME="María Irigoyen Pérez" AFFILIATION="S&amp;D">
(ES) Austatud juhataja! Soovin oma kõnet alustada tänusõnadega kõikidele neile, kes tegid kokkuleppe saavutamise võimalikuks!
<P>
Tegemist on raportiga, mida peaksime kõik toetama, kuna see mõjutab kõikide avalikkuse liikmete igapäevast elu, kuid endale omases konstruktiivses vaimus sooviksin tähelepanu juhtida paarile asjaolule.
<P>
Esmalt soovin juhtida tähelepanu sellele, kui oluline on anda klientidele tekstiiltoodete koostise kohta täpset ja asjakohast teavet, mis oleks aga siiski ennekõike arusaadav ning ühtlane: põhjalik teave on kasutu, kui avalikkus seda seejärel dešifreerida ei suuda. Oleme astunud vajaliku sammu edasi, kuid sellest siiski ei piisa: peame tegema rohkem edusamme ja kaitsma avalikkuse kõige haavatavamaid liikmeid.
<P>
Head kolleegid! Väga oluline on luua Euroopa suurusmärgistuse süsteem, mis põhineb kehamõõtudel, kuna esimene asi, mida rõivaid ostes vaatame, on nende suurus. Seetõttu peaksime olema palju sihikindlamad ja püüdlema suurusnumbrite ühtlustamise poole.
<SPEAKER ID="691" NAME="Olle Schmidt" AFFILIATION="ALDE">
(SV) Austatud juhataja! Soovin Toine Mandersit tänada ja eriti positiivselt välja tuua tõsiasja, et nüüd on määrusesse kaasatud ka nõue, et karusnahast valmistatud osad tuleb ära märkida. Nagu me kõik teame, on märgistamine tarbijatele hea. Samuti teame, kui oluline on valikuvabaduse olemasolu, ja selleks, et tarbijad saaksid teha kaalutletud otsuseid, on vajalik hea ja tõene teave, millest on lihtne aru saada. Siin on mul aga päritolumärgistusega seotud probleem. Tänapäeva tooted valmistatakse sageli eri riikidest pärit tekstiilidest ja osadest ning on peaaegu võimatu riideeseme päritolu korrektselt märkida. Toine Manders puudutas seda probleemi ka ise: kuhu tõmbame piiri, mida märgistada, ja kui palju peaks konkreetsest riigist pärinema?
<P>
Tänapäeva globaliseerunud maailmas võib päritolumärgistus olla viis võimaldada tarbijatele põhjalikku teavet, mille alusel langetada õigeid otsuseid. Samas võib see olla ka märk peidetud protektsionismist ning mõnikord, kui neid kõnesid kuulen, tekib tunne, et ma nii kuulen kui ka näen seda. Just avatud piirid ja vaba kaubandus on teinud Euroopa rikkaks ning Euroopa tarbijad teavad seda. Tänan teid!
<SPEAKER ID="692" NAME="Anna Rosbach" AFFILIATION="ECR">
(DA) Austatud juhataja! Tekstiilitööstus on ülemaailmne. Riided, mida kanname, on enne valmistoodetena ELi tarbijani jõudmist sageli terve maailma läbi käinud. See raport on kõikehõlmav, põhjalik ja väga tehniline. Õige tasakaalu leidmine konkurentsivõime, tarbijate teabesaamisõiguse ja ülemaailmse jälgitavuse võimalikkuse vahel on keeruline. Tarbijatel on õigus teada, missuguseid keemilisi aineid toote valmistamisel kasutati, kust on pärit tooraine ja muud olulist. Kuidas aga leida tasakaal rõiva kaelusel oleva lõputu deklaratsiooni ja pisikese sildikese vahel, mis vaid keelab riideeset pesta?
<P>
Märgistus peaks olema üheselt mõistetav ja andma selget teavet, et kodanikud saaksid valiku teha enda põhimõtetest lähtuvalt. See kompromiss on samm õiges suunas. Siiski ei viida komisjoni uuringut ellu enne 2013. aastat. See peaks looma aluse viisile, kuidas kliendid saavad märgistuse abil täpset teavet päritoluriigi kohta ja täiendavat teavet, mis tagab tekstiiltoodete täieliku jälgitavuse. Loodan, et sellest alusest saab alguse mõistlik ja kasutatav õigusakt. 2013. aastani on veel kaua aega, mistõttu on mul hea meel, et volinik soovib tuua ettepoole õigusakti kuupäeva, mis tagab tarbijatele täieliku teabe. Tänan teid, volinik! Euroopa Konservatiivid ja Reformistid hääletavad selle ettepaneku poolt.
<SPEAKER ID="693" NAME="Jacky Hénin" AFFILIATION="GUE/NGL">
(FR) Austatud juhataja! 2005. aastal jättis tekstiilikvootide kaotamine uksed Euroopa Liitu pärani valla igat tüüpi dumpingule. Sellel oli tööhõivele ja keskkonnale katastroofiline mõju ning hoolimata sellest, mis pealtnäha paistab, on sellel karastroofiline mõju ka tarbijate tervisele.
<P>
On viimane aeg võtta kasutusele meetmed, mille eesmärk on kaitsta ja arendada töökohti ning edendada oskusteavet tekstiilitöötajate seas, samuti kaitsta tarbijate tervist. Kuigi soovisime minna kaugemale, kiidame endale esitatud päritolumärgistust, ohtlike ainete uurimistööd ja tekstiilide kiukoostise kohustuslikku märkimist käsitlevad ettepanekud heaks. Peame endiselt tagama selle kaitse rakendamiseks vajalike vahendite ja teabe olemasolu kõikides liikmesriikides ning rikkujate vastu meetmeid rakendama.
<P>
Jah, me peame tagama vahendite olemasolu võltsimisega võitlemiseks - näiteks Euroopa Liidu piiril, kuid ka ühisturu keskmes. See on poliitilise tahte küsimus. Kahjuks tuleb öelda, et rohkem vahendeid suunatakse tuneeslaste leidmiseks Prantsuse-Itaalia piirilt kui võltsingute müügi tõkestamiseks.
<P>
Seda tõsiasja arvestades on Euroopas ilmselgelt parem olla kaup kui inimene. Peame seda asjaolu muutma!
<SPEAKER ID="694" NAME="Matteo Salvini" AFFILIATION="EFD">
(IT) Austatud juhataja, head kolleegid! Tänades küll komisjoni presidenti ja Antonio Tajanit tehtud jõupingutuste eest, peame meie Lega Nordist ütlema, et oleme täielikult ja läbinisti rahulolematud.
<P>
See arutelu näib mulle ebareaalne. See on pettus, selge pettus. Mõned erutunud vasakpoolsed parlamendiliikmed soovitavad jõuda kokkuleppele ühtsetes suurusumbrites, samas kui me ei tea tarbijate kantavate toodete päritolu. Nii palju siis vabaturust! Sooviksin, et seda teisipäevahommikust ebareaalset arutelu - mis toimus pooltühjas parlamendis - kuuleksid paartuhat tootjat, kes suutsid selles sektoris kriisi üle elada.
<P>
Mõistan kompromissi loogikat, kuid praegune tekst hävitab selle, mis saavutati esimese lugemise tulemusel ja mille poolt hääletas enamus. See oli tasakaalustatud tekst, milles arvestati nii tootjate kui ka tarbijate vajadusi. Sellest ajast peale on see olnud täielik fiasko: kui ma ei eksi, siis vaid kaks 27 liikmesriigist on palunud tarbijate teavitamist rõivaste koostise kohta, ning nõukogu eesistujariik Ungari on seda tõsiasja eiranud. Kas see pole mitte järjekordne näide sellest, et Euroopa on valgusaastate kaugusel kodanike huvide kaitsmisest, olgu need tarbijad või tootjad?
<SPEAKER ID="695" NAME="Csanád Szegedi" AFFILIATION="NI">
(HU) Austatud president, head kolleegid, Enikő Győri! Lubage mul jagada tekstiiltoodete märgistamise teema kaheks oluliseks probleemiks. Esimene oluline probleem on, et tarvis on näidata, kustkohast, missugusest riigist tekstiiltoode pärineb. Teine oluline probleem on loomulikult see, et tekstiiltoodete materjalid tuleks samuti täpselt välja tuua. Ühtne määruste süsteem tuleb loomulikult mõlemal juhul kasuks.
<P>
Kui vaatleme esimest probleemi, nimelt toodete päritolu, on asjakohane alustada klišeega, et Euroopa Liidus kestab kriis, mis tuleb peamiselt tõsiasjast, et tootvad tööstused, näiteks tekstiilitööstus, asusid kiire ja lihtsa kasumi nimel mitme Lähis-Ida riigi alltöövõtjateks, ning seetõttu on tootmine Euroopa Liidus langenud.
<P>
Peame leidma läbimurdepunktid, mis aitavad Euroopa Liidul sellest kriisist üle olla. Üks nendest sektoritest on kahtlemata tekstiilitööstus, kuid sinna hulka kuuluvad ka näiteks põllumajandus, masinatootmine või turism.
<P>
Euroopa tekstiiltootjad on tunduvalt ebasoodsamas olukorras, kuna odavate ja viletsa kvaliteediga toodete dumping Kaug-Idast muudab Euroopa tootjatele edusammude tegemise võimatuks.
<P>
Päritoluriiki tuleb näidata ning toetan kindlasti isegi viidet ELi liikmesriigile, usaldades oma majandust toetavate tarbijate arukust, kuna kõik, näiteks bulgaarlased, tšehhid, ungarlased või sakslased, saavad aru, et nad ostavad oma kodumaal toodetud kaupa.
<P>
Peame oma turgusid uute tehnoloogiatega kaitsma ning näidata tuleb ka materjali kvaliteeti, mida toetavad ranged laboritestid.
<SPEAKER ID="696" NAME="Zuzana Roithová" AFFILIATION="PPE">
- (CS) Austatud juhataja! Eelmisel nädalal aasta tagasi võeti esimesel lugemisel suure häälteenamusega vastu ulatuslik tekstiiltoodete märgistamist käsitlev eelnõu, mille esitas meie siseturu- ja tarbijakaitsekomisjon. Aplodeerin raportööri Toine Mandersi ja teiste inimeste tööle, kes pidasid viimase hetkeni nõukoguga läbirääkimisi, et saavutada kompromiss teise lugemise üle, mis võimaldab uute kiudude kiiremat kasutuselevõttu Euroopa tootmises ja parandab tooteohutust.
<P>
Siiski pean väljendama kahetsust tõsiasja pärast, et nõukogu on kangekaelselt keeldunud päritoluriigi märgistuse lisamisest ja suurusnumbritähiste ühtlustamisest. Olen nõukogu käitumises väga pettunut, kuna see jätab kodanikud ilma õigustest enne ostu sooritamist välja selgitada, kus oluline osa tootest valmistati. Lõppude lõpuks ei ole see teave salastatud. Kindlustan kvaliteetsete Euroopa tootemarkide edendamist ja kutsun kodanikes esile põhjendatud uhkustunnet selle pärast, mida eurooplased siiani toota suudavad, hoolimata odavast tööjõust tingitud konkurentsist. Kui tarbijad teavad, kus toode valmistati, on neil ka lihtsam vältida ohtlike toodete ostmist, mida on parandatud kontrollidest hoolimata siiski väga palju. Sellel ei ole protektsionismiga midagi tegemist.
<P>
Mul on hea meel, et vähemalt komisjon on valmis esitama 2013. aasta septembriks mõjude hinnangu, mis vastupidi minu koduriigile keskendub ka toodete töötlemise, suurusnumbrite märkimise ning ohtlikke aineid, allergeene, tuleohtlikkust jne puudutava teabe kaasamise ühtlustatud meetoditele. Ei ole veel selge, kas sellel on kahe aasta jooksul mingit mõju nõukogule, mis kaitseb kolmandatest riikidest tekstiili importivate ettevõtete huve rohkem kui Euroopa tootjaid ja tarbijaid. Kui soovime eesmärke saavutada, on meie ülesanne inimesi veenda, mitte ainult siin Brüsselis, vaid ka meie koduvalitsustes. Sooviksin lõpetada, tänades tänase tulemuse eest veel kord Toine Mandersit, volinikku ja kõiki teisi!
<SPEAKER ID="697" NAME="Gianluca Susta" AFFILIATION="S&amp;D">
(IT) Austatud juhataja, head kolleegid! See määruse ettepanek väärib toetust, kuna see aitab liikmesriikide eri seadusi lihtsustada ja ühtlustada. Ettepanekuga näidatakse, et see on kooskõlas komisjoni ettepanekutega väikeste ja keskmise suurusega ettevõtjate kohta Euroopa konkurentsivõime edendamiseks tootmissektoris. Samuti premeerib see määrus kaudselt tooteuuendusi ning aitab kaasa protsessi läbipaistvamaks muutmisele.
<P>
Siiski juhiksin tähelepanu sellele, et kompromiss, mis saavutati ülevaatamisklausli ning parlamendi ja nõukogu päritolumärgistust käsitleva ühisavalduse lisamisega - mille poliitiline tähtsus on minu jaoks arusaamatu -, võib seada pretsedendi ja kompromiteerida komisjoni, parlamendi ja nõukogu mitte Euroopa päritolu toodete päritolumärgistust puudutavate keeruliste läbirääkimiste tulemust, mille parlament võttis vastu eelmise aasta oktoobris esimesel lugemisel ja mis hõlmab ka tooteid, mis ei ole tekstiilist.
<P>
On viimane aeg, et nõukogu tunnistaks lõplikult demokraatlikku tahet, mida enamik Euroopa Parlamendi liikmetest siin avaldas. Siiski, nendest mureküsimustest hoolimata hääletame selle määruse ettepaneku poolt.
<SPEAKER ID="698" NAME="Claudio Morganti" AFFILIATION="EFD">
(IT) Austatud juhataja, head kolleegid! Kui ühest küljest sisaldab see raport kasulikke meetmeid valdkonna lihtsustamiseks ja ühtlustamiseks, olen teisest küljest sellele vastu, kuna meil ei õnnestunud teksti lisada viidet päritolumärgistusele. See meede oleks olnud tekstiilisektorile olulise tähtsusega ning andnud Euroopa kodanikele ja tarbijatele kindlustunde.
<P>
Meie põhikonkurendid Ameerika Ühendriigid, Jaapan ja isegi Hiina on imporditud toodetele juba mõnda aega sarnast reeglit rakendanud. Kes teab, miks, kuid Euroopa näib seda punkti pidavat täiesti tähtsusetuks ja kõrvaliseks. Ent see küsimus ei ole kaugeltki mitte tühine: päritolumärgistused aitavad ennetada pettusi ja kaitsta toodete kvaliteeti. Alles eelmisel nädalal konfiskeeriti minu kodulinnas Pratos 73 000 võltsitud toodet ja enamik nendest olid tekstiiltooted.
<P>
Võltsimine, imitatsioonid, äärmiselt odav tootmine Lähis-Idas jne on meie tekstiili- ja tootmissektori põlvili surunud ning Euroopa eirab kõiki meie palveid. Päritolumärgistusest loobumine on kahjuks vaid viimane väga halb mõte.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel)
<SPEAKER ID="699" NAME="Lara Comi" AFFILIATION="PPE">
(IT) Austatud juhataja! Pöördun partei Lega Nord liikmete poole, et küsida, mida on nende partei nende läbirääkimiste ja trialoogi ajal teinud, kuna palusin neil isiklikult koos Euroopa Rahvapartei (kristlike demokraatide) fraktsiooniga aidata sellele aktiivselt kaasa.
<P>
Neil on õigus kritiseerida, kuid oleks parem, kui nad teeksid koostööd, et saavutada käegakatsutavaid tulemusi, mitte ei esitaks üht loosungit teise järel.
<SPEAKER ID="700" NAME="Claudio Morganti" AFFILIATION="EFD">
(IT) Austatud juhataja! Esimese lugemise ajal komitees võeti vastu täiesti teistsugune tekst, mis käsitles ka tootepäritolu sertifikaati. Ei ole selge, miks nõukogu ja komisjon sellest punktist loobusid. Me ei kavatse alla anda, seega hääletame selle raporti vastu just seetõttu, et päritolusertifikaat on välja jäetud.
<SPEAKER ID="701" NAME="Elisabetta Gardini" AFFILIATION="PPE">
(IT) Austatud juhataja, volinik, head kolleegid! Oleme kõik siia tulnud, et hinnata teksti, milles on kahtlemata paar lünka, kuna arvan - nagu siin täiskogul sageli öeldakse -, et soovisime kõik midagi põhjalikumat. Samas teame ka kõik, et oleme õigel teel. Loomulikult võimaldab kõikide rõivaesemete selge ja kohustuslik märgistussüsteem paremat kontrolli ning tähendab, et pettusi ja ebaseaduslikku tegevust on võimalik paremini ohjata.
<P>
Näiteks kiideti peaaegu täiesti üksmeelselt tõsiasja, et see tekst muudab kohustuslikuks märkida, kas tootekaunistused on mittetekstiilsed ja loomset päritolu. Loodame, et see tõhustab võitlust õõvastava koera- ja kassinahkadega kaubitsemisega, mida kasutatakse ebaseaduslikult turule toodavate rõivaesemete kaunistamiseks. Lootsime põhjalikumat plaani, mis hõlmaks viidet päritolumaale või vähemalt otsest päritolumärgistust toodetele kolmandatest riikidest, mis on kurikuulsad selle poolest, et ei austa ühtegi tarbijaid, töötajaid, keskkonda ega lapsi kaitsvat reeglit ega määrust - neid, mis on nüüdseks Euroopas väljakujunenud tava ning esindavad meie tarbijate ja kodanike jaoks tõelist garantiid. Siiski sooviksin kõikidele meelde tuletada, et peame selle lahingu üheskoos ja ühiselt tegutsedes võitma, kuna - nagu Lara Comi märkis - see võitlus algas kaua aega tagasi ja nüüd teeme olulisi edusamme.
<P>
Konsultatsioonid tarbijatega, mida volinik tõotas korraldada, on oluline samm mitte ainult tekstiilisektori jaoks, vaid ka kõikidele nendele sektoritele, mille puhul parlament on sageli kahelnud avalikkuse soovis saada teavet toodete päritoluriigi kohta. Arvan, et see teave on tarbijate eelistustenimekirja tipus, ning tunnustan kõikide parlamendiliikmete pingutusi, kes selle olulise tekstiga isiklikult töötasid.
<SPEAKER ID="702" NAME="Ildikó Gáll-Pelcz" AFFILIATION="PPE">
(HU) Austatud juhataja! Peame raporti arutamisel erilist tähelepanu pöörama tarbijate huvidele. Püüelda tuleb täpsete indikaatorite ja märgistuse poole, kuna need on meetmed, mis võimaldavad Euroopa Liidu lisandväärtust tarbijateni viia. Praegune kehtiv õigusakt lubab sellest kõrvale kaldumist. See tähendab Euroopa Liidu jaoks ebasoodsat konkurentsi, seega on saabunud aeg õigusakti läbivaatamiseks kooskõlas kehtivate turusuhetega.
<P>
Raportööril võib olla õigus, et kasutatavate ohtlike materjalide võimalike mõjude kohta ei ole piisavalt tõendeid. Võib-olla ei ole aga tal õigus ja seda küsimust oleks soovitatav täpsemalt uurida. Samuti on oluline hinnata olemasolul põhjuse ja tagajärje seoseid allergiliste reaktsioonide ja sünteetiliste kiudude ja värvainete vahel, mida kasutatakse tekstiiltoodetes. Seetõttu tuleb kvaliteedi, päritolu ja jälgitavuse probleemidele omistada veelgi suurem tähtsus.
<SPEAKER ID="703" NAME="Phil Prendergast" AFFILIATION="S&amp;D">
Austatud juhataja! ELi kodanikel on õigus teada oma riiete koostist ning see määrus võimaldab neil vältida loomset päritolu mittetekstiilsete osadega toodete ostmist, olgu siis tervislikel, eetilistel või muudel kaalutlustel. Rõivastes kasutamisel, eriti kaunistustena, ei pea neid materjale praegu märgistama; enamik kliente ei tea seda ega pruugi ka teada enda ostetud tekstiilide täpset koostist.
<P>
Sellekohane ELi määrus jalanõudele juba kehtib ning oleks loogiline anda klientidele samal tasemel teavet ka riiete kohta, mida nad ostavad. Eriti peaksid sellest ettepanekust kasu saama allergikud, kuna karusnahk võib olla tervisele ohtlik, ning komisjon peab uurima ka võimalust, et tekstiilides kasutatavad potentsiaalselt ohtlikud materjalid ja kemikaalid võivad tekitada allergilisi reaktsioone.
<P>
Uute tekstiilikiudude nimetuste tulevased rakendused peavad sisaldama olemasolevaid teaduslikke andmeid võimalike allergiliste reaktsioonide ja muude raskete tagajärgede kohta inimese tervisele. Tuleks rõhutada, et kõik need on tasakaalustatud ettepanekud, mis jätavad füüsilisest isikust ettevõtjatest õmblejate valmistatud rõivad nendest märgistamisnõuetest välja.
<SPEAKER ID="704" NAME="Antonio Tajani">
komisjoni asepresident. - Austatud juhataja! Arvan, et tehnilise arutelu asemel on pigem tegemist poliitilise aruteluga Euroopa Liidu institutsioonide - praegusel juhul parlamendi, komisjoni ja nõukogu - reaalmajanduse edendamiseks langetatud otsuste taustal.
<P>
Euroopa Komisjon ja tööstuse ja ettevõtluse volinik kavatsevad jätkata tööstuspoliitika ning väikeste ja keskmiste ettevõtjate toetamist osaliselt selleks, et anda kodanikele vastuseid meie ettevõtete valmistatavate toodete kvaliteedi kohta. Euroopa majanduse konkurentsivõimet mõõdetakse ka tootekvaliteedi alusel, mis on meie kaaskodanike tervise kaitse üks tegur. Seetõttu uuendab Euroopa Komisjon täna õhtul selle arutelu lõppedes oma soovi päritolumärgistuse küsimus läbi suruda. Nagu juba teatatud - ja Antonio Canciani ning kõikide teiste lugupeetud kaasparlamendiliikmete rahustamiseks, kes on väljendanud oma muret liiga pikkade ajaskaalade pärast -, saan kinnitada, et püüame oma töö esitada enne tähtaega. Selle suhtes kinnitan, et olen volitanud oma töötajaid jätkama meie valitud teed, kuna komisjon on alati toetanud nii Euroopa Liidus valmistatud kui ka imporditud toodete päritolumärgistust.
<P>
Tänaõhtune arutelu ei ole kahtlemata olnud kasutu, kuna Enikő Győri teatas selgelt, et nõukogu omistab suurt tähtsust punktile, mida arutame - tänase poliitilise arutelu põhiküsimusele -, ning on valmis komisjoni ja parlamendiga jõudma pigem edumeelsele kui tagurlikule kokkuleppele, et anda meie kodanikele reaalsed vastused.
<P>
Olen jätkuvalt arvamusel, et jälgitavuse küsimus mõjutab VKEde konkurentsivõimet ja - samamoodi, nagu mu prioriteet alates Euroopa volinikuks määramist on olnud VKE poliitika, st eelkäija töö jätkamine - kavatsen jätkata tarbijate tervise kaitsmist kvaliteetsete toodete kaudu, mis on rahvusvahelisel turul ainukesena konkurentsivõimelised, kuna Euroopa Liidu toodete konkurentsivõimet mõõdetakse kvaliteedi alusel. Seepärast pean selles suunas töö jätkamist oluliseks.
<P>
Olen rahul kokkuleppega, mille kaasseadusandjad saavutasid. Nagu te hästi teate, peavad parlament ja ülemkogu seda teisel lugemisel hindama, kuid Euroopa Komisjon kavatseb poliitikaalgatuse tagasi võtta ja seda tugevdada. Teisisõnu kavatseb tööstuse ja ettevõtluse volinik alustada viivitamatult tööd meie toodete kaitsmise nimel, et tagada meie ettevõtete konkurentsivõime ja kodanike tervis.
<P>
Enne sõnavõtu lõpetamist sooviksin mainida meie kohustust toetada tekstiili- ja rõivasektori uuenduslikkust. Õigusaktide kohandamine on üks viis konkurentsivõime kaitsmiseks, kuid töös on ka teisi tööstuspoliitika algatusi. Toon välja vaid kaks. Töötame välja meetmeid, millega toetada uurimistulemuste ülekannet ning nende muutmist käegakatsutavateks, turustatavateks toodeteks ja teenusteks. Samuti valmistame ette teatist moetööstuse konkurentsivõime põhiaspektide kohta.
<P>
Selle kõige eesmärk on rõhutada vajadust kaitsta Euroopa ettevõtteid ja juhtida tähelepanu tõsiasjale, et sotsiaalses ning turumajanduslikus olukorras, kus turg - mis on samuti meie Euroopa Liidu jaoks väga tähtis - ei püüdle kõrgema ja olulisema eesmärgi, nimelt sotsiaalpoliitika poole, ei saa olla kasvu ega arengut ning ennekõike töökohti.
<SPEAKER ID="705" NAME="Enikő Győri">
nõukogu eesistuja. - (HU) Lubage mul paari sõnaga vastata küsimusele, mis puudutab päritoluriigi märkimist, kuna see oli arutelu põnevaim osa ning pean ütlema, et see teema põhjustas elava arutelu mitte ainult parlamendiga konsulteerides, vaid ka nõukogus, ning arutasime seda probleemi pikalt.
<P>
Kuna konsultatsioonid horisontaalettepanekute teemal, mis puudutavad päritoluriiki kaubanduspoliitikas, ei ole veel lõppenud, ei näinud meile sobilik luua pretsedenti, mis seaks ettepaneku ohtu ja looks arutelu tulemuste kohta eelarvamusliku suhtumise. Samuti kaalusime võimalust luua tootmisriigi märkimiseks vabatahtlikkuse alusel tegutsev süsteem. Tegelikkuses on see valik ettevõtetele juba olemas. Kui sätestaksime aga selle vabatahtliku süsteemi määruses, ilma et meil oleks korralik rakendusmehhanism, viiks see põhjendamatute kohustuste ja moonutusteni, mida soovisime iga hinna eest vältida.
<P>
Olen kindel, et komisjoni raport hindab võimaliku päritolu määramise süsteemi mõjusid, et seadusandjad saaksid tulevikus vastu võtta kindla otsuse.
<P>
(IT) (...) Pean samuti väljendama oma tänu Antonio Tajanile tema valmisoleku eest komisjoni tööd kiirendada, et leida sellele väga olulisele küsimusele kiiresti lahendus.
<P>
(HU) Niisiis tundus lõpuks olevat mõistlik lahendus lisada teksti ülevaatamisklausel ja lahendada see küsimus preambula lõikes ning mul on hea meel, et Lara Comi, kes oli tänase teema kõige olulisem esindaja ja selles vallas ka pioneer, on samuti öelnud, et see lahendus on vastuvõetav ja hea ning võib olla tulevikus ühise töö aluseks.
<P>
Seega sooviksin veel kord kõiki selle kasuliku arutelu eest tänada. On hea, et meil on nüüd ka tulevikku puudutav ajakava ning meie jaoks on väga oluline, nagu mitu liikmesriiki on viidanud, et suudaksime võltsimisega võimalikult tõhusalt võidelda ning Euroopa tarbija saaks tekstiiltoodete jälgitavust usaldada.
<P>
Seega sooviksin eesistujamaa nimel veel kord tänada raportööri, variraportööri, siseturu- ja tarbijakaitsekomitee (IMCO) esimeest ning tema kolleege ühiste jõupingutuste eest teisel lugemisel kokkuleppele jõudmiseks, võimaldades tekstiiltoodete siseturul veelgi tõhusamalt toimida.
<SPEAKER ID="708" NAME="Toine Manders">
raportöör. - (NL) Austatud juhataja! Siseturu- ja tarbijakaitsekomisjon seisab vaba kaubanduse eest ja protektsionismi vastu. Viimane ei olnud kunagi selle ettepaneku aluseks olev kavatsus. Selle eesmärk on tagada moodsate tehnoloogiate kasutuselevõtt tarbijale küllaldase teabe andmiseks ning täpse teabe edastamine. Samuti leian, et on absurdne, et mõned parlamendiliikmed peaksid pärast esimest lugemist ütlema "Noh, see on nüüd läbi, nii et saame sellest hoolimata jätkata”, kuna meie siin täiskogul teame, et kui tahame endistviisi jätkata või kui soovime midagi nõukogust või komisjonist erinevat, hakatakse meid selle eesmärgi saavutamisel takistama. Praegu on lihtne teie tähelepanu sellele juhtida, kuid ma tõepoolest arvan, et see on õige tee edasi. Olen näinud, kui tuliselt on Antonio Tajani meie kompromissi toetanud, ning kutsun Minister Enikő Győrit üles olema sama kindlameelne oma katsetes veenda nõukogu võtma vastu positiivseid elemente, mille see uurimus endaga kaasa toob, ning neid õigusakti kaasama.
<P>
Kui see peaks juhtuma, arvan, et suudaksime näidata, et teeme kasulikke otsuseid nii oma tööstuse, tarbijate kui ka iseenda seisukohalt - peame ju säilitama Euroopa avalikkuse toetuse.
<P>
Tänan kõiki toetuse eest ja ka teid, Antonio Tajani, tänan veel kord toetuse eest ning loodan, et saame võimalikult ruttu uurimuse tulemused. Samuti loodan, et nõukogu eesistujal õnnestub nõukogu veenda, et suudame positiivselt meelestatult tööle asuda.
<P>
Arvan, et tulevik näitab, et tee, mille praegu valime, saab malliks, eeskujuks paljudele sektoritele - teeks, mis on nähtud vaeva väärt. Ükski õigusakt ei tohiks põhineda emotsioonidel, kuna see ei ole kõikide soov. Teisest küljest tooks õigusakt - mida toetavad teaduslikud väited, mida toetavad kõik osalised ja mis viib lõpuks õigusaktini, mis on kõikidele vastuvõetav, kuid samas endiselt teostatav - Euroopasse suurema õitsengu.
<SPEAKER ID="709" NAME="Juhataja">
Arutelu on lõppenud.
<P>
Hääletamine toimub kolmapäeval, 11. mail kell 12.30.
<P>
Kirjalikud avaldused (kodukorra artikkel 149)
<SPEAKER ID="710" NAME="Ilda Figueiredo" LANGUAGE="PT">
Teame, et 2009. aasta 30. jaanuaril võttis komisjon vastu praegu kehtiva määruse ettepaneku tekstiilikiudude nimetuste ning tekstiiltoodete kiukoostise märgistamise ja tähistamise kohta. Ettepaneku eesmärk oli lihtsustada ja parandada olemasolevat tekstiiltoodete märgistamist käsitlevat regulatiivraamistikku eesmärgiga soodustada uute kiudude väljatöötamist ja kasutuselevõttu. Ettepanek tõhustab õigusakti tehnoloogilise progressiga kohaldamise protsessi, muutes kolm olemasolevat direktiivi üheks määruseks, mis väldiks pelgalt tehniliste uuenduste ülevõtmist, ning lühendaks aega, mis kulub taotluse esitamisest uue kiunimetuse vastuvõtmiseni.
<P>
Parlamendi enamus toetab olemasoleva regulatiivraamistiku lihtsustamist, mis soodustab uuenduslikkust tekstiili- ja rõivasektoris, võimaldades samas kiudude kasutajatel ja tarbijatel uuenduslikest toodetest paremini kasu saada.
<P>
Oma esimesel lugemisel avaldatud seisukohas 18. mail 2010 võttis parlament väga suure häälteenamusega vastu 63 muudatusettepanekut, kuhu kuulusid ka päritolumärgistust käsitlevad eeskirjad, loomse päritoluga materjalide tähistamine, keelest olenematute sümbolite kasutamine ja ülevaatamisklausel, kuid nõukogu ei võtnud kõiki neist vastu. On oluline, et see võtaks vastu mitu ettepanekut, eriti need, mis käsitlevad päritolumärgistust.
<P>
Seetõttu toetame enamikku siin vastu võetud ettepanekutest.
