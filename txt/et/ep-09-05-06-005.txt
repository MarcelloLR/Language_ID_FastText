<CHAPTER ID="005">
Parlamendi presidendi sõnavõtt
<SPEAKER ID="132" NAME="President">
Daamid ja härrad, mõne nädala pärast, 4.-7. juunini valivad Euroopa kodanikud uue Euroopa Parlamendi. Esmakordselt saavad valimistel koos osaleda 375 miljonit inimest kõigist 27 liikmesriigist.
<P>
Paljude jaoks teist on see viimane nädal Strasbourgis. Ka minu jaoks on see viimane nädal, mil ma tohin juhtida täiskogu osaistungjärke.
<P>
Me kõik teame, et demokraatia saab tugevamaks pidevas muutumises. Sama kehtib meie kohta. Oleme koos läbinud suure osa teest tulevikku vaatava Euroopa Ühenduse loomise poole. Oleme koos suutnud saavutada väga palju.
<P>
Me pole olnud edukad mitte ainult minu kahe ja poole aasta pikkusel ametiajal, vaid ka minu eelkäija Josep Borrell Fontelles'i ametiajal. See, mida me viimase viie aastaga oleme saavutanud, on meie kõigi töö tulemus.
<P>
Tahaksin teid kõiki siiralt tänada pühendunud ja kirgliku suhtumise eest meie ühisesse Euroopa asja.
<P>
Meie, Euroopa Parlament, oleme Euroopa Liidu kodanike poolt otse valitud esinduskogu. Daamid ja härrad, me oleme oma maailmajao Euroopa rikkaliku mitmekesisuse kehastus ning meis kajastub meie poliitiliste perede kaudu tõekspidamiste ja hoiakute tohutu paljusus. Veelgi enam, mõni päev tagasi möödus viis aastat Euroopa Liidu ajaloolisest laienemisest, meie maailmajao taasühinemisest ühtsete väärtuste alusel. Nagu 25. märtsi 2007. aasta Berliini deklaratsioonis on öeldud: "Meil, Euroopa Liidu kodanikel, on õnn elada ühendatud Euroopas.”
<P>
(Aplaus)
<P>
2004. ja 2007. aastal Euroopa Liiduga ühinenud liikmesriikidest pärit parlamendiliikmete edukas lõimimine ning kohanemine tööga Euroopa Parlamendis, mis on nüüd suurem ja mitmekesisem, on üks selle parlamendikoosseisu ametiaja olulisemaid kordaminekuid.
<P>
Meie, 785 parlamendiliiget, oleme õppinud üksteisele poolele teele vastu tulema, üksteisega teadmisi vahetama ja üksteisega paremini koos töötama. Euroopa Parlament on selle aja jooksul saanud kogenumaks, tugevamaks ja kultuuriliselt mitmekesisemaks.
<P>
Daamid ja härrad, uued parlamendiliikmed elavdavad peagi Euroopa Parlamendi tööd. Nad liituvad nendega, kes juunis tagasi valitakse. Loodan, et meil jätkub ka edaspidi vastastikust austust, mis ühendab meid üle kõigi poliitiliste ja riigipiiride.
<P>
Mind on viimase kahe ja poole aasta tegevuses juhtinud armastus parlamenditöö vastu ning ma pean teid kõiki tänama toetuse, julgustuse ja nõuannete eest. President peab tagama, et kõiki Euroopa Parlamendi kodukorra artikleid järgitakse, et neid kohaldatakse ühtselt ja võrdselt kõikide parlamendiliikmete suhtes ning et parlamendi väärikus püsiks. Selle poole olen ma püüelnud.
<P>
(Aplaus)
<P>
Tahaksin parlamenti tulijatele öelda, et me oleme tõsiseltvõetavad vaid siis, kui säilitame Euroopa Parlamendi väärikuse ja kaitseme seda alati oma ühiste õigusaktide alusel.
<P>
Praegu tehakse Euroopa Liidus väga vähe otsuseid ilma Euroopa Parlamendi sõnaselge nõusoleku ja osaluseta. Üha enam on Euroopa Parlamendist saanud koht, kus leitakse olulised poliitilised Euroopa tasandi kompromissid. Seda tõendab näiteks teenuste direktiivi ja kemikaalimääruse REACH vastuvõtmine viimastel aastatel.
<P>
2007.-2013. aasta finantsperspektiivi koostamisel oli Euroopa Parlamendi kaasotsustamisõigus teedrajav. Euroopa Parlament aitas suuresti kaasa vajalike rahaliste vahendite eraldamisele selliste programmide jaoks nagu Erasmus, et soodustada noorema põlvkonna arengut. Daamid ja härrad, meie asetasime ka võitluse kliimamuutusega poliitiliste teemade hulgas tähtsale kohale. See, et jõudsime vastuvõetava tulemuseni, muudab Euroopa Liidu detsembris Kopenhaageni konverentsil toimuvatel läbirääkimistel väga tõsiseltvõetavaks.
<P>
Praegu ei ole me oma püüetes üksi - Ameerika Ühendriikide uus valitsus, mida juhib president Barack Obama, toetab paljusid meie ettepanekuid. Nüüd on meie ülesanne võita oma rahvusvaheliste partnerite poolehoid, et nad toetaksid kliimamuutusega võitlemise meetmeid. Sageli on kuulda, et selles valdkonnas asuvad juhtima teised. Me oleme võitluses kliimamuutusega juhtiva koha üle võtnud ning daamid ja härrad, see on midagi, mille üle me võime uhked olla.
<P>
(Aplaus)
<P>
Finantsturu reform Euroopa tasandil toimub paljuski Euroopa Parlamendi algatusel. Parlament on 2002. aastast alates nõudnud finantsturu paremat järelevalvet ja reguleerimist. Kõik õigusloomemenetlused, mis puudutavad panganduse ja finantsvaldkonna parema järelevalve tagamist ning riskifondide ja juhtide palkade reguleerimist, tuleb lõpule viia nii ruttu kui võimalik.
<P>
Euroopa Parlament on oma otsustega juba seadnud mitmeid olulisi eeskujusid. Sellegipoolest on veel palju teha. Valitav uus Euroopa Parlament peab seda tööd pühendunult ja otsusekindlalt jätkama, et leida Lissaboni lepingus määratletud sotsiaalse turumajanduse alusel tee kriisist välja ja tagada üleilmastumise taustal ühiskonna hüvanguks Euroopa majanduse konkurentsivõime.
<P>
Daamid ja härrad, ülekaalukas osa parlamendiliikmeid näeb parlamenti Euroopa ühendamise taganttõukajana. Viimase kahe ja poole aasta jooksul oleme taas elavdanud arutelu institutsioonilise reformi üle ja jätkanud protsessi, mis viib Lissaboni lepingu sõlmimiseni. Samuti õnnestus meil tagada, et Lissaboni lepingus sisalduvad põhimõtted, mida me oleme alati toetanud.
<P>
Lissaboni leping hõlmab olulisi reforme, mida on vaja Euroopa institutsioonide demokraatlikumaks, läbipaistvamaks ja teovõimekamaks muutmiseks. Peame andma endast kõik, et Lissaboni leping saaks järgmise aasta algul jõustuda. Loodame täna soodsat tulemust Prahast Tšehhi senatist.
<P>
(Aplaus)
<P>
Daamid ja härrad, Euroopa Parlament kui otse valitud demokraatlik Euroopa Liidu institutsioon tähistab oma kolmekümnendat aastapäeva. See on nüüd Euroopa parlamentaarse demokraatia süda, mida 1979. aastal ei suudetud ettegi kujutada. Oleme koos edendanud parlamentaarset demokraatiat Euroopa Liidus ja kaugemalgi.
<P>
Euroopa Parlament ja riikide parlamendid on nüüd partnerid. Me täiendame oma tööd vastastikku. Oleme tihendanud koostööd riikide parlamentidega ja pidanud regulaarselt kohtumisi, et olulistes päevakajalistes küsimustes koos edasi liikuda.
<P>
Meie ja kolmandate riikide parlamentide vaheliste suhete arendamine on alati olnud meie kõikide jõupingutuste põhieesmärk. Praegu on Euroopa Parlament kogu maailmas austatud koostööpartner, kes propageerib inimõigusi ja demokraatiat. Ja nii see peabki jääma.
<P>
Daamid ja härrad, olen teinud kõik endast oleneva, et Euroopa Parlament oleks presidendi ja fraktsioonide esindajate kaudu meie ühise tuleviku kujundamiseks olulistes organites esindatud. Euroopa Parlamendi president osaleb nüüd G8 riigipeade ja valitsusjuhtide iga-aastastel kokkusaamistel ja kolmandate riikidega korraldatavatel tippkohtumistel, näiteks ELi ja Aafrika tippkohtumisel, ELi ja Ladina-Ameerika tippkohtumisel ning ELi ja USA tippkohtumisel. Homme hommikul osalen ma eesistujakolmiku tööhõivealasel tippkohtumisel ja homme pärastlõunal Prahas idapartnerluse algatamise tippkohtumisel.
<P>
Samuti on selle parlamendikoosseisu ametiaja saavutus, et Euroopa Parlamendi roll Euroopa Ülemkogu kohtumistel ei piirdu enam vaid presidendi avakõnega. Nüüd osaleb Euroopa Parlament tippkohtumistel ka institutsioone ja riigiõigust käsitlevates aruteludes. Euroopa Parlament osales täieõiguslikuna valitsustevahelisel konverentsil, mille tulemuseks oli kokkuleppimine Lissaboni lepingus - riigipeade ja valitsusjuhtide tasandil esindas teda seal parlamendi president -, ja valitsustevahelisel konverentsil endal esindas teda kolmest parlamendiliikmest koosnev delegatsioon. See on tohutu edusamm.
<P>
Daamid ja härrad, Euroopa Parlamendi töömeetodite ja menetluste reform oli ja on endiselt suur ettevõtmine. Sel otstarbel pani esimeeste konverents kokku üksikasjalike volitustega töörühma, kus on esindatud kõik fraktsioonid. Töö viidi edukalt lõpule. Palju - umbes 80% - töörühma poolt soovitatust on ellu viidud. See hõlmab ka täiskogu arutelude ümberkorraldamist, õigusloomeprotsessi reformi, parlamendikomisjonides tehtava töö parandamist komisjonidevahelise tõhustatud koostööga ja õigusloomealaste algatusraportite või vastuolus resolutsioonide võimalust.
<P>
Eriti tahaksin tänada töörühma esimeest Dagmar Roth-Behrendtit ja tema - meie - kolleege nende erilise panuse eest.
<P>
(Aplaus)
<P>
Koos on meil õnnestunud kohandada Euroopa Parlamendi töömeetodeid muutuvate poliitiliste oludega. Nüüd on meil kasutada uuendatud menetlused ja ümberkorraldatud töömeetodid ning see on hea alus uue parlamendikoosseisu ametiaja tööle.
<P>
Samuti oleme Euroopa Parlamendi juhatuses püüdnud parandada parlamendi haldamist, lihtsustada parlamendiliikmete igapäevatööd ning muuta Euroopa Liidu kodanikega suhtlemise vahendeid tänapäevasemaks, juurutades selleks veebitelevisiooni ning ajakirjandus-, kodaniku- ja noorteauhinna.
<P>
Uus parlamendiliikmete põhimäärus, mille kallal me töötasime mitu aastat, hakkab kehtima uue parlamendikoosseisu ametiajal. See aitab palju kaasa meie, parlamendiliikmete rahaküsimuste korraldamisele, läbipaistvusele ja avalikkusele.
<P>
Selge ja läbipaistva assistentide põhimääruse vastuvõtmine on oluline edusamm ja väga suur kordaminek, mille eest tuleb tänada kõiki kolleege.
<P>
Daamid ja härrad, tahaksin täna korrata ja kinnitada keskset mõtet, mis minu jaoks võtab kokku Euroopa lõimimise püüdlused. Me usume iga inimolendi väärikusse. See on ülim väärtus. See ühendab meid Euroopa Liidu ühiste väärtustega ühiskonnas. Inimväärikusest tuleb alati lugu pidada - see on eetiline vastus Euroopa mineviku moraalikriisidele.
<P>
(Aplaus)
<P>
Meie jaoks tähendab see kohustust tingimusteta kaitsta inimväärikust ja edendada kultuuridevahelist dialoogi - need on olnud minu ametiaja juhtpõhimõtted.
<P>
Euroopa kultuuridevahelise dialoogi aasta mõju oli püsiv, olgu selle aasta väljenduseks siis dialoog Euroopa ja Vahemere maade parlamentaarse assambleega, kohtumised eri usutunnistust järgivate, sealhulgas Iisraeli ja Palestiina noorte vahel või Euroopa Parlamendis korraldatud Araabia ja Aafrika nädalad.
<P>
Oleme loonud aluse püsivaks dialoogiks, mis peab meid juhtima, inspireerima ja kohustama ka tulevikus.
<P>
Rahumeelne kokkulepe Lähis-Idas on samuti vajalik kristlaste, juutide ja moslemite, aga ka Euroopa Liidu rahvaste ja kogu maailma riikide rahvaste rahumeelseks kooseksisteerimiseks. Gaza sektor ja Jordani Läänekallas ei ole kusagil kaugel, vaid meie Vahemere ukselävel. Peame olema rahvusvahelises plaanis enesekindlamad ning aitama kaasa rahu ja stabiilsuse tagamisele Lähis-Idas.
<P>
Meie, Euroopa Parlamendi liikmed, saame pakkuda Lähis-Ida suhetele uut vaatevinklit, sest oskame mõelda ja tegutseda väljaspool tavalisi diplomaatilisi kanaleid. Seda silmas pidades olen kutsunud üles looma Lähis-Ida kriisiga tegelemiseks töörühma. Arvestades eelkõige uusi sündmusi Lähis-Idas, on oluline kindlalt toetada kahe riigi lahendust, mille kohaselt on kõrvuti kindlate piiridega Iisrael ja kindlate piiridega Palestiina. Me ei tohi lubada neis põhimõtetes kahtlemist.
<P>
Daamid ja härrad, tahaksin öelda, et tegeleme oma igapäevatöös paljude teemadega, mis mõnikord puudutavad väga spetsiifilisi asjaolusid. Me ei tohi kunagi unustada oma juuri ega kaotada silmist meid ühendavaid väärtusi. Tänapäeva vaba, rahumeelne ja sotsiaalseid kohustusi järgiv Euroopa Liit on kujunenud kaua.
<P>
Peame puhuma elu sisse neile alustele, millel Euroopa Liit seisab. Sellepärast olen teile eriti tänulik, et te julgustate ja toetate jätkuvalt minu algatust luua Euroopa ajaloo maja. Eriti tahaksin tänada asepresident Miguel Angel Martínez Martínezit tema raugematu toetuse eest, aga ka teisi kolleege parlamendist. Euroopa ajaloo maja oleks koht, mis aitaks mäletada ja värskendada Euroopa identiteeti. Esimesed otsused maja asutamiseks on juba tehtud.
<P>
Eile toimus kahe järelevalveorgani asutamiskoosolek. Ma teen teie abiga kõik selleks, et Euroopa ajaloo maja saaks valmis järgmise parlamendikoosseisu ametiaja lõpuks 2014. aastal, kui mind muidugi 7. juunil Euroopa Parlamenti tagasi valitakse.
<P>
2014. aastal möödub sada aastat Esimese maailmasõja puhkemisest. Sada aastat hiljem elame me uues Euroopas, kus valitseb rahu, vabadus ja üksmeel.
<P>
Meie lakkamatuid püüdeid toetavad paljud. Ma tänan eelkõige Euroopa Parlamendi haldusteenistuste usinat personali, eriti meie uut peasekretäri Klaus Wellet ja tema asetäitjat David Harleyt, kelle pühendumuse ja asjatundlikkuseta ei oleks meie poliitiline tegevus võimalik.
<P>
(Aplaus)
<P>
Te väärite meie tänu, toetust ja tunnustust.
<P>
Siiras tänu minu kabineti personalile ja eelkõige teile, kolleegid, eriti juhatusele ja fraktsioonide esimeestele, usaldusliku koostöö eest. Just äsja toimus esimeeste konverentsi järjekordne koosolek. Esmaspäeva õhtul peeti juhatuse koosolek ja järgmine peetakse täna. Euroopa demokraatia tähtsates küsimustes ei ole langetatud pea ühtegi vaieldavat, tõeliselt vastuolulist otsust ja põhiküsimustes oleme olnud ühel meelel. On tekkinud usalduslik side ja ma olen selle eest südamest tänulik.
<P>
Oleme koos saavutanud väga palju ja peame nüüd taas võitma valijate usalduse. Teeme seda kindlas usus, et see on ajalooliselt õige tee Euroopa ühendamise poole. Eelolev valimiskampaania annab meile võimaluse rääkida kodanikega sellest, miks on Euroopa Liit vajalik. Tahaksin kõiki kodanikke kutsuda üles valimistel osalema ja andma oma hääle Euroopa tulevikule 21. sajandil.
<P>
Uut valitavat parlamenti ootab ees palju tööd. See hõlmab jagusaamist majandus- ja finantskriisist, Euroopa energiapoliitika rakendamist, üleminekut vähe süsinikdioksiidi tekitavale majandusele, Euroopa kodanike suurema turvalisuse tagamist ning rahu ja stabiilsuse kindlustamist kogu maailmas. Meie töö on uuele Euroopa Parlamendile edasiminekuks hea alus.
<P>
Minu viimase kahe ja poole aasta töö Euroopa Parlamendi presidendina on pakkunud väga keerulisi ülesandeid ning ma olen seda tööd teinud hea meele ja pühendumusega ja jätkan seda 14. juulini. On suur privileeg olla Euroopa teenistuses.
<P>
Tänan teid kogu südamest usalduse eest ja iga hetke eest ühises töös ühtse Euroopa nimel. Soovin kogu hingest teile edaspidiseks kõike head!
<P>
(Pikk aplaus)
<SPEAKER ID="133" NAME="Joseph Daul">
fraktsiooni PPE-DE nimel. - (FR) Härra president, armas Hans-Gert, daamid ja härrad; Euroopa Parlament on viiesaja miljoni eurooplase hääl, kuid nad ei ole sellest piisavalt teadlikud.
<P>
Veel vähem teavad nad, et sellel parlamendil on süda ja hing. Armas Hans-Gert, nende kahe ja poole aasta jooksul presidendiametis pole te olnud mitte ainult kodanike eestkõneleja, vaid ka Euroopa südamlikkuse, lahkuse ja solidaarsuse kehastus. Mõned ütlevad, et Euroopasse on võimatu armuda, teie olete tõestanud vastupidist.
<P>
Kuigi praegune parlamendikoosseisu ametiaeg on jõudmas lõpule, tahaksin rõhutada, kui kaugele on Euroopa lõimumine jõudnud ja kui palju on Euroopa Parlament teie juhtimisel sellele kaasa aidanud. Mainin ainult selle tähelepanuväärsemaid näiteid, millele teie juba viitasite: kliimamuutuse ja energiapakett, teenuste direktiiv, 2007.-2013. aasta finantsperspektiiv ja hiljutine finantsturgude reguleerimine.
<P>
Ent selle asemel, et lugeda ette igav nimekiri direktiive ja määrusi, tahaksin esile tuua, kui suur on meie sageli väga tehniliste õigusaktide arutlemise ja vastuvõtmise taga tehtava ühise töö mõte. See mõte on kõikide eurooplaste üldine huvi. Sageli öeldakse, et Euroopa on kodanikest kaugenenud, aga kas sellised küsimused nagu mänguasjade ohutus, haruldaste haiguste või Alzheimeri tõve ennetamise uurimine, tarbijakaitse, keskkonnakaitsemeetmed ja üleilmse soojenemise vastane võitlus, energiapoliitika või inimõiguste kaitsmine kogu maailmas on tõesti kodanike igapäevaelust kaugel?
<P>
Teie presidendiks oleku ajal on Euroopa Parlament teinud teisigi suuri edusamme. Mõtlen selle all teie läbiviidud sisereformi, mis muudab meie institutsiooni läbipaistvamaks ja efektiivsemaks, ning Euroopa Parlamendi liikmete ja nende assistentide uut põhimäärust. Teie presidendiks oleku ajal on Euroopa Parlament mitmekordistanud Euroopa kultuuridevahelise dialoogi aasta raames toimuvate ettevõtmiste arvu; selle aastaga hinnatakse õiglaselt meie ühiskonna suurt kultuuride ja uskude rikkust ning antakse parim kuvand Euroopast kui avatuse ja sallivuse ühiskonnast. Teie presidendiks oleku ajal on parlament mõistnud, kui oluline on Vahemere piirkonna tulevik ja rahu saavutamine Lähis-Idas.
<P>
Härra president, 25. märtsil 2007 allkirjastasite meie nimel Berliini deklaratsiooni, millega tähistati Euroopa Liidu 50. aastapäeva. See deklaratsioon tuletab neile, kes on selle ehk unustanud, meelde meie igapäevatöö eesmärki - õigusriigi põhimõtteid austava vaba, demokraatliku ja salliva Euroopa lõimumist. Euroopa ajaloo maja loomise algatusega annate kestva mõõtme tööle, mida olete teinud teie, teie eelkäijad ja kõik need, kes on omal moel andnud panuse meie ühisesse ajalukku.
<P>
Kõige selle eest lihtsalt suur aitäh, härra president.
<P>
(Aplaus)
<SPEAKER ID="134" NAME="Martin Schulz">
fraktsiooni PSE nimel. - (DE) Härra president, daamid ja härrad! Härra president, tahaksin teid suure töö eest tänada. Soovin oma fraktsiooni nimel öelda, et olete oma ametis tegutsenud väga väärikalt. Selle viisiga, kuidas te olete Euroopa Parlamenti juhtinud, olete andnud parlamendile väärikust.
<P>
Praegu ei ole aeg teie tööd arvustada. Euroopa Parlamendi presidendi pärand uuritakse alati poliitiliselt läbi. Te võite ühe või teise asjaga nõustuda või mitte. Presidendi töö hindamisel peab keskenduma sellele, mida president on parlamendi edu jaoks teinud. Te esitasite oma kokkuvõtte. Sellele ei ole midagi lisada. Seega jääb küsimus: mida president inimesena Euroopa Parlamendi heaks tegi? Minule ja mu kolleegidele Euroopa Parlamendi Sotsiaaldemokraatide fraktsioonist on selge, et olete andnud parlamendile väärikuse nii sees- kui ka väljaspool.
<P>
Parlament ise ei käitu alati väärikalt. Aga see kehtib maailmas kõikide parlamentide kohta. Kui paljurahvuselises ühises parlamentaarses kogus on 27 liikmesriigist üle 700 liikme, kes kuuluvad kaheksasse fraktsiooni ning kellel on erinev usutunnistus, nahavärv, poliitilised tavad ja ajalugu, siis tuleb selle parlamentaarse kogu väärikust kaitsta. Nende parlamendiliikmete ühendamine ja nende seas ühtsustunde loomine nende endi esindatuse kaudu on raske. Just seda te oletegi teinud. Selle eest väärite meie siirast tänu.
<P>
(Aplaus)
<P>
Härra president, olete oma kaks ja pool aastat kestnud ametiajal palju teinud. Tõendina selle kohta, kuidas te olete oma ametikohal tegutsenud, tahaksin oma fraktsiooni nimel esile tuua üht punkti, milles me olime teie arvamusega täiesti nõus ja mille puhul te andsite Euroopa Parlamendile hääle, mis kostis kaugelt üle fraktsioonipiiride - ja sellega andsite te hääle inimestele, kes olid õigustest ilma jäetud - kohas, kuhu on kokku tuldud samal viisil, nagu ma just äsja kirjeldasin. Tõstsite häält Guantanamo skandaali vastu ajal, kui seda ei olnud kerge teha. See, härra president, jääb teie ametiaja püsivaks verstapostiks. Te näitasite, et kohustus, mille te ise endale võtsite - olla ühelt poolt salliv kosmopoliit ja teiselt poolt jääda kindlaks oma kristlikele põhimõtetele -, on täidetud.
<P>
Aga see, et te seadsite oma tegevuse keskmesse inimväärikuse, tulgu see siis valgustustraditsioonist või nagu teie puhul usulisest veendumusest, tõstis teid esile Euroopa Parlamendi hea presidendina ja nii me teid mäletama jääme. Suur tänu teile.
<P>
(Vali aplaus)
<SPEAKER ID="135" NAME="Graham Watson">
fraktsiooni ALDE nimel. - Härra president, teie tänane sõnavõtt oli teie presidendiks oleku ajale iseloomulik. Meie fraktsioonid ei ole ehk alati ühel meelel, aga teie olete oma ametiajal olnud aus, õiglane ja ühendav inimene, kelle tagasihoidlikkus varjab paljusid saavutusi.
<P>
Teid valiti ametisse seepärast, et tõotasite vääriliselt kaasata meie parlamendi kultuuridevahelisse dialoogi, aga teie saavutused on suuremad. Viisite lõpule Pat Coxi alustatud tähtsa töö parlamendiliikmete hüvitistega. Hoolitsesite selle eest, et toimuksid parlamendi töökorra reformid, mida paljud meist ammu on nõudnud, ja toetasite selliste algatustega nagu Europarl TV nüüdisaegseid kodanikega suhtlemise meetodeid. Need on tegemised, mille üle võib uhke olla, ja see on pärand, mille põhjal teie ametijärglased peaksid jätkama.
<P>
Loodan, et panete oma kogemused ja muljed kirja. Need on liiga huvitavad, et jääda unustuse külma ja tugevasse haardesse. Pealegi, nagu luuletaja Emerson on meile õpetanud, pole sellist asja nagu ajalugu, on vaid biograafia. Euroopa Parlament on aastatega tugevamaks saanud. Lissaboni lepingu alusel muutub see veel tugevamaks, kui leping kunagi ratifitseeritakse. On huvitav näha, milliseid plaane toovad kaasa tulevased presidendid, et laiendada teie töö mõju meie ühiste väärtuste ja meile kallite põhimõtete propageerimisel.
<P>
Aga arvan, et täna võin rääkida paljude eest, kui ütlen, et olete ära teeninud meie austuse ja armastuse. Nagu teil, on see ka minul oma praeguses rollis viimane täiskogu istungi sõnavõtt. Et ma olen oma fraktsiooni juhtinud alates 2002. aastast, on mul praegu tunne, mille kohta meie, inglased, ütleme the seven-year itch - seitsmenda aasta kihelus teha midagi muud. Kuigi ma ei istu edasi enam siin toolil, teate te, et tahan väga püüda istuda seal, kus teie praegu. President, meie fraktsiooni poolt aitäh teile. Aitäh istungjärgu teenistustele, tõlkidele ja kõikidele töötajatele, kes aitasid kaasa teie suurepärasele presidenditööle Euroopa Parlamendis.
<P>
(Aplaus)
<SPEAKER ID="136" NAME="Cristiana Muscardini">
fraktsiooni UEN nimel. - (IT) Härra president, daamid ja härrad, selle ametiaja jooksul on Euroopa Parlament eriti teie juhtimisel parandanud oma võimet avaldada liidu tulevikule poliitilist mõju, vaatamata sellele, et me peame ootama uut lepingut, et saaks teoks nende püüded, kes on alati arvanud, et meie maailmas ainulaadse institutsiooni - mille on valinud 27 riigi kodanikud - õigusloomepädevus peaks olema suurem.
<P>
Selle ametiaja jooksul on üksteise järel toimunud hulk sündmusi, mis on sageli olnud traagilised, ja paljudel juhtudel on Euroopa Parlament, eelkõige viimase kahe ja poole aasta jooksul teie kaudu, härra president, suutnud täita olulist rolli ettepanekute vahendamisel. Meie roll poliitikas on muutunud aina silmatorkavamaks ja see peab aitama meil üle saada riigisisestest parteide erimeelsustest, et võiksime saavutada ühiseid eesmärke oma rahvaste ühistes huvides ning kindlustada maailmas suurema õigluse, rahu ja turvalisuse.
<P>
Kui parlamendikoosseisu ametiaeg algas, ühinesid meiega lõpuks rahvad, kes olid kümneid aastaid vabaduseta olnud, ning Rumeenia ja Bulgaaria liitumine selle ametiaja jooksul tugevdas maailmas kuvandit Euroopast, mis suudab erinevusi austades luua üksmeele.
<P>
Meie ametiaeg lõpeb majanduskriisi ajal, mis on pannud meid aru saama, et meil on süsteemne kriis, ning uus parlament peab seega suunama ühiskonna avastama taas väärtusi, mis jäetakse tänapäeval liiga sageli unarusse. Nüüd on parlamentaarne demokraatia Euroopas ja riikides rohkem kui kunagi varem vabaduse tagatis.
<P>
Härra president, tänan teid oma fraktsiooni nimel ja isiklikult pühendumuse eest - olete esindanud meid kõiki - ja selle eest, et olete teinud palju meie institutsiooni maine kujundamiseks; me ei nõua mitte ainult parlamendi suuremat läbipaistvust, vaid ka suuremat tähelepanu sellele teatud osalt meediast, kes huvitub Euroopast vaid selleks, et õhutada väiklasi kasutuid vaidlusi, selle asemel et aidata kaasa ühisteadvuse ja ühise edu kasvule.
<P>
Härra president, pärast Euroopa Parlamendis veedetud 20 aastat tunnen ma, et minu kohus on ühineda teiega, kes te mind siin istungisaalis nii suurepäraselt esindate, ja tänada miljoneid Euroopa kodanikke, kes oma igapäevatöö, solidaarsuse ja õigluse põhimõtete järgimise ning minevikujuurte kaudu aitavad kaasa õigusi rohkem austava ja oma kohustustest teadlikuma ühiskonna arengule.
<SPEAKER ID="137" NAME="Monica Frassoni">
fraktsiooni Verts/ALE nimel. - (IT) Härra president, daamid ja härrad; Herr Präsident, teil on olnud suur au olla maailma ainulaadseima institutsiooni eesotsas ning meie Roheliste / Euroopa Vabaliidu fraktsioonist oleme veendunud, et te olete seda tööd teinud motiveeritult ja kirglikult, ning me täname teid selle eest.
<P>
Kui ma kaks ja pool aastat tagasi seisin teie vastas oma fraktsiooni Euroopa Parlamendi presidendi kandidaadina, rõhutasin väga vajadust, et parlamendi president esindaks institutsiooni liikmesriikide huvidest ja finantslobitööst mõjutamata, juhiks samavõrd vaba juhatust, mis on valitud teenete, mitte poliitilise lojaalsuse alusel, ning suudaks rääkida rahvaga, kes on üha enam killustunud ja ükskõikne. Tol ajal kritiseerisime karmilt teie ja Euroopa Parlamendi Sotsiaaldemokraatide fraktsiooni ühist otsust vältida kõiki püüdeid alustada taas põhiseaduse arutelu pärast 2005. aasta rahvahääletusi - tohutut viga, mis võimaldas riikidel Euroopa reformi protsessi taas enda kätte haarata.
<P>
Kaks ja pool aastat hiljem arvame me fraktsioonis Verts/ALE, et teie töös, president Pöttering, oli nii tõuse kui ka mõõnu. Kiitsime heaks teie töö Lähis-Idas ja toetasime seda, eelkõige teie tööd Euroopa ja Vahemere piirkonna parlamentaarse assamblee presidentuuris. Hindasime teie vankumatut Euroopa-usku, kodanikele, rühmitustele, ühendustele ja julgetele kultuurialgatustele avatud parlamendi ideed ning teie otsustavust assistentide põhimääruse juures.
<P>
Samuti pidasime positiivseks teie kindlat pühendumust põhiõigustele, isegi paikades, mis ei olnud Euroopa Parlamendi enamuse jaoks mugavad, Venemaast Hiinani, ning teie vastset tõsiseltvõetavust keskkonnahoidlikkuse küsimustes, mis kasvas välja teie mõni aeg tagasi tehtud märkustest kliimamuutuse kohta.
<P>
Aga samamoodi on selge, et teie juhtimisel, härra president, on Euroopa Parlament muutunud demokraatiat nõudvast ja selle eest võitlevast institutsioonist järjest enam koguks, mis on liiga sageli allaheitlik ja ettevaatlik, et mitte kõigutada seda või toda valitsust. Parlament on loobunud sellest võitlusest ja läbipaistvusest valijatele nähtavates valdkondades - pruugib vaid mõelda lobitöörühma täiesti lavastatud läbikukkumisele, sest kui nad täna oma töö lõpetavad, ei ole nad saavutanud midagi, vaatamata sellele, et aasta tagasi võeti vastu väga selge otsus, või vaikus seoses Strasbourgis ja Brüsselis asuva kahe istungisaaliga ning meie valijaskonnale hoomamatu raha raiskamise ja süsinikdioksiidi tekitamisega.
<P>
Härra president, võtan nüüd asja kokku. Kodukorra järjestikuste reformidega on teie presidentuur juhtinud meie institutsioonis järkjärgulist võimu koondumist käputäie inimeste kätte, et toetada parlamendikomisjonide tööd ja suurendada konkreetsete parlamendiliikmete rolli, ning mitmekesisuse ja pluralismi suuremat edendamist.
<P>
Härra president, uues parlamendis on ehk uus enamus, aga ühes oleme me veendunud: pikk võitlus tugeva, austusväärse, pluralistliku ja osavõtliku Euroopa demokraatia eest ei ole läbi ja vähemalt selles olete te alati meie kõrval.
<SPEAKER ID="138" NAME="Francis Wurtz">
fraktsiooni GUE/NGL nimel. - (FR) Härra president, teie presidendiks oleku ajal on, nagu te just mainisite, toimunud poliitiliselt väga olulised sündmused, mis on rohkem kui korra pannud Euroopa ja ühtlasi meie parlamendi proovile.
<P>
Mõned neist sündmustest on liidusisesed, eelkõige see, mida paljud nimetavad institutsiooniliseks kriisiks, aga mida mina kirjeldaksin pigem lisatunnusena, mis kaasneb praeguse Euroopa mudeli usaldatavuse või seaduslikkuse kriisiga, mis levib üha suurema arvu kaaskodanike seas.
<P>
Teised sündmused on rahvusvahelised, näiteks teie mainitud Lähis-Ida konflikt. Selle asemel, et liikuda õiglase ja püsiva rahu poole, muutub see olukord meie silme ees üha tõsisemaks ja mürgitab rahvusvahelisi suhteid, kui mitte ei ähvarda meie ühiskonna ühtekuuluvust.
<P>
Lõpetuseks on asju, mis raputavad kogu planeeti - näiteks keskkonnakriis ning finants-, majandus-, sotsiaalne ja poliitiline kriis, mis seab meie ette teatud ühiskondlikud või õigemini tsivilisatsiooni puudutavad valikud.
<P>
Selles erakordselt keerulises olukorras on teil tulnud juhtida Euroopa Parlamenti ning esindada seda meie liikmesriikide ja maailma ees. Meie fraktsiooni ja minu arvates olete oma ülesannet auga täitnud.
<P>
Muidugi on meie poliitilised valikud selgelt erinevad ja mõnikord risti vastupidised. Aga teiesugust kõrge ametikoha pidajat hinnataksegi just oskuse järgi tulla vastuoluliste vaadetega toime nii, et igaühest peetakse lugu, sest vastuolulised vaated on vajalikud ja tervistavad.
<P>
Võin öelda, et paljude inimeste arvates peavoolust välja jäävaid arvamusi väljendava vähemusfraktsiooni esimehena tundsin end teie presidendiks oleku ajal vabalt. Veelgi enam, kuigi meie poliitilised erimeelsused jäävad muidugi alles, on meie kui inimeste suhe märgatavalt rikkamaks saanud.
<P>
Härra president, oleme tuttavad olnud kolmkümmend aastat. Viimase kümne aasta jooksul esimeeste konverentsi raames suurepärast koostööd tehes oleme üksteist hästi tundma õppinud. Hindan väga teie isiklikku eetikat, mis on võimaldanud teil aru saada - vähemalt mina arvan nii -, et korraga on võimalik olla nii kommunist, demokraat, eurooplane kui ka humanist. Tänan teid.
<P>
(Aplaus)
<SPEAKER ID="139" NAME="President">
Aitäh, härra Wurtz. Daamid ja härrad, tahaksin teie kõigi nimel tänada härra Wurtzi, kes on olnud Euroopa Parlamendi liige 1979. aastast alates ja kes nüüd siit lahkub. Samuti täname veel kolme parlamendiliiget, kes on siin olnud 1979. aastast saati ja nüüd lahkuvad - need on endine president Klaus Hänsch, endine asepresident ja kvestor Ingo Friedrich ning majandus- ja rahanduskomisjoni endine esimees ja julgeoleku ja kaitse allkomisjoni praegune esimees Karl von Wogau. Tänan teie kõigi nimel neid nelja ja kõiki teisi lahkuvaid kolleege südamest nende ülisuure panuse eest. Suur tänu teile.
<P>
(Vali aplaus)
<SPEAKER ID="140" NAME="Nigel Farage">
fraktsiooni IND/DEM nimel. - Härra president, Fraktsioon Iseseisvus ja Demokraatia on kogu selle parlamendikoosseisu ametiaja püüdnud olla abivalmis, positiivne ja konstruktiivne.
<P>
(Mitmesugused reageeringud)
<P>
Jah, sest oleme esindanud opositsiooni häält ja demokraatias on opositsioon oluline. See on ülioluline. Aga nagu president Václav Klaus ütles, kui ta siin käis, ei ole teie arvates tegelikult kahjuks teistsugust vaatenurka tarvis, ja seetõttu on teie presidendiks oleku aega varjutanud teie väga eelarvamuslik viis kohelda parlamendiliikmeid, kes olid põhiseaduse lepingu / Lissaboni lepingu vastu.
<P>
Minu jaoks oli määrav hetk siin parlamendis see, kui prantslased ütlesid "ei”, siis ütlesid hollandlased "ei” ja seejärel iirlased "ei”, aga Euroopa Parlament jätkas sihilikult nende rahvaste tahte eiramist. Te lihtsalt ei saa aru, kas pole? "Ei” on "ei” ning täiesti uskumatu on, et 499 parlamendiliiget hääletas selle poolt, et iirlaste ei-sõna eirata ja lepinguga edasi minna. Mis parlament see on? Kui te usuksite demokraatiasse, ei sõidaks te nende kolme rahvahääletuse tulemustest buldooseriga üle.
<P>
Veelgi enam, nüüd kardate avalikku arvamust - te teate, et te seda vaidlust ei võida - nii väga, et olete laskunud solvanguteni. Härra Watson on minu kohta öelnud, et käitun nagu Inglise jalgpallihuligaan, kui ma vaid õrnalt vihjasin, et volinik Barrot on kohtulikult karistatud pettur. Gary Titley ütles, et olen paranoiline reaktsionäär, kes asub ühiskonna äärealal. Ma ei tea, tal võib ju õigus olla, aga suur sõnavabaduse eest võitleja Danny CohnBendit sõnas, et lepingu vastased on vaimuhaiged, ning sotsiaaldemokraatide liider Martin Schulz märkis pärast üht ei-sõnaga lõppenud hääletust, et me ei tohi kummardada populismi ees ja et vastuhääled avavad ukse fašismile.
<P>
Loodan, et Euroopa valijad näevad kampaania järgmise nelja nädala jooksul selle projekti tegelikku nägu. Te olete natsionalistlik, te olete jõhker, te olete ähvardav, te olete demokraatiavastane, te olete täielik näitleja!
<P>
(Aplaus)
<SPEAKER ID="141" NAME="President">
See, et te sellise sõnavõtuga esineda saite, näitab, et Euroopa Parlament on vaba ja demokraatlik!
<P>
(Aplaus)
<SPEAKER ID="142" NAME="Daniel Hannan" AFFILIATION="NI">
Härra president, mõnel kolleegil on seda ehk raske uskuda, aga mina hakkan teist puudust tundma. Kogu selle aja, mil ma olen teid tundnud - kõigepealt kristlike demokraatide juhina ja siis parlamendi presidendina -, olete olnud väärikuse, vaoshoituse ja viisakuse musternäidis. Te olete nii anglofiil kui ka eurofiil ning esindate kõike seda, mis on integratsioonitraditsioonis head. Ent teil on kahtlemata suur kergendus kuulda, et ma ei mäleta, et me oleksime kunagi milleski ühel meelel olnud.
<P>
(Naer)
<P>
Aga me teame, et karjääris, mille me mõlemad oleme valinud, on ideoloogiline pühendumus haruldane, ja me väärtustame seda isegi siis, kui see omadus on oponendil.
<P>
Te mäletate kindlasti, kuidas me vaidlesime teie arusaama üle parlamendi kodukorrast. Need meie hulgast, kes tahtsid põhiseaduse lepingu referendumile panna, ütlesid oma sõna rahumeelsetes selgitustes hääletuse kohta. Meie õigus seda teha oli kodukorras ühemõtteliselt kirjas. Teie otsustasite omavoliliselt kodukorra neid artikleid mitte kohaldada - te ei püüdnud neid muuta, mis oleks nõudnud teatud aega, vaid te lihtsalt eirasite neid. Praegu pole aeg selle üle jälle vaidlema hakata. Selle asemel ütleksin hoopis, et Euroopa Parlamendi president peab kehastama kogu parlamenti, sealhulgas vähemusarvamuse esindajaid, ja kui te kohtlete meid erinevalt, siis avate ukse despotismile. Näiteks peaaegu iga kuu on siin ühe või teise asja pärast meeleavaldused ja neid lubatakse, aga kui meie seadsime üles plakatid ühe sõnaga - "rahvahääletus” -, saatsite te sisse saaliteenindajad, et meie loosungid ära võtta, ja paljud meist said hiljem trahvi.
<P>
Ma saan aru, miks sõna "rahvahääletus” siin istungisaalis nii palju ärevust tekitab - kolme riigi valijaskond ei olnud teie põhiseadusliku mudeliga nõus. See muutis teid haavatavaks ja see omakorda tegi teid pahuraks ning et te valijaid otse rünnata ju ei saanud, siis valasite kogu oma pahameele välja meie, parlamendi nähtava euroskeptilise vähemuse peale.
<P>
Kolleegid, ma ei looda muuta teie meelt selle suhtes, kas on soovitatav koondada võim Brüsselisse. Aga teie endi huvides tahaksin, et oleksite parlamendi vähemuste kohtlemisel erapooletum. Kui suudaksite vaid jagu saada oma refleksiivsest vastumeelsusest meie suhtes, saaksite aru, et see parandaks kuvandit teist kui demokraadist. Iga organisatsioon vajab kriitikuid. Teie kindel väitmine, et EL on igati hea, et selle kritiseerimine on ebaaus või näitab võõraviha, ei ole teile kasuks tulnud, sest ilma kriitikata muutuvad Brüsseli institutsioonid paksuks, enesekeskseks ja korrumpeerunuks.
<P>
Mu sõbrad, ma loodan, et juulis on siin palju rohkem meiesuguseid suveräänsuse pooldajaid. Esimest korda 50 aasta jooksul on Euroopa Parlamendis midagi, mis meenutab ametlikku opositsiooni. Teie ametijärglasele, Hans-Gert, jääb otsustada, kuidas selle opositsiooniga toime tulla, aga ma loodan, et ta on nii salliv, nagu see parlament väidab end olevat.
<P>
(Aplaus)
<SPEAKER ID="143" NAME="President">
Võtame selle teadmiseks.
<SPEAKER ID="144" NAME="Jan Kohout">
nõukogu eesistuja. - Härra president, olen teile tänulik, et saan eesistujariigi ja nõukogu nimel öelda mõned sõnad vastuseks teile ja fraktsioonide esindajate sõnavõttudele. Meie jaoks on eriti tähendusrikas, et selle parlamendikoosseisu ametiaja viis aastat on langenud kokku Tšehhi ja teiste samal ajal liitunute esimese viie aastaga Euroopa Liidus. Seda enam, et Tšehhil on au olla nõukogu eesistujariik, kui selle parlamendikoosseisu ametiaeg jõuab lõpule.
<P>
Kõigepealt tahaksin avaldada teile, härra president, austust selle institutsiooni eeskujuliku juhtimise eest viimase kahe ja poole aasta jooksul. Teie headest omadustest, eelkõige õiglusest ja aususest annab kaalukalt tunnistust lugupidamine teie vastu, mis ületab selgelt parlamendi fraktsioonide piire. Ühena küllaltki vähestest parlamendiliikmetest, kes 1979. aastal tagasi valiti, olete te suutnud rakendada sellel ametikohal oma märkimisväärseid kogemusi, tarkusi ja teadmisi. Eelkõige eesistujariigi nimel rääkides saan öelda vaid seda, et oleme teiega suheldes väga hinnanud teie häid omadusi nii teie presidendiks oleku ajal kui ka enne seda. Soovin nõukogu nimel teile tulevikuks kõike paremat.
<P>
Et me vaatame tagasi viimasele viiele aastale, lubate mul loodetavasti avaldada austust ka teie eelkäijale härra Borrellile, kes oli nagu teiegi erapooletu ja hea juht. Te mõlemad olete kindlustanud austuse ja lugupidamise presidendiameti vastu. Euroopa Parlamendil ja üldisemalt Euroopa Liidul on põhjust teile mõlemale tänulik olla.
<P>
Viimase viie aasta jooksul on Euroopa Parlament kasutanud mõjusalt oma volitusi ja eelisõigusi, eeskätt kaasotsustamise olulises valdkonnas, kui nõukogu ja parlament on teine teisel pool lauda ning vahel väga erinevate vaadete ja eesmärkidega. Neile erinevustele vaatamata teevad mõlemad institutsioonid koostööd, et süsteem oleks tulemuslik. Võime olla eri meelt ja pidada sisutihedaid vaidlusi, aga me teeme seda kokkulepitud eeskirjade ja menetluste kohaselt. Arvan, et mõlemad institutsioonid võivad olla veidi uhked meie ühiste pingutuste üle panna süsteem toimima ning viimased viis aastat on andnud piisavalt näiteid, et see tõesti toimib, ja väga tulemuslikult.
<P>
Härra president, austatud parlamendiliikmed, vähem kui kolme kuu pärast asub ametisse uus Euroopa Parlament. Tuleb palju uusi parlamendiliikmeid. Te valite uue presidendi ja nõukogu eesistujana on siin ka teise liikmesriigi esindaja. Olen kindel, et nad kõik vaatavad järgmise viie aasta jooksul tänu ja austusega tagasi pärandile, mille teie, härra president, sellele asutusele olete jätnud. Tänan teid tähelepanu eest.
<SPEAKER ID="145" NAME="Margot Wallström">
komisjoni asepresident. - (DE) Härra president, teie presidendiks oleku ajal on Euroopa Parlamendi ja komisjoni suhted arenenud väga hästi, isegi sujuvalt. Tänu teile ei muutunud institutsioonidevaheline tavapärane poliitiline arutelu kriisiks ka valimiskampaaniate ajal, kui konfliktioht on kõige suurem, nagu üldiselt teada.
<P>
Kui ma tohiksin teha isikliku märkuse, siis tahaksin teid südamest tänada alati sõbraliku ja viisaka töössesuhtumise eest. Te mitte ainult ei käitunud viisakalt, vaid tegite ka korrektiive, kus vaja. Ja te olite alati härrasmees. Samuti tahaksin rõhutada, kui oluline oli parlamendi ja kogu Euroopa Liidu jaoks see, et teil oli julgust ja tahet kaitsta demokraatlikke põhimõtteid ja parlamendi eesõigusi, vajaduse korral isegi riigipeade ees.
<P>
(Aplaus)
<P>
Samuti tahaksin teid õnnitleda sel puhul, et teil täitub 30 aastat Euroopa Parlamendi valitud liikmena. Teie isiksus on neile aastakümnetele jätnud tugeva jälje ja teie olete parlamendi arengut paljuski kujundanud.
<P>
President Barroso oleks väga tahtnud ise tulla, aga nagu te teate, osaleb ta praegu Prahas ELi ja Kanada tippkohtumisel. Tänan teid Euroopa Komisjoni presidendi ja kogu komisjoni nimel südamest teie eduka presidenditöö eest. Aitäh.
<P>
(Aplaus)
<SPEAKER ID="146" NAME="President">
Proua asepresident, daamid ja härrad, tänan teid siiralt nende peamiselt heatahtlike arvustuste eest. Soovin kõigile kolleegidele, kes valimistel uuesti ei kandideeri, edaspidiseks kõike head ja loodan, et kohtume taas. Kõigile kolleegidele, kes kandideerivad valimistel ja kes valitakse tagasi, tahaksin öelda, et loodetavasti jätkame head tööd, kui mind muidugi tagasi valitakse. See, mida fraktsioonide esimehed täna ütlesid, andis mulle indu jätkata püüdlusi ühtse Euroopa poole. Palju tänu teile kõigile ja loodan, et kohtume taas.
<P>
(Vali aplaus)
<SPEAKER ID="148" NAME="Thomas Mann" AFFILIATION="PPE-DE">
(DE) Proua juhataja, mul on küsimus istungisaali korra kohta. Vahetult enne seda, kui saime hääletada, kui istung vaid korraks katkestati, õnnestus ilmselt ühel meie austusväärse parlamendi liikmel saali sokutada üks parlamendikandidaat, kellega ta tegi mõned häbematud promofotod, mis minu arvates mõnitasid meie kogu. Kas neid kandidaate ei tuleks vastutusele võtta?
<SPEAKER ID="149" NAME="Juhataja">
Aitäh, härra Mann. Seda uuritakse.
