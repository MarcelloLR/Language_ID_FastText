<CHAPTER ID="008">
Parlamendi koosseis
<SPEAKER ID="022" NAME="Juhataja">
Sotsiaaldemokraatide ja demokraatide fraktsioon Euroopa Parlamendis teavitas mind, et alates tänasest ei ole Adrian Severin enam nimetatud fraktsiooni liige. Seekord on tegemist ametliku teadaandega. Kodukorra artikli 211 lõike 3 kohaselt tegi põhiseaduskomisjon ettepaneku tõlgendada artiklit 128 pealkirjaga "Menetlus Euroopa Liidu Kohtus” järgmiselt. Teil on võimalus tutvuda kogu tõlgendusega. Nimetatud tõlgendus loetakse vastuvõetuks, kui neljapäeva, 24. märtsi 2011. aasta istungi alguseks ei ole vastuväiteid esitatud. Niisiis on teil aega kuni homme hommikul kella 9.00ni, et esitada tõlgenduse kohta vastuväiteid. See on pikk ja ma ei hakka seda ette lugema. Sellele vaatamata on teil kõigil sellele juurdepääs.
<P>
Soovin teile veel ametlikult teada anda, et Zoran Thaler astus Euroopa Parlamendi liikme ametist tagasi 21. märtsil 2011. Kodukorra artikli 4 lõigete 1 ja 3 kohaselt võttis Euroopa Parlament tagasiastumise teatavaks ning märkis, et ametikoht jääb nimetatud kuupäevast vabaks. Catherine Soullie astub Euroopa Parlamendi liikme ametist tagasi 24. märtsil 2011. Kodukorra artikli 4 lõigete 1 ja 3 kohaselt võttis Euroopa Parlament tagasiastumise teatavaks ning märkis, et ametikoht jääb nimetatud kuupäevast vabaks. Peale selle teatasid Prantsusmaa pädevad asutused mulle, et alates 24. märtsist 2011 asendab Catherine Soullie'd Brice Hortefeux. Nagu ma aru sain, on Brice Hortefeux täna meiega siin. Härra Hortefeux, kas te olete saalis? Me ei näe teda, järelikult ei ole.
<P>
Kooskõlas kodukorra artikli 3 lõikega 2, võtab Brice Hortefeux kuni ajani, mil tema volitusi ei ole kontrollitud või vaidluse kohta ei ole veel otsust vastu võetud, ja tingimusel, et ta on kirjutanud eelnevalt alla deklaratsioonile, mille kohaselt ei ole tal ühtki Euroopa Parlamendi liikme ametiga kokkusobimatut ametit, täievoliliselt osa Euroopa Parlamendi istungitest ja selle organite koosolekutest. Nüüd tahab Daniel Cohn-Bendit midagi öelda.
<SPEAKER ID="023" NAME="Daniel Cohn-Bendit" AFFILIATION="Verts/ALE">
(FR) Lugupeetud juhataja! Te teate sama hästi kui mina, et Brice Hortefeux Euroopa Parlamendi liikmeks saamise võimalus on õiguslikult vaidlustatud. Sellele vaatamata olen veidi pettunud, et Prantsuse valitsus ei oota, kuni tema staatust kontrollitakse. Kuna Brice Hortefeux ei ole andnud oma nõusolekut ega osalenud ka Strasbourgis uue koosseisu esimesel istungil, ei saa ta asendada liiget, keda ta asendada soovib.
<P>
Seepärast kutsun Euroopa Rahvapartei (kristlike demokraatide) fraktsiooni, kes väidab end rangelt seadust austavat, oodata ära õiguslik otsus selle kohta, kas Brice Hortefeux võib olla parlamendiliige või mitte. Vastasel korral on tegemist õiguslikult häbiväärse juhtumiga. Jääb mulje, justkui me ise sooviksime seda.
<SPEAKER ID="024" NAME="Jean-Pierre Audy" AFFILIATION="PPE">
(FR) Austatud juhataja! See ei ole esimene kord, kui kolleeg Cohn-Bendit, kes pidas ühte riigijuhti - peaministrit - võrdseks diktaatori Hugo Chaveziga, ei austa demokraatiat. Brice Hortefeux valiti 2009. aasta juunis Euroopa Parlamendi liikmeks. Selle vastu ei vaidle keegi. Sellel ajal määrati ta siseministriks. Prantsusmaa õigusaktide kohaselt võib Euroopa Parlamenti valitud esindaja, kes on asunud tööle valitsusse, saada pärast valitsusest lahkumist oma koha Euroopa Parlamendis tagasi. Just seda ...
<P>
(Vahelesegamine Daniel Cohn-Benditilt: "Härra Audy, tal ei olnud kohta - selles probleem ongi”).
<P>
Brice Hortefeux valiti Euroopa Parlamendi liikmeks. Olete sellega nõus?
<P>
Lugupeetud juhataja, ma lõpetan. Aluslepingute ja muude õigusaktide kohaselt ei ole kahtlustki selles, et just liikmesriigid määravad oma esindajad Euroopa Parlamenti. Kuna Brice Hortefeux valiti Euroopa Parlamendi liikmeks, tegi Prantsuse valitsus täiesti õiguspäraselt ettepaneku nimetada ta Euroopa Parlamendi liikmeks. Teie avaldus on vastuvõetamatu.
<SPEAKER ID="025" NAME="Joseph Daul" AFFILIATION="PPE">
(FR) Austatud juhataja! Soovin Daniel Cohn-Benditile öelda vaid seda, et selleks, et kellegi ametikoht kahtluse alla seada, tuleb kõigepealt esitada ametlik avaldus. Ilma avalduseta ei saa õiguskomisjon olukorda analüüsida.
<P>
Soovitan teil mõelda, enne kui niimoodi vahele segate. See on kõik.
<P>
(Vahelesegamine Daniel Cohn-Benditilit: "Jah, aga tal ei pruugi siin kohta olla.”)
<P>
Te palute mul seadust järgida. Olen seda alati teinud. Jätame aga nüüd otsuse tegemise õiguskomisjonile, mis ei saa aga ilma avalduseta otsust teha. Kui see avaldus ei ole õiguspärane, siis õiguskomisjon ütleb seda meile. Kordan veel: mõelgem enne, kui tegutseme.
<SPEAKER ID="026" NAME="Sylvie Goulard" AFFILIATION="ALDE">
(FR) Lugupeetud juhataja! Nõustun täielikult mõttega, et peaksime kõigepealt ära ootama õigusliku analüüsi tulemused. Soovin öelda vaid üht. Meie kodumaal kogub äärmuslus järjest enam hoogu ning seda kahtlemata sellepärast, et osa poliitikuid arvab, et nemad otsustavad mandaatide ja ametikohtade üle. Ootame Prantsusmaalt veidi rohkem, eriti Euroopa Parlamendiga seoses, mille asukoht on Strasbourgis.
<SPEAKER ID="027" NAME="Juhataja">
Soovin tulla tagasi sõnade juurde, mille ma äsja ette lugesin. Kuni Brice Hortefeux' volitusi ei ole kontrollitud või vaidluse kohta ei ole veel otsust vastu võetud, on ta Euroopa Parlamendi liige ja tegutseb Euroopa Parlamendi liikmetele kehtestatud eeskirjade kohaselt. Seda küsimust kontrollitakse veel.
