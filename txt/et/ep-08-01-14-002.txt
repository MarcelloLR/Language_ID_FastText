<CHAPTER ID="002">
Statements by the President
<SPEAKER ID="006" NAME="President">
Daamid ja härrad, meie tänane kohtumine on 2008. aasta esimene. Soovin teile kõigile tervist ja õnne ning avaldan lootust, et koos suudame edukalt täita meile usaldatud ülesanded, nimelt kindlustada Euroopa Liidule positiivne tulevik.
<P>
Lubage mul lühidalt rääkida tööst, mis meid ees ootab. Samal päeval, mil Euroopa Parlament pidas siin, Strasbourgis 13. detsembril oma viimast istungit, kirjutati Lissabonis alla Euroopa Liidu reformilepingule. Oma lühikeses kõnes, millega esinesin Euroopa Ülemkogu presidendi José Socratese ja Euroopa Komisjoni presidendi José Manuel Barroso kohalviibimisel, avaldasin Euroopa Parlamendi enamuse soovi, et reformileping peab saama õiguslikuks ja seeläbi poliitiliseks tegelikkuseks 2009. aasta 1. jaanuari saabudes. See eesmärk jääb 2008. aasta kõige tähtsamaks prioriteediks.
<P>
Üheksa Euroopa Liiduga 1. mail 2004. aastal ühinenud riigi jaoks kaotati 21. detsembril piirikontroll. Need olid tõeliselt meeliliigutavad sündmused. Aastasadu on sõdurid tunginud vägivaldselt üle meie mandri piiride sõjategevuse alustamise eesmärgil, põhjustanud rahvale viletsust ja kannatust. Tõkete kaotamine meie rahvaste vahel tähendab, et oleme oma naabrite jaoks teretulnud. Me kõik oleme võrdsed Euroopa Liidu kodanikud ja, nagu on kirjas 25. märtsi 2007. aasta Berliini deklaratsioonis: "Me viime Euroopa Liidus ellu oma ühiseid ideaale.”
<P>
(Aplaus)
<P>
Malta ja Küpros ühinesid Euroopa Rahaliiduga 1. jaanuaril. Meie ühisraha euro on saanud seega mõlema riigi ametlikuks maksevahendiks. Meie soojad tervitused selle puhul Maltale ja Küprosele.
<P>
(Aplaus)
<P>
Euroopa kultuuridevahelise dialoogi aastat tähistati 9. jaanuaril Ljubljanas muljetavaldaval tseremoonial, kus viibisid Euroopa Ülemkogu, komisjoni ja parlamendi liikmed. Kultuuridevaheline dialoog on meie töö põhiosaks käesoleval aastal ja on seda ka edaspidi. Paluksin teid kõiki olla homme Süüria ülemmufti Ahmad Badr Al-Din Hassouni sõnavõtu ajal kohal.
<P>
Lubage mul nüüd peatuda kahel viimasel teemal: meie õigusloomealast tegevust hakkavad sel aastal oluliselt mõjutama kliimat ja keskkonda puudutavad küsimused. Seadusandjatena lasub meil ühelt poolt suur vastutus hoolitseda kliima ja keskkonna kaitse eest ning teiselt poolt Euroopa konkurentsivõime ja töökohtade kaitse eest. Meie ühiseks ülesandeks on leida majanduse ja ökoloogia vahel õige tasakaal.
<P>
Euroopa Liit põhineb väärtustel, õigustel ja vastutusel. Siinsamas parlamendis kirjutasid 12. detsembril 2007. aastal Euroopa Parlamendi, nõukogu ja komisjoni presidendid alla põhiõiguste hartale. See sündmus on võrdselt oluline nii Euroopa Liidu kodanike kui ka Euroopa Parlamendi jaoks. Allkirjastamise ajal segasid menetlust mõned kohalviibinud liikmetest, kes segasid valjult vahele ja üritasid summutada kõnelejate sõnavõttusid. Miski ei õigusta taolist käitumist.
<P>
(Aplaus)
<P>
Sõnavabadus on demokraatia ja parlamentarismi üks alustalasid. Igal Euroopa Parlamendi liikmel on õigus avaldada oma seisukohta ükskõik millisel kavandatud arutelul. Meie ühine kohustus on seda õigust pidevalt kaitsta. Seda enam, et takistades kõnelejaid pöördumast Euroopa Parlamendi poole, ja eriti veel, kui kõnelejateks on selle maja külalised, rikutakse põhiõigusi vabadusele, demokraatiale ning parlamentarismile.
<P>
(Aplaus)
<P>
Ühteaegu on selline käitumine vastuolus ka meie kodukorraga ja on täielikult vastuvõetamatu. Seepärast kavatsen ma vastavalt kodukorrale võtta kasutusele meetmed nende liikmete vastu, kes vaatamata mitmetele eesistuja keeldudele ei loobunud oma katsetest menetlust segada.
<P>
(Aplaus)
<P>
Sama puudutab ka neid liikmeid, kes käitusid ebaviisakalt meie kohanäitajatega, mil nood täitsid kõigest oma tavapäraseid tööülesandeid.
<P>
(Aplaus)
<P>
Uus saabunud aasta pakub meile suuri väljakutseid. Siiski olen kindel, et suudame nendega toime tulla teineteise vastu austust üles näidates ja üksteisega arvestades. Seda kõige rohkem silmas pidades soovin teile veel kord kõike kõige paremat 2008. aastaks.
<P>
(Aplaus)
