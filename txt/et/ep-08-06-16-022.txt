<CHAPTER ID="022">
1. juuli 2008, 40 aastat tolliliitu
<SPEAKER ID="140" NAME="Juhataja">
Järgmine päevakorrapunkt on komisjoni avaldus pidustuste kohta seoses tolliliidu 40. aastapäeva 1. juulil 2008.
<SPEAKER ID="141" NAME="László Kovács">
volinik - Hr juhataja, alati kui räägime rahvusvahelisest kaubavahetusest või Euroopa integratsioonist, peame mõtlema tollile, mis on ELi välispiiril vastutav kõigi selliste meetmete nõuetekohase kohaldamise eest, mis on välja töötatud, et leida lahendus tänapäeva tolli ees seisvale topeltväljakutsele: lihtsustada kaubavahetust ning samas kaitsta Euroopa kodanikke ja keskkonda.
<P>
Viimase 40 aasta jooksul on Euroopa toll andnud parima, et teha tõhusat koostööd ning toimida kui üks tervik. Toll on sageli olnud Euroopa integratsiooni eesrinnas. On tõeliselt märkimisväärne, et mitte just sageli esiküljeuudistele sattuv poliitika on siiski etendanud teedrajavat rolli nii majandusarengu kui ühenduse integreerumise osas.
<P>
Täna on tollil oluline ja raske roll, mida avalikkus kahetsusväärselt siiski nii kõrgelt ei hinda, kui see väärt on. Tolli nõuetekohane toimimine on siiski aluseks meie ühtse turu edukusele ning kaupade, isikute, teenuste ja kapitali vabale liikumisele. Tolli tegevus on ühenduse tegevuse keskmes ning mõjutab meie kodanike igapäevast elu, sageli ka nende endi teadmata.
<P>
Selleks et suurendada meie kodanike teadlikkust tolli rolli tähtsuse kohta, olen tolliliidu 40. aastapäeva puhul käivitanud kogu ELi hõlmava teavituskampaania. Liikmesriikide tolliasutused on seda ideed toetanud.
<P>
Möödunud nädalal külastasin kolme peamist kaupade sisenemispunkti ELi välispiiril - Rotterdami sadamat, Frankfurdi lennujaama ning Röszke piiriületuspunkti Ungari ja Serbia vahelisel piiril - et rõhutada meie tolliametnike igapäevast tööd ja kõrget motivatsiooni. See on selle uudistepaketi sisu, mis on nüüd ajakirjandusele kättesaadav, et avalikkust järgnevatel kuudel teavitada.
<P>
Naastes põhiküsimuste juurde - tänapäeva toll peab täitma viis strateegilist eesmärki:
<P>
Esimene on ühenduse ja selle liikmete finantshuvide kaitsmine. 2007. aastal kanti ELi eelarvesse tollimakse kokku 16,6 miljardi euro väärtuses, mis moodustab 16% ühenduse eelarvest.
<P>
Teine eesmärk on lihtsustada seaduslikku kaubavahetust ning toetada Euroopa ettevõtete konkurentsivõimet: sel eesmärgil kasutatakse ühenduse tolliseadustiku ajakohastamist ja e-tolli kehtestamist. Viimane konkreetne saavutus oli volitatud ettevõtja mõiste kehtestamine alates 1. jaanuarist 2008.
<P>
Kolmas eesmärk on kaitsta meie kodanike turvalisust seoses nende tervist ja elu ohustada võivate terroristide, uimastite ning võltsitud ja piraatkaupadega; seda tehakse kaupade rahvusvaheliseks liikumiseks kasutatavate turustusahelate kontrollimise abil.
<P>
Neljas eesmärk on säilitada, arendada ja tõhustada koostööd liikmesriikide tolliasutuste, tolliasutuste ja teiste õiguskaitseasutuste ning lisaks ka tolli ja äriringkondade vahel.
<P>
Viies eesmärk on koostöö Euroopa Liidu ja kolmandate riikide vahel ning koostöö teiste sihtriikidega, näiteks Ameerika Ühendriikidega, seoses võltskaupade ja terrorismiks kasutatavate seadeldistega.
<P>
Meie lähenemine põhineb teabevahetusel, riskianalüüsi ja -ohjamise osas tehtaval koostööl, julgeolekustandardite vastastikusel tunnustamisel, julgestuskontrolli tulemustel ning tolli ja ettevõtjate partnerlusel; kuid samuti koostööl võltsitud ja piraatkaupade päritoluriikidega nagu Hiina, kust pärineb 60% võltsitud kaupadest. 2005. aastal allkirjastasime Hiinaga tollikoostöö lepingu ning asutasime ühise tollikoostöö komitee, mis tuleb kokku igal aastal. Eelmisel aastal käivitasime katseprojekti "Euroopa ja Hiina sadamate vahelised arukad ja turvalised kaubateed” ning hiljuti asusime välja töötama tegevusprogrammi, mis allkirjastatakse ELi-Hiina detsembrikuisel tippkohtumisel. Peame sarnase koostöö looma näiteks ka India, Türgi, Araabia Ühendemiraatide ja teiste riikidega.
<P>
Alates 1993. aastast võib kaubasaadetis pärast seda, kui siseriiklik tolliasutus on selle vormistanud, vabalt ringelda kõigis teistes liikmesriikides. See tähendab, et tollil on vaid üks võimalus kaupu kontrollida ja ebaseaduslikke kaupu konfiskeerida. Tulemuseks on, et tolliliit on nii tugev kui tema nõrgim lüli. Selle all pean silmas, et ettevõtjatel on väga lihtne tuvastada tollipunkt, milles läbiviidavad kontrollid ei ole piisavalt täpsed või ranged ning suunata ebaseaduslikud kaubasaadetised nendesse punktidesse. See rõhutab, milline vastutus on tolliasutustel, mis asuvad ELi välispiiril asuvates liikmesriikides.
<P>
Tollialane tegevus on jätkuvalt aktiivne, võttes arvesse rahvusvahelise kaubavahetuse pidevalt suurenevat mahtu ning kohustust võidelda võltskaupade vastu. Esitan mõned arvandmed, mis iseloomustavad töökoormust 2007. aastal: töödeldi 183 miljonit tollideklaratsiooni, mis tähendab umbes 5,5 deklaratsiooni sekundi kohta; käsitleti 1545 miljonit tonni meretranspordi lasti ja 3 miljonit tonni õhutranspordi lasti; tuvastati 43 võltskaupade juhtumit, mille puhul kaup konfiskeeriti, mis moodustas kokku 79 miljonit võltsitud ja piraatkaupade artiklit ning kõnealune trend süveneb.
<P>
Suudame reageerida tolli ees seisvale topeltväljakutse üksnes juhul, kui mõtestame ümber oma töömeetodid. See tähendab näiteks üleminekut tollitoimingute ja tollikontrollide praeguselt tehingupõhiselt lähenemiselt süsteemipõhisele lähenemisele, mille käigus keskendutakse sisekontrollisüsteemidele ja majandustegevuses osalejate tarneahelale.
<P>
See ei tähenda üksiksaadetiste kontrollimisest loobumist, vaid selliste kontrollimiste põhinemist riskianalüüsil. Selline uus lähenemine eeldab uusi töö- ja kontrollimeetodeid ning ELi kõigi tolliteenistuste ühise riskijuhtimisstrateegia olemasolu. Samuti luuakse sellega platvorm liikmesriikidega koostöö tegemiseks, et tulevikus kehtestada tolliliidu asjakohaseim ja tõhus toimimisstruktuur.
<P>
Uued töömeetodid eeldavad samuti, et kõik siseriiklikud tolliasutused on oskuslikud, pädevad ja omavad ressursse, millega on võimalik säilitada ja suurendada nende tõhusust.
<P>
Kõnealuste eesmärkide saavutamiseks tegi komisjon oma teatises "Tolliliidu arengustrateegia” ettepaneku töötada välja strateegiline kava. Selline pikaajaline kavandamine peaks võimaldama siseriiklikel asutustel prognoosida oma vajadusi seoses ressursside, koolituse ja varustusega, mis võimaldab arengul toimuda kooskõlastatult ja ühtlustatult kõigis 27 liikmesriigis. Selline teabevahetuse püsikanal aitab meil samuti tagada, et uued meetmed rakendatakse üheaegselt.
<P>
Tolliliidu 40. aastapäeva eelõhtul palun teilt poliitilist toetust komisjoni algatusele töötada välja tolliliidu arengustrateegia. Olen rahul, et neljapäeval hääletatava resolutsiooni tekstis võetakse arvesse suuremat osa komisjoni ettepanekuid tolliliidu arengu põhiküsimuste kohta, milleks on tihedam koostöö, julgeoleku käsitlemine, tõhususe suurendamine ja tolli poolt siseturule antava kasu suurendamine.
<P>
Sooviksin oma sõnavõtu lõpetada sellega, et tänan Euroopa Parlamenti kogu selle toetuse eest, mida ta aastate jooksul on tollile andnud.
<SPEAKER ID="142" NAME="Malcolm Harbour">
fraktsiooni PPE-DE nimel - Hr juhataja, sooviksin esmalt oma fraktsiooni nimel õnnitleda volinikku selle juhtrolli eest, mida ta on komisjonis tolliküsimustes etendanud. Samuti soovin märkida, et täna õhtul saame tolliliidu 40. aastapäeva puhul lisaks voliniku esiletoodud võimalusele tunnustada komisjoni ja kõigi liikmesriikide tolliasutuste märkimisväärseid saavutusi, suunata oma pilgu ka tulevikku. Soovin volinikule kinnitada, et meie fraktsioon toetab täielikult kõnealust strateegiat. Resolutsioonist ilmneb, et oleme samuti kutsunud liikmesriike eelkõige kuulutama oma toetust strateegiale ning eraldama vajalikke ressursse selle väga olulise projekti teostamiseks.
<P>
Nagu volinik oma kõnes mainis, on tolliasutused enda teenustega sageli siseturu tunnustamata kangelased, kuid siseturu- ja tarbijakaitsekomisjon peab neid meeles. Nagu volinik teab, oleme pööranud erilist tähelepanu tolliküsimustele ning lisaks voliniku poolt eelmisel nädalal tehtud visiitidele oleme ka meie korrapäraselt (kogu Euroopa Liidus asetleidnud missioonide raames ja nüüd ka kaugemal toimuvate missioonide, eelkõige hiljutise Hiina missiooni raames) külastanud tolliasutusi, et saada teavet nende prioriteetide ja kohapealsete probleemide kohta; ühesõnaga, oleme tolli tegevusega hästi kursis.
<P>
Soovin täna tuua esile mõned küsimused meie tulevase tegevuse kohta. Mulle tundub, et üheks ülesandeks, mida peame ühiselt käsitlema, on seoses ebaseaduslike või võltsitud toodetega suurendada ettevõtjate koostööd tolliga. Saadetiste peatamiseks vajab toll teavet. Toll vajab jälitusandmeid. Leian, et ettevõtjad ei ole piisavalt teadlikud sellise teabe edastamise tähtsusest.
<P>
Teiseks, võttes arvesse kaubavahetuse suurenevat mahtu, eelkõige riikidega nagu Hiina, peame paluma liikmesriikidel tõsiselt kaaluda, kas neil on ressursse, et käsitleda hiiglaslikke importkauba koguseid ning kontrollida ja käsitleda võltsitud kaupu ja kaupu, mida proovitakse riiki tuua tollisüsteemi vältides. Suur tänu teile härra volinik kogu selle töö eest, mida te antud valdkonnas teete.
<SPEAKER ID="143" NAME="Evelyne Gebhardt">
fraktsiooni PSE nimel - (DE) Hr juhataja, kuna oleme teadlikud, et avalikkus on Euroopa Liidu suhtes üha skeptilisem, on eriti oluline tähistada sellist sümboolset päeva, mida tolliliidu 40. aastapäev kahtlemata on. Hr volinik, nagu märkisite, on see tähelepanuväärne sest nelikümmend aastat tagasi tehti märkimisväärseid samme integratsiooni saavutamiseks, kui loodi ühtse turu ning kaupade, isikute, ja teenuste vaba liikumise alused. Usun, et tähtis on jätkata inimestele selle rääkimist ja näitamist, kuidas nad Euroopa Liidust kasu saavad ning mida me toona saavutasime.
<P>
Seetõttu jätkan kõnealuse sündmuse positiivset käsitlemist, kuna see oli tõepoolest üks väärt tegu. Teie märgitud koostöö Hiina ja teiste Euroopa Liitu mittekuuluvate riikidega on meie majandusele samuti oluline, nagu see on oluline ka Euroopa Liidu tarbijatele, kuna loomulikult tahame ohutuid tooteid ja teenuseid, mida me saame arendada. See on väga oluline. Seoses tolliliiduga viimati vastu võetud direktiivides sätestasime ka kaasaegse tehnoloogia kasutamise, millega käivitatakse elektrooniline tollisüsteem. Usun, et see on suund tulevikuks. Kui suudame esile tuua selliseid Euroopa Liidu poliitika positiivseid aspekte ning anda inimestele selge ülevaade kasust, mida nad Euroopa Liidult saavad, suudame hakata taastama avalikkuse usaldust Euroopa Liidu suhtes. See on midagi, mida me peaksime üheskoos tegema. Sooviksin teile, hr volinik, väljendada oma siirast tänu töö eest, mida te antud valdkonnas Euroopa Komisjonis teete.
<SPEAKER ID="144" NAME="Janelly Fourtou" LANGUAGE="FR">
Hr juhataja, volinik, daamid ja härrad, ajal, mil Euroopa seisab silmitsi probleemide, suurenevate kahtluste ja väheneva entusiasmiga, asume tähistama vaieldamatut edulugu, milleks on tolliliidu 40. aastapäev.
<P>
Ajavahemikul 1968-2008 on toll olnud leidlikkuse ja kohandumise heaks näiteks. Ehk mäletate, et 1993. aastal lõpetati kontrollide läbiviimine liikmesriikidevahelistel piiridel. Tolliasutused suutsid oma jõud ümber paigutada ning teha seda kaasaegsel viisil. Nende ülesanded on keerulised, sest nad peavad tulema toime ülemaailmsete väljakutsetega. Tagades Euroopa Liidu ja tema kodanike ning logistilise ahela turvalisust, peavad nad ka säilitama õiglast tasakaalu kontrollide läbiviimise ja seadusliku kaubavahetuse soodustamise vahel, et suurendada Euroopa konkurentsivõimet.
<P>
Tänu uuele tolliseadustikule on toll oma ülesannete edukaks täitmiseks end suutnud põhjalikult kohandada ning on tänu uutele tehnoloogiatele ja koostööle lihtsam ja laiaulatuslikum ja toimib paberivabas halduskeskkonnas. Tolliliidu aluseks olevat koostööd peab kohaldama nii rahvusvaheliste organisatsioonide (nagu WTO ja WCO) kui uute haldusasutuste ja tööstuste suhtes.
<P>
Kõnealuse koostöö tulemused on eriti ilmsed seoses võltsitud toodete konfiskeerimisega. Rahvusvahelisel koostööl on kahjuks omad piirid ning praegu saame üksnes avaldada kahetsust selle üle, et Ameerika Ühendriikide Kongress otsustas ühepoolselt skaneerida 100% ELi sadamates asuvast konteinerlastist.
<P>
Toll vajab realistliku arutelu algatamiseks meie tuge. Peame tähelepanelikult jälgima algatusi, mis on teatavaks tehtud tolliliidu tulevikku käsitlevas strateegias ning olema valmis toetama meetmeid, mis teevad need algatused veelgi tõhusamaks, eelkõige seoses võitlusega võltsimise ja organiseeritud kuritegevuse vastu.
<P>
(Juhataja katkestas kõneleja)
<SPEAKER ID="145" NAME="Andreas Schwab   -" AFFILIATION="PPE-DE">
(DE) Hr juhataja, volinik, daamid ja härrad, nagu parlamendiliige Gebhardt märkis, tuletab tolliliidu 40. aastapäeva tähistamine inimestele meelde, et Euroopa Liit on täitnud seda osa tõotusest, mida ta 40 aastat tagasi tegi. Vahepealsetel aastatel - ning hr volinik, meie fraktsioon on toetanud kõiki õigusakti ettepanekuid, mida te viimastel kuudel olete Euroopa Parlamendile esitanud - on tolliliit kaitsnud Euroopa Ühenduse ja selle liikmesriikide finantshuve palju tõhusamalt, kui liikmesriigid seda iseseisvalt oleks suutnud. Tolliliit on lihtsustanud liidusiseste piiriüleste investeeringute tegemist sellisel määral, mida liikmesriigid ei oleks enda vahenditega ise suutnud teha. Tolliseadustiku ajakohastamise ja elektroonilise tollisüsteemi kasutuselevõtmisega (millele te viitasite) oleme teinud suuri edusamme, tagamaks et selliste investeeringute tegemist lihtsustatakse tulevikus veelgi. Pean siiski lisama, et ettevõtjad on pidanud kandma ümberkujundamisega seonduvaid kulusid, mis on kahetsusttekitav. Usun, et tollisüsteemi ees seisavad eelseisvatel aastatel märkimisväärsed väljakutsed. Hr volinik, seetõttu pean oluliseks, et teie strateegia käsitleks neid väljakutseid tõhusalt ning et sellega pakutaks lahendusi.
<P>
Nagu teate, esineb minu valijaskonnal probleeme seoses Šveitsi piiril läbiviidavate tollimenetlustega. Loodan, et suudame ka tulevikus lahendada suurt arvu üksikasjalikke küsimusi, millega meie ettevõtjad peavad igapäevaselt kokku puutuma, ning et teeme seda sama konstruktiivselt nagu minevikus.
<P>
Järgmise mõne aasta jooksul peab tollisüsteem minevikust palju enam keskenduma Euroopa Liidu julgeolekuhuvidele ning see on väljakutse, mida teie strateegia peab käsitlema. See hõlmab mõistagi kaitset võltsitud toodete ja piraatkaupade eest, kuid olemas on ka üha suurenev vajadus tihendada veelgi sidemeid tolliteenistuste ülesannete ja ülemaailmse terrorismivastase võitluse aspektide vahel. Nagu parlamendiliige Fortou märkis, esineb ülemaailmse kaubavahetuse valdkonnas üha suurem vajadus arutada WTOs ja teistel tasanditel mooduseid, kuidas tolliasutused saaksid välispiiride kaitsmisel tõhusat rolli etendada.
<P>
Minu viimane märkus puudutab seda, et kogu lasti skaneerimine ei tundu transatlantilise ühtse turu kontseptsiooni valguses olevat praktiline. Soovin teile jätkuvat edu.
<SPEAKER ID="146" NAME="Arlene McCarthy" AFFILIATION="PSE">
Hr juhataja, tollipoliitika eest vastutava siseturu- ja tarbijakaitsekomisjoni eesistujana tervitan võimalust võtta sõna käesoleval arutelul, millega tähistatakse tolliliidu 40. aastapäeva. Nagu juba öeldud, pöörab siseturu- ja tarbijakaitsekomisjon suurt tähelepanu meie tolli tööle sest tegemist on Euroopa Liidu poolt tehtava töö pragmaatilise ja praktilise väljundiga. Kahtlemata on tolliliit aidanud suurendada ELi konkurentsivõimet, lihtsustanud eeskirju ja tühistanud eeskirju, mis on ettevõtjatele ja seaduslikele kaubitsejatele mittevajalikud. Igal aastal käsitletakse 175 miljonit tollideklaratsiooni ning keskmiselt kulub ühele tollivormistusele vaid kaks minutit.
<P>
Siiski on veel palju teha. VKEd vajavad abi, et vähendada Euroopas toimuva kaubavahetuse käigus esinevaid probleeme. Paberivaba tolli, tsentraliseeritud tollivormistuse ja "ühtse akna" põhimõttega toetatakse meie VKEsid, kuid täieliku kasu saamiseks peavad liikmesriigid neid kontseptsioone rangelt ellu viima.
<P>
See on samuti võimalus tõhustada ja tugevdada meie kohustust võidelda piraat- ja võltsitud kaupade sissevooluga. Võltsitud kaubad ja ravimid ei kahjusta üksnes ELi ettevõtjaid, vaid kujutavad endast ka tõsist ja pidevat ohtu meie tarbijate tervisele ja turvalisusele ning see on küsimus, mille üle tarbijakaitsekomisjon on sügavalt mures.
<P>
Tehes koostööd kolmandate riikidega, eelkõige Hiinaga, tahame parandada ohtlike ja ebaseaduslike kaupade konfiskeerimist; kuid lõppeesmärgina peame parandama oma tolliliidu toimimist. Täna õhtul kutsutakse liikmesriike suhtuma tõsisemalt oma kohustustesse seoses rakendamise ja jõustamisega ning eraldama sel otstarbel vajaminevaid ressursse.
<P>
Hr volinik, võite jätkuvalt tugineda koostööle siseturu- ja tarbijakaitsekomisjoniga, et tõhustada tollliitu, mis on siseturu nurgakiviks ning keskse tähtsusega, et tagada ELi majanduse toimimine ja edu. Peame tagama, et 27 liikmesriiki teevad tihedamat koostööd: et nad peaksid omavahel sidet, vahetaksid teavet ning muudaksid Euroopa seaduslike ettevõtjate jaoks paremini ja sujuvamalt toimivaks; ning et võitleksime tõsise ja üha suureneva probleemiga, mida kujutavad endast meie turule sisenevad võltsitud- ja piraatkaubad.
<SPEAKER ID="147" NAME="Małgorzata Handzlik   -" AFFILIATION="PPE-DE">
(PL) Hr juhataja, tolliliit on Euroopa Liidu siseturu oluline osa, mis ei saa nõuetekohaselt toimida, kui tema välispiiridel ei kohaldata ühiseid põhimõtteid. Lisaks tollimaksude kogumise esmasele funktsioonile, etendab tolliliit suurt rolli meie kodanike tervise ja turvalisuse kaitsmisel.
<P>
Viimastel kuudel oleme Euroopa Parlamendis pühendanud märkimisväärselt aega tooteohutuse, eelkõige mänguasjade ohutuse, ning võltsitud kaupadega seonduvate küsimuste käsitlemisele. Kõigile on oluline omandada kaupu, mis vastavad kehtestatud kriteeriumitele, eelkõige tervise ja ohutusega seotud kriteeriumitele. Sooviksin tuletada meelde, et vaatamata üldiselt aktsepteeritud arvamusele ei võltsita üksnes eksklusiivseid ja kalleid tooteid, vaid ka autoosasid ja tarbekaupu, nagu näiteks toiduained ja ravimid.
<P>
Suur osa võltsitud toodetest imporditakse Euroopa siseturule kolmandatest riikidest. Statistika annab ülevaate selle probleemi ulatusest. 2007. aastal konfiskeerisid tolliasutused umbes 128 miljonit võltsitud toodet. Võrreldes 2005. aastaga kasvas see näitaja 70% võrra. Ravimite osas oli kasv 380%. Loomulikult võivad sellise kasvu taga olla erinevad põhjused. Selle põhjuseks võis olla ELi sisenevate võltsitud kaupade suurenev kogus, kuid samuti võib see olla põhjustatud võltsitud kaupade avastamise paranemisest tolliasutuste poolt.
<P>
Peaksime siiski meeles pidama, et standardid ei ole iseenesest piisavad kui meie piiridel ei toimu tõhusat seiret ning eelkõige kui seiret ei teostata kogu meie välispiiril ühtsel viisil. Selleks, et ELi sisenevate võltsitud kaupade vastane võitlus oleks tõhus, tuleb parandada koostööd tolliasutuste ja ELi liikmesriikide järelevalveasutuste vahel ning koostööd kolmandate riikide tolliasutustega. Koostöö paranemine peab toimuma samas tempos tehnoloogiliste muutustega. Sel põhjusel on väga oluline, et kogu Euroopa Liidu tolliasutustel oleks asjakohane varustus, mis võimaldab neil oma ülesandeid tõhusalt täita.
<SPEAKER ID="148" NAME="Zuzana Roithová   -" AFFILIATION="PPE-DE">
(CS) 40 aastat tagasi oli tolliliit Euroopa jõukuse võtmeks, kuna pakkus võimaluse luua ühtne turg. Täna seisavad meie ees uued probleemid, mis tulenevad kaubavahetuse üleilmastumisest. Teame, et Euroopa sadamates suudetakse kontrollida üksnes kuni 0,5% importkaubast ning et igas kolmandas konteineris on võltsitud kaupu. Täiendavat ohtu kujutavad endast kaubad, mis ei vasta meie tehnilistele- ja ohutusstandarditele.
<P>
Soovin rõhutada, et peame Euroopa tarbijaid paremini kaitsma selliste toodete eest. Tõhusam koordineerimine sõltub uue ja kaasaegse õigusakti, mis on (või oli) meie kingitus tolliliidu aastapäeva puhul, rangest rakendamisest. Samuti sätestasime õigusaktis õiguse hävitada ohtlikke ja võltsitud tooteid. See toob tolliametnikele palju tööd ning on neile täiuslik kingitus. Kuid lisaks on vaja veel käsitleda mitmeid küsimusi: koostöö tihendamist ettevõtjatega, liikmesriikidevahelise koordineerimise tõhustamist e-tolli abil ning hiljuti lisandunud võimalust teha koostööd kolmandate riikidega. Loodetavasti oleme samuti mõnevõrra parandanud tingimusi väikeste ja keskmise suurusega ettevõtetele.
<SPEAKER ID="149" NAME="Andrzej Jan Szejna   -" AFFILIATION="PSE">
(PL) Hr juhataja, 1. juulil 1968 asutatud tolliliit oli esimene samm toonase kuue liikmesriigi majandusintegratsiooni tugevdamise suunas. Võime väita, et tegemist on edulooga Euroopa integratsiooni ajaloos. Tähistades tolliliidu 40. aastapäeva, väärib mainimist, et tegemist on hiilgava näitega sellest, et 27 liikmesriigiga ühenduses tehtav töö võib olla tõhus, sest siinkohal tuleb arvestada, et Euroopa Liidus ei ole kõigest üks tolliasutus, vaid 20 siseriiklikku tolliasutust, kellel on erinevad vastutusalad ja erinev struktuur, kuid kes teevad koostööd Euroopa ühise poliitika alusel ning õigusraamistikus, millega sätestatakse asjakohased eeskirjad ja menetlused. 27 liikmesriigi tolliasutused peavad töötama kui üks.
<P>
40 aastat tagasi oli tolliliidu eesmärk kaotada tollimaksud liikmesriikidevahelistel piiridel ning muuta ühise turu idee reaalsuseks. Täna teevad tolliasutused koostööd, et kaitsta Euroopa Liidu välispiiri ning võtavad meetmeid salakaubaveo vastu võitlemiseks, ohtlike võltsitud kaupade konfiskeerimiseks ning teiste ülesannete täitmiseks, mida (ning siinkohas soovin volinikku õnnitleda) võeti samuti arvesse Euroopa Komisjoni poolt 2008. aasta aprillis esitatud tolliliidu arengustrateegias.
<SPEAKER ID="150" NAME="Marios Matsakis" AFFILIATION="ALDE">
Hr juhataja, tolliliit on üks imeline asi, kuid oleks imelisem veel, kui kõik asjaomased riigid seda ka järgiksid. Loomulikult viitan ma Türgile, kes hoolimata ELi survest jätkuvalt ei ratifitseeri Ankara protokolli ega rakenda seda Küprose suhtes, kehtestades sellega sisuliselt embargo Küprose suunalise mere- ja õhutranspordi suhtes.
<P>
Küsin teilt, miks lubab EL Türgil naeruvääristada meie eeskirju ja õigusnorme? Miks ei karistata Türgit sellise lubamatu käitumise eest? Miks ei sunni komisjon Türgit kas tolliliitu täielikult rakendama või sellest lahkuma? Kaua peame taluma sellist lugupidamatust ja naeruvääristamist kandidaatriigilt, kes soovib ennast pidada Euroopa riigiks?
<SPEAKER ID="151" NAME="Jean-Pierre Audy" AFFILIATION="PPE-DE">
(FR) Hr juhataja, volinik, daamid ja härrad, esmalt soovin avaldada austust tööle, mida olete koos oma ametkonnaga kõnealuses valdkonnas teinud ning millega olete andnud Euroopa Liidule positiivse panuse. Samuti tänan kolleege ja oma fraktsiooni, et nad toetasid muudatusettepanekut, mille esitasin seoses vajadusega pöörata tähelepanu VKEdele, kelle nägemuses on impordi- ja ekspordimenetluste kohaldamisraskused ühed peamised mittetariifsed kaubandustõkked.
<P>
Arvan siiski, et peame minema kaugemale resolutsioonis ettepandud koostööst. Ajal, mil Lissaboni lepinguga nähakse ette, et kodanike kaitse on ELi üheks eesmärgiks ning mil WTO on suurtes raskustes, peame tegema täiendavaid jõupingutusi sest nagu ka hr volinik ütles, on tollistatistika murettekitav ning võltsimine ohustab jätkuvalt meie tervist, ohutust ja majandust. Saabunud on aeg liikuda edasi ning kaaluda tolliasutuste ühendamist sellisel tasemel, mis ulatub palju kaugemale praegusest koostööst, mille piirid on tänaseks selged.
<SPEAKER ID="152" NAME="László Kovács">
volinik - Hr juhataja, esmalt lubage mul tänada väga huvitava arutelu eest, mis just aset leidis. Võtsin hoolega teadmiseks tehtud märkused, kuna nad on nii mulle kui komisjonile (ja tolliteenistustele) väga kasulikud, et võtta arvesse Euroopa Parlamendi väljendatud poliitilisi prioriteete.
<P>
Mulle avaldas muljet selgesõnaline kiitus ja toetus, mida väljendati seoses tolliliidu tööga; kinnitan teile, et tolliliit jätkab oma eeskujulikku tööd. Mis on selle tagatiseks? Tagatiseks on see, et meil on vahendid, strateegia ja õiguslik alus, milleks on ajakohastatud ühenduse tolliseadustik, mis sisaldab eeskirju ja menetlusi, millega tagatakse seadusliku kaubavahetuse lihtsustamine ning samuti ka siseturu ning meie kodanike ohutuse ja tervise kaitsmine.
<P>
E-tolli raames on meie kasutuses IT-tehnoloogia ning meil on väga lai koostöövõrgustik: koostöö liikmesriikide tolliasutuste vahel, koostöö teiste õiguskaitseasutustega, koostöö ettevõtjatega - ning viidates parlamendiliikme Harbouri sõnavõtule tahaksin märkida, et eelmisel nädalal sain Frankfurdis teavet MediFake projekti kohta, millega käsitletakse võltsitud ravimeid ning kui erinevaid võltsitud tooteid üldse omavahel võrrelda võib, siis ravimid on kindlasti kõige ohtlikumad.
<P>
Mul on teile rõõm teatada, et riigis, mida ma kõige paremini tunnen, ehk siis Ungaris, sõlmiti paar päeva tagasi tolliasutuste ja ravimitehaste liidu vahel kokkulepe selle kohta, kuidas takistada võltsitud ravimite turule toomist.
<P>
Samuti teeme koostööd rahvusvaheliste organisatsioonide ja kolmandate riikidega, näiteks Hiinaga ning oma enam kui kolmeaastase kogemuse ja Hiina ametivõimudega korrapäraselt korraldatavate kohtumiste põhjal võin kindlalt väita, et Hiina poolne suhtumine on mõnevõrra paranenud. Nad on konkreetsemad, nad käsitlevad tegelikke probleemküsimusi, nad on koostööaltimad ja konstruktiivsemad.
<P>
Tõenäoliselt on põhjuseks see, et Hiina jaoks on üha enam tegemist küsimusega poliitilisest prestiižist. Hiina etendab üha olulisemat rolli nii maailma kaubavahetuses kui maailmapoliitikas ning ei taha olla tuntud kui võltsitud toodete peamine päritoluriik, kust pärinevad võltskaubad ohustavad teiste riikide kodanike ohutust, tervist ja isegi elu.
<P>
Teiseks põhjuseks on see, et Hiina on arvukate tõendite põhjal üha enam muutumas võltsitud toodete päritoluriigist nende sihtriigiks.
<P>
Vähemalt kaks kõnelejat mainisid Ameerika Ühendriikide Kongressi algatust, mis käsitleb 100% lasti skaneerimist: soovin teile kinnitada, et me tõesti püüame avaldada survet Ameerika Ühendriikide administratsioonile ning kaudselt isegi Ameerika Ühendriikide seadusandjale, kuna oleme täiesti kindlad (ja jätkame selle avalikku kinnitamist), et see algatus põhjustaks rahvusvahelise merelaevanduskaubanduse katkemise, tekitaks eksitava julgeolekutunde ning suunaks tähelepanu ja ressursid eemale tegelikest probleemidest. Loodame, et meid saadab lõpuks edu.
<P>
Olen kindel, et Euroopa Parlamendi ning siseturu- ja tarbijakaitsekomisjoni ning rahvusvahelise kaubanduse komisjoni toel (mis on tolliliitu väga aktiivselt toetanud) on tagatud tolliliidu edukas toimimine ka järgmise 40 aasta jooksul.
<P>
Tänan teid väga tehtud panuse ja toetuse eest.
<SPEAKER ID="153" NAME="Juhataja -">
Olen saanud ühe resolutsiooni eelnõu, mis on esitatud kodukorra artikli 103 lõike 2 kohaselt.
<P>
Arutelu on lõppenud.
<P>
Hääletus toimub neljapäeval 19. juunil 2008.
<P>
Kirjalikud avaldused (kodukorra artikkel 142)
<SPEAKER ID="998" NAME="Sirpa Pietikäinen" AFFILIATION="PPE-DE">
, kirjalikult - Tolliliidu 40. aastapäeva tähistamiseks on mitmeid põhjuseid. Tollimaksude ulatuslik kaotamine Euroopa Liidu liikmesriikide vahelises kaubanduses on kahtlemata liidu üks kõige olulisem saavutus. See on toonud suurt kasu nii ettevõtjatele kui Euroopa tarbijatele.
<P>
Liidu välispiiril töötavatele tolliametnikele on seatud suur vastutus. Ühtsele turule, mille sisepiiridel on kontrollimine üha harvem, on väljakutseks võltsitud tooted, ebaseaduslik uimasti- ja teiste kahjulike ainete kaubandus ning ohustatud loomaliikide või toodete salakaubavedu. Euroopa on üks maailma suuremaid võltsitud toodete turgusid. Kõnealuste toodete olemasolu ja kaubanduse maht rikuvad tõsiselt intellektuaalomandi õigusi. Olukorra parandamiseks tuleks kindlaks teha ja võtta otsustavamaid meetmeid.
<P>
Kõnealustele väljakutsetele lahenduse leidmiseks on eelkõige vaja ühtlustada ja sihipärasemaks muuta erinevate liikmesriikide tolliasutuste vahelist koostööd. Kokkuvõtteks võib aga siiski märkida, et Euroopa ühtse turu areng on olnud vaieldamatu edulugu seda tasub tähistada, kui kogu ELi jõukuse üht peamist põhjust.
