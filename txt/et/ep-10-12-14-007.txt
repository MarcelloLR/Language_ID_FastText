<CHAPTER ID="007">
Inimkaubandus (arutelu)
<SPEAKER ID="073" NAME="Juhataja">
Järgmine päevakorrapunkt on kodanikuvabaduste, justiits- ja siseasjade komisjoni nimel Edit Baueri ja Anna Hedhi koostatud raport ettepaneku kohta võtta vastu Euroopa Parlamendi ja nõukogu direktiiv, milles käsitletakse inimkaubanduse tõkestamist ja selle vastast võitlust ning ohvrite kaitset ja millega tunnistatakse kehtetuks raamotsus 2002/629/JSK - C7-0087/2010 -.
<SPEAKER ID="074" NAME="Edit Bauer">
kaasraportöör. - Austatud juhataja, lubage mul kõigepealt tänada kaasraportöör Hedhi, nõukogu ja komisjoni ning kõiki teisi, kes selles pingelises töös osalesid.
<P>
Inimkaubandusega seotud olukord on murettekitav. Inimkaubanduse ohvriks langeb Euroopas sadu tuhandeid inimesi; tegemist on suuruselt teise kuritegeliku äriga, millest teenitav kasum moodustab hinnanguliselt 32 miljonit USA dollarit. Inimkaubanduses on tekkinud uued suundumused. Sunniviisilise töö ohvreid on rohkem. Varasemast rohkem ohvreid on pärit liikmesriikidest ja lisaks on ohvrite seas rohkem lapsi. Kogu maailmas on lapsohvrite osakaal vahemikus 40-50%. OSCE hiljutises aruandes kutsuti riike üles muutma oma arusaama inimkaubandusest kui marginaalsest nähtusest ja käsitama inimkaubandust tänapäevase laiaulatusliku orjakaubandusena.
<P>
Võitluses inimkaubandusega on vaja terviklikku käsitlusviisi, kuid meie käsutuses olevate vahendite hulk on piiratud. Meie ülesanne on muuta õigusakte. Lissaboni leping andis meile uue õigusliku aluse - artikli 83. See annab meile vahendid ühise käsitlusviisi väljatöötamiseks, et luua keskkond, mis oleks inimkaubitsejate jaoks heidutavam, ja ühtlasi tagada ohvrite parem kaitse.
<P>
Ettepanek nõukogu ja komisjoniga kokkulepitud ühtse teksti kohta laiendab inimkaubanduse määratlust, võttes arvesse, et inimkaubanduse vormid ja suundumused on muutumas. Eelnõu annab võimaluse kohaldada suuremaid karistusi, määratledes maksimumkaristuste miinimummäärad ning soovitades ka inimkaubandusest saadud tulude ja varade arestimist ja konfiskeerimist. Ettepanekus käsitletakse uuesti ohvriks langemise vältimise küsimust, andes kohtutele õiguse mitte määrata inimkaubanduse ohvritele karistusi rikkumiste eest, mis on toime pandud sundolukordades.
<P>
Ohvritele tuleks pakkuda abi ja toetust enne kriminaalmenetlust, selle ajal ning asjakohase aja jooksul pärast seda. Seejuures ei seata ohvri abistamist ja toetamist sõltuvusse sellest, kas ta soovib teha koostööd kriminaaluurimises, süüdistuse esitamisel ja kohtumenetluses. Ettepanek sisaldab erisätet, mille eesmärk on suurendada laste kaitset uurimise ja abistamise käigus.
<P>
Lisaks on direktiivi eelnõus säte ELi inimkaubandusvastase võitluse koordinaatori kohta, kes võiks tulevikus aidata kaasa terviklikuma, sidusama ja paremini kooskõlastatud inimkaubandusvastase poliitika väljatöötamisele.
<SPEAKER ID="075" NAME="Anna Hedh">
kaasraportöör. - (SV) Aasta on 2010 ning Euroopas ostetakse ja müüakse inimesi kui orje - kuigi orjapidamine keelati üle 250 aasta tagasi. Neid sunnitakse prostitutsioonile, sunniviisilisele tööle või kerjama. Ühtäkki avastavad need inimesed, et neil on omanik, kellele nad tihti usuvad end midagi võlgnevat, kui absurdselt see ka ei kõla. Inimkaubandus on üks maailma raskemaid kuritegusid ja kahjuks kasvab selle ulatus pidevalt. Sellega rikutakse rängalt inimõigusi, mida EL tuliselt kaitseb ja mille olemasolu eest ta iga päev võitleb.
<P>
Seetõttu tahan kõigepealt tänada volinik Malmströmi selle eest, et inimkaubanduse tõkestamist ja selle vastast võitlust käsitleva õigusakti ettepanek esitati nii kiiresti. Samuti soovin suurepärase koostöö eest tänada oma kolleegi naiste õiguste ja soolise võrdõiguslikkuse komisjonist, Edit Bauerit, ja kõiki variraportööre, kes selle direktiiviga töötasid. Suur aitäh ka kõigile teistele töötajatele, kes on ära teinud imetlusväärse töö.
<P>
Inimkaubandus on praegu kõige kiiremini kasvav piiriülese kuritegevuse liik. ÜRO 2009. aasta aruandes inimkaubanduse kohta märgitakse, et inimkaubandus on relvakaubanduse järel kuritegelike võrgustike tulude suuruselt teine valdkond. On täiesti selge, et ükski riik ei suuda inimkaubanduse probleemi üksinda lahendada. Inimestega kaubitsetakse kõigis Euroopa riikides ja inimkaubitsejad viivad oma ohvreid üle riigipiiride iga päev.
<P>
Seega peame tegema koostööd ja meie õigusaktid peavad selles valdkonnas olema võimalikult suurel määral ühtlustatud. Seetõttu on hea, et on tehtud ettepanek määrata ametisse ELi inimkaubandusvastase võitluse koordinaator, kes kontrollib ja kooskõlastab ELi tegevust koos liikmesriikide koordinaatoritega.
<P>
Inimkaubanduse probleemi lahendamiseks peavad meil olema karistused, mis vastavad selle kuriteo raskusele ja tõepoolest mõjutavad neid, kes inimkaubandusega raha teenivad. Minu arvates on õigusakti ettepanekus sisalduvate karistustega astutud mitu sammu edasi. Lisaks on tehtud ettepanek, et liikmesriigid peaksid arestima vara, mille inimkaubitsejad on soetanud kuritegevuse tulemusena, tagades arestimisel õiguskindluse põhimõtte järgimise.
<P>
Kuid kurjategijate karistamisest ei piisa. Paranema peab ka inimkaubanduse ohvrite kaitse. Ohvreid kaitsmata ei ole meil kunagi võimalik inimkaubitsejaid vastutusele võtta. Ohvrid peavad saama vajalikku abi ja ennekõike tuleb luua turvaline keskkond, mis võimaldab ohvritel otsustada politseiga koostöö tegemise kasuks.
<P>
On tehtud ettepanek inimkaubanduse ohvriks langenud laste tõhusama kaitsmise kohta. Ma olen sellega väga rahul. Kuna 79% inimkaubanduse ohvritest on naised ja kuna seksuaalne ärakasutamine on ülekaalukalt kõige enam levinud inimkaubanduse liik, tuleb õigusaktide koostamisel ja kõigi kavandatud meetmete analüüsimisel lähtuda soolisest vaatenurgast.
<P>
Kui me tahame selle probleemi kunagi lahendada, peame midagi ette võtma võimu ebavõrdse jaotumisega meeste ja naiste vahel. Meeste ja naiste ebavõrdsus soodustab kaitsetust ja see omakorda inimkaubandust.
<P>
Et inimkaubanduse probleemi tõepoolest lahendama asuda, peavad kõik liikmesriigid tegema palju jõupingutusi inimkaubanduse ennetamiseks. Põhimõtteliselt tähendab see seda, et meie riikides tuleb vähendada nõudlust inimkaubanduse ohvrite pakutavate teenuste järele. Kui me suudame vähendada nõudlust, väheneb ka nende teenuste pakkujate hulk. See tähendab, et me peame tegelema nendega, kelle tõttu on inimkaubandus kasumlik äri. Seetõttu tegime ettepaneku, et kõik liikmesriigid peaksid kohustuslikus korras nägema ette kriminaalvastutuse isikute puhul, kes teadlikult kasutavad inimkaubanduse ohvrite teenuseid. ELi praeguste õigusaktide järgi karistatakse inimkaubanduse ohvrite ärakasutamise eest ohvrite tööandjaid. Sama põhimõtet tuleks kohaldada isikute suhtes, kes kasutavad ohvrite teenuseid.
<P>
Kahjuks ei õnnestunud meil saada sellele ettepanekule heakskiitu. Seega ei pea liikmesriigid neid isikuid kriminaalvastutusele võtma, kuid nad peavad andma aru meetmetest, mida nad on võtnud selleks, et vähendada nõudlust inimkaubanduse ohvrite teenuste järele.
<P>
Me oleme selle teema siiski päevakorda lisanud ja saanud ELi tasandil toetust oma ettepanekule asjaomastelt Euroopa Parlamendi komisjonidelt ning lisaks ka ekspertidelt, politseilt ja vabatahtlike organisatsioonidelt. Arvan, et täna hääletatava kokkuleppega oleme suure sammu edasi astunud. Tehkem ühiselt Euroopas lõpp inimkaubandusele, mis on orjakaubanduse nüüdisaegne vorm!
<P>
Me ei tohi alla anda, sest igaühe õigus otsustada oma elu ja keha üle on inimõigus, mida ei saa raha eest osta ja müüa, nagu kingapaelu või banaane.
<SPEAKER ID="076" NAME="Cecilia Malmström">
komisjoni liige. - Austatud juhataja, lubage mul kõigepealt meenutada, see on tõepoolest ajalooline tekst, mille me täna mõne minuti pärast - loodetavasti - vastu võtame.
<P>
Tegemist on ELi esimese kriminaalõigusaktiga pärast Lissaboni lepingu jõustumist. Usun, et võime olla rahul kokkuleppega, mille oleme tänaseks saavutanud.
<P>
See on institutsioonide vaheline tasakaalustatud kompromiss. Ma olen muidugi teadlik, et Euroopa Parlament, mida esindasid raportöörid, ja komisjon oleksid mõnes punktis eelistanud veidi teistsugust sõnastust. Üldiselt on see aga hea tulemus, mis on täielikult kooskõlas Euroopa Parlamendi, nõukogu ja komisjoni eesmärgiga võidelda inimkaubandusega - selle jubeda uusaegse orjanduse ja kohutava kuriteoga, mis ei vääri Euroopat 2010. aastal ja millega rikutakse rängalt nii paljude kodanike põhiõigusi.
<P>
Ma olen kohtunud mõnede selliste ohvritega - laste, meeste ja paljude naistega, kes on olnud seksiärisse kaasatud. Nende lood on muidugi kohutavad. Kui me selle direktiivi täna vastu võtame, saame parema vahendi nende aitamiseks. See on tõesti hea jõulukink.
<P>
Ma tahan tõepoolest tänada Euroopa Parlamenti, eriti kaht raportööri, Edit Bauerit ja Anna Hedhi, ning variraportööre ja kõiki teisi, tänu kellele kokkuleppe saavutamine sai võimalikuks.
<P>
Selle kohta, kuidas Euroopa Parlament aitas direktiivi parandada, on mitmeid näiteid. Ma märgiksin ära artikli 14 sätte, mis puudutab inimkaubanduse ohvriteks olevate saatjata alaealiste seisundit ja õigusi. See säte lisati teie nõudmisel ja me oleme nõus, et see muudab direktiivi paremaks. Neid näiteid on teisigi.
<P>
Tahan mainida üht komisjoni ettepanekut, mis paraku ei pälvinud nõukogu toetust, küll aga teie oma. Nõukogus ei olnud siiski võimalik jõuda kokkuleppele seoses ekstraterritoriaalse jurisdiktsiooniga süütegude puhul, mille on välismaal toime pannud ELi alalised elanikud.
<P>
Ma olen endiselt seisukohal, et säte, mis võimaldaks ELis vastutusele võtta kõik Euroopas elavad ja teistes riikides inimkaubandusega seotud süütegusid toime pannud isikud, oleks andnud märkimisväärset lisaväärtust. Kahjuks kokkulepet ei saavutatud. Selle küsimuse juurde tullakse tagasi seoses laste ekspluateerimist ja lastepornograafiat käsitleva direktiiviga. Ekstraterritoriaalne jurisdiktsioon seoses alaliste elanikega muutub veelgi olulisemaks siis, kui me arutame Euroopas elavate pedofiilidest seksituristide vastutuselevõtmise võimalusi.
<P>
Ma leian, et kõnelustes nõukoguga tuleks meil jätkuvalt ühiselt nõuda direktiivile sellise sätte lisamist. Nagu ma ütlesin, oleme kõik koos väga head tööd teinud. Nüüd on meil olemas väga vajalik vahend, et võidelda inimkaubandusega, kaitsta ohvreid ja anda mõista, et tegemist on väga raske kuriteoga. Karistuste raskusaste peaks olema vastav ja nüüd määratletakse see kõikides liikmesriikides ühtemoodi. Tänan teid veel kord teie panuse eest.
<SPEAKER ID="077" NAME="Agustín Díaz de Mera García Consuegra">
fraktsiooni PPE nimel. - (ES) Austatud juhataja ja volinik! Inimkaubandus on ELis karm reaalsus.
<P>
Inimkaubandusega tegelevate maffiavõrgustike peamine eesmärk on seksuaalne ärakasutamine, millele selle probleemiga kaasnevate muude häbiväärsete tahkudena järgnevad sunniviisiline töö, kodune sunnitöö, sundabielud, laste ärakasutamine kerjamiseks, ebaseaduslik lapsendamine ja elundite eemaldamine.
<P>
Lissaboni lepingu artikliga 63 Euroopa Parlamendile antud uusi volitusi tuleb kasutada selleks, et tõhustada ELi õigusakte kõnealuses valdkonnas. See hõlmab paljude muude küsimuste seas nõudmist määratleda kuriteod, mis ei ole veel mõne Euroopa riigi kriminaalõigusega hõlmatud.
<P>
Me peame tõhustama oma õigusakte, et toetada inimkaubanduse ohvreid ühelt poolt ennetamise ja teiselt poolt kaitse ning ühiskonda ja tööturule tagasitoomise aspektist. Meil tuleb võtta konkreetseid meetmeid, et kaitsta alaealisi, võtta inimkaubitsejad ja vahendajad kriminaalvastutusele, võtta meetmeid nõudluse vähendamiseks ja kuritegevusest saadud tulu konfiskeerimiseks, määratleda kõikide inimkaubanduse eri etappides osalevate juriidiliste isikute kriminaalvastutus, tõhustada tööinspektsioonide tegevust ning karmistada karistusi töötajate ärakasutamise ja sisserändajate ebaseadusliku töölevõtmise eest, suurendada Euroopa Liidu liikmesriikide välispiiril tehtava operatiivkoostöö juhtimise Euroopa agentuuri ja sisserände kontaktametnike rolli inimkaubitsejate kasutatavate kanalite ja nende tegutsemisviiside kindlakstegemisel ning suurendada Euroopa Politseiameti (Europol) ühiste uurimisrühmade rolli maffiavastases võitluses.
<P>
Lõpetuseks tahan lisada, et ELi inimkaubandusvastase võitluse koordinaator võiks märkimisväärselt kaasa aidata nende eesmärkide saavutamisele, mida ma nimetasin, kuid tema pädevus ja volitused tuleks selgelt määratleda, et vältida töö dubleerimist ja sekkumist Europolile usaldatud ülesannetesse.
<SPEAKER ID="078" NAME="Monika Flašíková Beňová">
fraktsiooni S&D nimel. - (SK) Austatud juhataja, ma tahan kõigepealt tunnustada Edit Bauerit ja Anna Hedhi selle äärmiselt olulise teema ulatusliku käsitlemise eest.
<P>
Inimkaubandus on tänapäeva tsiviliseeritud ühiskonnas taunitav nähtus. See on tulususelt relva- ja narkokaubanduse järel kolmas kaubandusliik. See orjakaubanduse nüüdisaegne vorm on raske kuritegu, millega rikutakse põhilisi inimõigusi. Tänu Lissaboni lepingule on Euroopa Liidu tegevus kriminaalõiguse eri valdkondades, sealhulgas inimkaubanduse vastases võitluses, muutunud tõhusamaks. Euroopa Parlamendil on selles kollektiivse seadusandjana oluline roll. Kogemused näitavad siiski, et praegune õiguslik raamistik ei ole piisavalt tõhus ja me peame inimõiguste kaitsmiseks veelgi rohkem ära tegema. Me peame võtma inimkaubanduse vastu suunatud ennetavaid meetmeid. Suurimat tähelepanu tuleb pöörata lastele ja naistele, sest nemad on kõige haavatavamad. Me peame tegema kõik, mis võimalik, et tagada selliste kuritegude võimalikele ohvritele, kes tavaliselt on pärit ühiskonna äärealadelt, inimväärsed elutingimused.
<SPEAKER ID="079" NAME="Antonyia Parvanova">
fraktsiooni ALDE nimel. - Lugupeetud juhataja! Hoolimata kasvavatest jõupingutustest inimkaubanduse vastu võitlemisel, areneb ja laieneb see keeruline probleem jätkuvalt kogu Euroopas. Seega on vaja tõhusamat tegevust ja asjakohaseid meetmeid, et kaitsta inimesi eri eesmärkidel toimuva inimkaubanduse eest, võtta kaubitsejad vastutusele ning tagada ohvritele tulemuslikud õiguskaitsevahendid nii liikmesriikide kui ka ELi tasandil.
<P>
Kõnealune õigusraamistik võimaldab tõhusalt lahendada keerulisi riikidevahelisi probleeme ning liikmesriikide ja ELi tasandil kooskõlastada ühiseid jõupingutusi võitluses selle ränga inimõiguste rikkumise ja naiste vastu suunatud vägivalla erivormiga. Me võtame selle õigusaktiga ühiselt kohustuse tagada, et naiste õigused tõusevad kogu Euroopas tähtsamale kohale, võttes arvesse, et sellel laiemal nähtusel on vaieldamatult ebaproportsionaalselt suur mõju naistele ja tüdrukutele.
<P>
Tahan juhtida tähelepanu veel ühele olulisele küsimusele, mida minu arvates tuleks selles õigusaktis käsitleda. See on seotud selle laialdaselt levinud probleemi sotsiaal-majanduslike aspektidega neis Euroopa riikides või piirkondades, kus sotsiaalne ja majanduslik ebavõrdsus on inimkaubanduse kõige määravam põhjus. Tänu meie ühistele jõupingutustele oleme saavutanud positiivse tulemuse sätte osas, mis käsitleb sellist tegevust nagu ebaseaduslik lapsendamine.
<P>
Kokkuvõtteks tahan rõhutada, et esmane vastutus inimkaubanduse vastu võitlemise eest lasub liikmesriikidel. Liikmesriigid peaksid võtma konkreetseid meetmeid, et hoida ära ja tõkestada inimkaubandust ning kaitsta ohvrite inimõigusi, ja neil peaks selle suure probleemi lahendamisel olema suurem roll.
<SPEAKER ID="080" NAME="Judith Sargentini">
fraktsiooni Verts/ALE nimel. - (NL) Austatud juhataja, lubage mul kõigepealt Anna Hedhi ja Edit Bauerit tänada nende kui kaasraportööride visa töö eest.
<P>
See direktiiv käsitleb vastutuselevõtmist, ennetamist ja kaitset inimkaubanduse valdkonnas. Roheliste / Euroopa Vabaliidu fraktsioon oleks soovinud näha mõnevõrra põhjalikumat tööd, eriti mis puudutab inimkaubanduse ohvrite kaitset. Ma viitan eelkõige elamisõigusele riigis, kuhu inimkaubanduse ohver on sattunud ja kus ta on ehk päästetud. Kuidas me tagame, et ohvritel on tõepoolest võimalik uut elu alustada?
<P>
Seda küsimust ei ole direktiivis piisavalt reguleeritud. Me räägime üksnes ajutise elamisloa mingist vormist, kuid pärast elamisloa kehtivuse lõppu ei tea inimkaubanduse ohver, kas ta saadetakse tagasi kohta, kust ta toodi, või mitte. Seetõttu loodame direktiivi uuestisõnastamisele, et meil oleks võimalik tulla välja mingi lahendusega. Loodetavasti võimaldab see meil ohvreid tõeliselt abistama hakata.
<P>
Teine aspekt, mis tekitab Euroopa Parlamendis tuliseid vaidlusi, on küsimus, kas inimkaubanduse ohvrite teenuseid kasutavaid inimesi tuleks karistada või mitte. Enamik Roheliste / Euroopa Vabaliidu fraktsiooni liikmed on siiski jätkuvalt seisukohal, et nende inimeste karistamine paiskab inimkaubanduse ohvrid veelgi sügavamasse viletsusse, sest nende tegevus muutub täiesti ebaseaduslikuks.
<P>
Mul on hea meel, et direktiiv jätab selles küsimuses liikmesriikidele valikuvõimaluse, kuid ma tahan niisuguste küsimustega tegelevatelt liikmesriikidelt küsida, kuidas me peaksime sel juhul ohvreid toetama?
<SPEAKER ID="081" NAME="Andrea Češková">
fraktsiooni ECR nimel. - (CS) Lugupeetud juhataja! Ma leian, et inimkaubanduse vastast võitlust käsitlevad tõhusamad õigusaktid ja Euroopa lähenemiskeeld on väga olulised, sest nendega tehakse veel üks samm naiste ja laste kaitsmisel, eelkõige vägivalla eest. Suur osa tekstist on pühendatud lapsohvrite kaitsele ja selliste ohvrite abistamisele, kes moodustavad elanikkonna kõige haavatavama osa. Mul on hea meel, et nõukoguga saavutati kompromiss ja et see tekst on piisavalt empaatiline, võimaldades samas säilitada põhilised kriminaalmateriaalõiguse sätted. Minu arvates oleks Euroopa Liidu tasandi õigusakt, mis näeks ette inimkaubanduse ohvriks langenud isikute teenuseid kasutavate klientide kriminaalvastutusele võtmise, äärmiselt problemaatiline. Seetõttu tahan väljendada oma tänu selle direktiivi eest, mis väärib meie täielikku toetust.
<SPEAKER ID="082" NAME="Cornelia Ernst">
fraktsiooni GUE/NGL nimel. - (DE) Austatud juhataja! Kõigepealt tahan tänada kaht raportööri. Nad on teinud ära tohutu töö ja selle tulemusena on tehtud konkreetseid edusamme. Võib öelda, et see direktiivi eelnõu on sadade tuhandete inimkaubanduse ohvrite jaoks äärmiselt tähtis ning peaks tegema lõpu nende seadusetule seisundile. Selles öeldakse koguni, et lisaks kaitsele tuleks rõhku panna ka ennetamisele ja ennekõike hüvitamisele.
<P>
Direktiivil on inimkaubanduse valdkonnas lai kohaldamisala. Meie arvates on see õige, kuigi kahtlemata ei ole me nõus - ma tunnistan seda avalikult - kõigega, mis puudutab kerjamist, ja meil on mitmeidki vastuväiteid seoses ebaseadusliku rändega.
<P>
On hea, et kogu direktiivis leidub viiteid soole. Minu jaoks tundub veelgi tähtsam olevat see, et saatjata alaealiste puhul võetakse arvesse laste heaolu. Samuti tahan Saksamaa vaatenurgast öelda, et meil on selles osas veel palju vaja teha ja mul on väga hea meel, et see lapsi puudutav aspekt on direktiivi eelnõus väga tähtsal kohal.
<P>
Samuti tuleb tunnistada, et kõnealuse probleemiga tegelemisel tuleb arvesse võtta rasedaid naisi ning puudega ja haigeid inimesi. Ennetavad meetmed, näiteks riigiametnike koolitus ja koordinaatorite tegevus liikmesriikides, on vajalik samm õiges suunas. Kui me hääletame täna selle poolt, siis väärime tunnustust.
<P>
Loodan ka, et seda teemat hakatakse liikmesriikides tõsisemalt võtma, sest igal juhul peavad liikmesriigid nüüd hakkama aruandeid esitama. Ehk aitab ka see meede eesmärgi saavutamisele kaasa.
<SPEAKER ID="083" NAME="Mara Bizzotto">
fraktsiooni EFD nimel. - (IT) Austatud juhataja, lugupeetud kolleegid! Rahvusvaheliste organisatsioonide ja politsei hinnangute kohaselt on inimkaubandus praegu maailmas organiseeritud kuritegevuse hulgas suuruselt teine sissetulekuallikas pärast narkokaubandust. Elundikaubanduse, prostitutsiooni ja sunniviisilise töö ohvreid arvatakse olevat ligikaudu 30 miljonit.
<P>
See tähendab, et võitlus selle tohutu kuritegeliku nähtusega on ennekõike võitlus meie kodanike turvalisuse eest ning ebaseadusliku sisserände ja uusi kuritegusid soodustava kuritegevuse vastu. Seistes silmitsi niivõrd suure probleemiga, peab Euroopa tõepoolest võtma erakordseid meetmeid nende vastu, kes inimesi eri viisidel ära kasutavad.
<P>
Võitlus selle nähtusega eeldab koostööd nii liikmesriikide kui ka politseijõudude vahel, ennekõike aga selgust kaubitsejate karistuste kohta. Samuti tuleb meeles pidada, et paljusid inimesi kasutatakse ära, kuna neil ei ole oma päritoluriigis inimväärseid elutingimusi: nad elavad vaesuses ja meeleheites ning on valmis tegema mida iganes, koguni lahkuma kodumaalt, lootuses leida paremat elu, mis aga paraku kunagi ei saabu.
<P>
Lisaks kuritegevuse ennetamisele ja inimkaubanduse ohvrite kaitsmisele peab Euroopa tegema suuremaid ja sihipärasemaid jõupingutusi selleks, et neil inimestel oleks võimalik leida vastuvõetavad elutingimused oma kodumaal. Euroopa poliitiliste meetmete puhul tuleb lähtuda põhimõttest, et inimesi tuleb aidata nende kodus. Seega ei peaks meie püüdlused olema suunatud mitte ainult keelamisele, vaid ka ennetamisele.
<SPEAKER ID="084" NAME="Andrew Henry William Brons" AFFILIATION="NI">
Austatud juhataja! 'Inimkaubandus' on täiesti õigustatult halvustava varjundiga sõna, sest see kirjeldab tülgastavat tegevust. Inimesi, kellest ebaproportsionaalselt suure osa moodustavad naised, koheldakse nagu kaupa või isegi nagu kariloomi: neid transporditakse, kasutatakse ja tihti kuritarvitatakse.
<P>
Samas kasutatakse seda mõistet liiga kitsas tähenduses. Väga väike osa seaduslikust majanduslikust rändest on tegelikult vabatahtlik. Enamik inimesi eelistaks paremate tingimuste korral jääda oma lähedaste juurde kodumaale. Nad lahkuvad jõukamale järjele saamise eesmärgil või sellepärast, et majandusjõudude tegevuse tulemusena ei ole neil enam võimalik elatist teenida.
<P>
Rände põhjuseks on ülemaailmne kapitalism, mis näeb inimestes pelgalt asendatavaid tootmistegureid. Majanduslik ränne on inimkaubanduse üks vorme, samamoodi nagu kuritegelike võrgustike organiseeritud ebaseaduslik ränne. Inimkaubitsejateks on valitsused, kes täiesti teadlikult lasevad väidetavalt juhitamatutel majandusjõududel tegutseda ülemaailmse kapitalismi teenistuses. Majandus peaks olema inimeste teenistuses. Inimesed ei ela selleks, et teenida majandusjõude.
<SPEAKER ID="085" NAME="Barbara Matera" AFFILIATION="PPE">
(IT) Austatud juhataja ja volinik, lugupeetud kolleegid! Selle direktiivi ettepaneku sooline mõõde hõlbustab kõige haavatavamate inimeste kaitsmist. Asjaolu, et Lissaboni leping sisaldab arvukalt viiteid inimkaubanduse kohta, kinnitab selle probleemi kiireloomulisust ja tõsidust. Euroopa Liidu põhiõiguste harta artikli 5 lõige 3 keelab inimkaubanduse, käsitades seda orjuse ja sunniviisilise töö ühe vormina.
<P>
Raportöörid on kaitse ulatust laiendanud, keskendudes eelkõige lastele ja naistele ning ebasoodsatele olukordadele, mille tõttu seda orjastamise vormi on lihtsam ellu viia. Samuti märgitakse raportis õigesti, et inimkaubandus hõlmab ka ebaseaduslikku lapsendamist ja sundabielusid.
<P>
Ma tunnen, et pean esile tooma nende ELi liikmesriikide raskused ebaseadusliku sisserände vastu võitlemisel, kelle piir on ELi välispiiriks. Ennekõike peab minu kodumaa Itaalia iga päev tegelema inimkaubanduse juhtumitega, mis meie tänavaid ja piirkondi vallutavad. Me peame sellest rääkima ja nii tõstma teadlikkust, et kaasata kodanikuühiskond. Esitatud raport näeb ette ohvrite põhjaliku kaitse ja seab eesmärgiks selle nähtuse likvideerimise. Seetõttu tahan väljendada oma toetust esitatud ettepanekule ja tunnustada kaht raportööri.
<SPEAKER ID="086" NAME="Silvia Costa" AFFILIATION="S&amp;D">
(IT) Austatud juhataja, lugupeetud kolleegid! Ma tahan variraportöörina tänada raportööre ja öelda, et minu arvates on see direktiiv erakordselt tähtis, kuna Euroopa Liit võtab sellega esmakordselt õiguslikult siduvaid meetmeid võitluses inimkaubanduse vastu.
<P>
Viiskümmend aastat pärast ÜRO konventsiooni vastuvõtmist elavad sajad tuhanded inimesed - peamiselt naised ja lapsed - meie tsiviliseeritud Euroopas endiselt orjuses. EL saab esmakordselt ühtse õigusakti, mis võimaldab võidelda inimkaubandusega, olenemata sellest, kas selle eesmärk on seksuaalne ärakasutamine või tööjõu ärakasutamine, sealhulgas sunniviisiline kerjamine.
<P>
Meie fraktsioonil oli kolm esmatähtsat eesmärki: mõjutada kaubitsejaid ühetaoliste, karmimate karistustega, mille hulka kuulub vara konfiskeerimine ja inimkaubanduse ohvrite abistamiseks kasutamine; tagada ohvrite kõrgetasemeline kaitse ja sotsiaalne rehabiliteerimine, sealhulgas tasuta õigusabi ja puutumatus kuritegude puhul, mis on sooritatud kaubitsemise tulemusena; ning edendada ohvreid toetavate ilmalike ja usuliste valitsusväliste organisatsioonide olulist rolli.
<P>
Samas loodan, et ohvrite elamislube käsitlev 2004. aasta direktiiv vaadatakse läbi. Tahan ka rõhutada, et ettepanekus nähakse ette laste kaitsmine tugevdatud meetmete kaudu, ning ma toetan volinik Malmströmi üleskutset võtta edasisi meetmeid seksiturismi ja lastepornograafia vastu.
<SPEAKER ID="087" NAME="Nadja Hirsch" AFFILIATION="ALDE">
(DE) Austatud juhataja, lugupeetud volinik! Euroopa Demokraatide ja Liberaalide Liidu fraktsiooni variraportöörina tahan minagi kaht raportööri siiralt tänada. Tänan teid koostöö eest. Ma arvan, et oleme tänaseks kokku pannud hea dokumendi. Me saame nüüd võtta vastu otsuse, mis võimaldab inimkaubandust tõepoolest otsustavalt välja juurima hakata. Keeruliseks osutub aga direktiivi praktiline rakendamine liikmesriikides. On ülioluline, et täitevasutused, nagu politsei ja kohtud, teaksid, kuidas selliseid kuritegusid ära tunda ja nende toimepanijaid vastutusele võtta. See on äärmiselt tähtis. Sama oluline on tõsta üldsuse teadlikkust, nagu kolleeg Matera juba mainis, et inimesed oleksid teadlikud inimkaubandusest ELi piires. See ei leia aset kusagil mujal, teoreetiliselt võib see toimuda otse meie koduukse all.
<P>
Teine oluline punkt on see, et meil kui Saksamaa liberaalidel ei olnud võimalik leppida sedasorti teenuseid kasutavate inimeste kriminaalvastutusele võtmisega (kuigi see küsimus lahendati positiivselt, andes pädevuse liikmesriikidele), sest kui inimest saab vastutusele võtta, on tal kohtuprotsessis õigus keelduda ütluste andmisest. Kui keegi - näiteks inimkaubanduse ohvrist prostituudi juures käinud mees - kasutab õigust keelduda ütluste andmisest, läheb kaduma teave, mida oleks võimalik kasutada inimkaubitsejate võrgustiku lõplikuks paljastamiseks. Seetõttu on hea, et pädevus jääb liikmesriikidele ja ma tahan teid koostöö eest väga tänada.
<SPEAKER ID="088" NAME="Peter van Dalen" AFFILIATION="ECR">
(NL) Austatud juhataja! Paljude tänapäevaste arengutendentside vundament laoti juba sadu aastaid tagasi. Ma pean silmas tööstusrevolutsiooni, esindusdemokraatia teket ja orjuse kaotamist.
<P>
Praegune võitlus inimkaubandusega on jätkuks püüdlustele, millele kunagi pani aluse William Wilberforce. Kahjuks on inimkaubandus üks hullemaid varjatud probleeme Euroopa Liidus. Sellega kahjustatakse meie elanike põhiõigusi ja meie demokraatia aluseid. Seetõttu toetan ma esitatud raportit kogu südamest.
<P>
Samas, niipalju kui mina aru saan, jäävad korduvate õigusrikkujate suhtes kavandatavad karistused paraku väikesteks. Esitatud ettepanekus ei nõuta korduvalt vahistatud inimkaubitsejate suhtes eriti karmide karistuste kehtestamist. Minu arvates on see kahetsusväärne. Mina pooldan põhimõtet, et kaubitseja, kes teist või kolmandat korda süüteo toimepanemise eest vahistatakse, peab saama eluaegse vanglakaristuse.
<SPEAKER ID="089" NAME="Ilda Figueiredo" AFFILIATION="GUE/NGL">
(PT) Lugupeetud juhataja! On tähtis, et kõik ühineksid võitlusega inimkaubanduse vastu, et see välja juurida. Teadaolevalt on see tänapäevane orjakaubandus kuritegelike organisatsioonide jaoks väga tulus ning sellel on mitmeid vorme alates seksuaalsest ärakasutamisest ja sunniviisilisest tööst kuni ebaseadusliku elundikaubanduse ning isegi majapidamistöödes ja muud liiki deklareerimata töös ärakasutamiseni.
<P>
Seetõttu tuleb tõhusalt võidelda selle tegevuse vastu, millesse on haaratud eelkõige naised ja järjest enam lapsed, võttes kriminaalvastutusele nende kuritegude toimepanijad ja aidates ohvritel vabaneda sõltuvusest kuritegelikest organisatsioonidest. See on ka põhjus, miks tuleb võidelda selle olukorra põhjustega, luues tingimused, mis võimaldavad inimestel vaesusest välja pääseda, edendades rikkuse õiglase ümberjaotamise poliitikat, tagades juurdepääsu põhilistele avalikele teenustele ning soodustades õigustega töökohtade loomist ja palgatasemeid, mis tagavad inimväärse elu. See on ka suund, mida tuleb järgida siin, Euroopa Liidus.
<SPEAKER ID="090" NAME="Niki Tzavela" AFFILIATION="EFD">
(EL) Austatud juhataja, lugupeetud volinik! On tõestatud, et kõige paremaid tulemusi annavad inimkaubanduse vastu võitlemisel karmid näidiskaristused inimkaubitsejatele. Kuna me kipume siin parlamendis arvudes väljendatud eesmärke seadma, siis minu tungiv ettepanek on selline, et me peaksime soovitama Euroopa ühtse õigusakti vastuvõtmist, milles sätestatakse inimkaubitsejate miinimumkaristuseks 10-15 aasta pikkune vabadusekaotus, mida ei saa rahatrahviga vähendada ega asendada. Te näete, et see annab tulemusi. Ühtne ELi õigusakt ja minimaalselt 10-15 aasta pikkune vanglakaristus. Ma arvan, et see oleks kõige tulemuslikum meede, mida me eales oleme võtnud. Me ei saa võtta meetmeid seoses kliimamuutuse ja keskkonna saastamisega, kui me ei sea mõõdetavaid eesmärke võitluses kõnealuse kuritegevusega.
<SPEAKER ID="091" NAME="Regina Bastos" AFFILIATION="PPE">
(PT) Austatud juhataja ja volinik, lugupeetud kolleegid! Kõigepealt pean tunnustama Edit Bauerit ja Anna Hedhi suurepärase töö eest, mida nad selle raportiga on teinud. Inimkaubandus häbistab meie ühiskonda ning nõuab jõulisi ja kooskõlastatud vastumeetmeid meilt kõigilt.
<P>
Seksuaalse ärakasutamise, sunniviisilise töö, elundikaubanduse ja muu alatu tegevuse taga oleva organiseeritud kuritegevusega tuleb tõhusalt võidelda, kuid ennekõike tuleb seda ennetada. Kaalul on inimõiguste kaitse ning kõige haavatavamate inimeste, eriti naiste ja laste kaitse. Kogemused on näidanud, et kehtiv õigusraamistik ei ole piisavalt tõhus ja et Euroopa Liit peab tegema rohkem tööd.
<P>
Tihedam piiriülene koostöö, sealhulgas tulemuslik teabe ja heade tavade vahetus, on hädavajalik. Selles ettepanekus rõhutatakse õigustatult ohvrikeskset käsitlusviisi. Kõnealuses valdkonnas ellu viidav poliitika peaks hõlmama sotsiaalküsimuste ja sotsiaalse kaasatusega seotud küsimusi, näiteks sotsiaalset rehabiliteerimist.
<SPEAKER ID="092" NAME="Claude Moraes" AFFILIATION="S&amp;D">
Austatud juhataja, täna ei ole Euroopa Parlamendi jaoks tavaline päev. Me peaksime olema uhked selle ajaloolise sammu üle, mis täna tehti, nii seoses inimkaubanduse kui ka Euroopa lähenemiskeeluga. Esmakordselt rakendatakse kriminaalõigust ja kõiki pärast Lissaboni lepingu jõustumist meie käsutuses olevaid vahendeid selleks, et tegeleda ühe kõige keerukama ja kohutavama probleemiga, mida me kõik peame tunnistama.
<P>
Sotsiaaldemokraatide ja demokraatide fraktsioon tunneb uhkust Anna Hedhi ja tema kaasraportööri, Edit Baueri töö üle. Me oleme uhked, et mitmed küsimused tõstatatakse selles raportis esmakordselt. Esimest korda määratleb EL siduvas õigusaktis inimkaubanduse eest karmid karistused. Esmakordselt sätestatakse tugevad tagatised seoses ohvrite kaitsega, pööratakse erilist tähelepanu lapsohvritele, otsustatakse mitte võtta vastutusele ohvreid, kes orjastamise tõttu seadust rikuvad, ning tunnustatakse ja toetatakse valitsusväliste organisatsioonide rolli.
<P>
Ja lõpetuseks: eesmärgi keerukus - sest me liikusime kriminaalõiguse valdkonda - ei pidanud takistama väga hea raporti koostamist. Meie fraktsioon on väga rahul, et kogu Euroopa Parlament on seda meelt. Täna on Euroopa Parlamendi jaoks väga hea päev.
<SPEAKER ID="093" NAME="Axel Voss" AFFILIATION="PPE">
(DE) Austatud juhataja, lugupeetud volinik! Me astume selle direktiiviga tohutu sammu tõhusas võitluses inimkaubanduse vastu. Raportöörid on saavutanud hea tulemuse seoses miinimumkaristuste, jurisdiktsiooni, ohvritele süüdistuse esitamata jätmise ja aegumisega. Kõik see ei näe ehk välja täpselt nii, nagu meie oleksime tahtnud näha, kuid sellegipoolest on tegemist väga praktilise lahendusega. Pealegi oleks mõni muu lahendus läinud teataval määral vastuollu liikmesriikide kriminaalõigussüsteemidega. Selles osas peame olema vaoshoitumad. Samuti olen veendunud, et me oleksime teinud endale karuteene, kohustades prostituutide kliente kriminaalvastutusele võtma, sest muul juhul me seda ei teeks.
<P>
Ma tahan siiski tulla tagasi üldise küsimuse juurde, mis puudutab kriminaalõigust ja kriminaalmenetlust liikmesriikides. See on riikide õigusloomes väga tundlik valdkond, mida on arendatud sadu aastaid. Seega peaksime selle valdkonna puhul väga ettevaatlikult edasi liikuma. Ma mainin seda ka peagi kehtestatavat Euroopa uurimismäärust silmas pidades.
<P>
Sellegipoolest oleme nüüd loonud hea aluse piiriüleseks koostööks kriminaalasjades. Mul on selle sammu üle hea meel.
<SPEAKER ID="094" NAME="Britta Thomsen" AFFILIATION="S&amp;D">
(DA) Austatud juhataja ja volinik, lugupeetud kolleegid! Teades, et igal aastal müüakse Lääne-Euroopasse orjaks mitusada tuhat inimest, oleme kohustatud tegutsema. Seetõttu olen väga rahul, et nõukogu ja Euroopa Parlament on jõudnud kokkuleppele selle uue direktiivi kohta, mis käsitleb inimkaubanduse ennetamist ja tõkestamist. Uus õigusakt on senistest märksa tõhusam ning see on suur võit ohvritele abi ja kaitse tagamisel. Samal ajal muutub jaht inimkaubanduse taga olevatele südametunnistuseta inimestele veelgi sihipärasemaks ja tõhusamaks.
<P>
Mul on hea meel, et direktiivis rõhutatakse ohvrite kaitset igasuguse vastutuselevõtmise ja karistamise eest. Kui ohver on olnud sunnitud toime panema kuriteo, siis tuleb karistada inimesi, kes on selle taga, mitte ohvrit. Euroopa Parlamendi arvates on ka oluline, et ohvritele pakutaks abi alati keeles ja vormis, mida nad mõistavad. Pealegi ei tohi me unustada, et vabatahtlikel ja mittetulunduslikel organisatsioonidel on inimkaubanduse ennetamisel ja tõkestamisel oluline roll. Täna võib olla sündsuse jaoks tähtis päev, sest Euroopa Parlament hääletab loodetavasti selle uue õigusakti poolt, mis annab ohvritele hädavajaliku abikäe ja mille tulemusena algab intensiivne jaht nende kuritegude taga olevatele inimestele.
<SPEAKER ID="095" NAME="Miroslav Mikolášik" AFFILIATION="PPE">
(SK) Austatud juhataja! Juriidiliste isikute karistamine inimkaubandusega seotud kuritegude eest aitab tõhustada võitlust inimkaubanduse kui orjakaubanduse nüüdisaegse vormiga.
<P>
Muidugi ei tohi juriidilise isiku karistamine välistada sellises tegevuses mis tahes moel osalenud konkreetsete füüsiliste isikute karistamist. Peale rahaliste sanktsioonide määramise hõlmavad juriidiliste isikute vastu suunatud tulemuslikud meetmed minu arvates ka riiklike toetuste saamise õiguse välistamist, äritegevuse peatamist ja ennekõike kohtuotsuseid vastavate ettevõtete sulgemise kohta. Liikmesriigid peavad võtma vastu õigusaktid, mis võimaldavad riigiasutustel otsustada mitte alustada inimkaubanduse ohvrite suhtes menetlust või neid mitte karistada ning jätkata uurimist ka siis, kui ohver oma ütluse tagasi võtab. Lõpetuseks tahan rõhutada, et nende kohutavate kuritegude ohvrid langevad sageli uuesti ohvriks ja leiavad end väga ebakindlast olukorrast. Seetõttu tuleb neile pakkuda erilist kaitset ja tuge. Erilist tähelepanu tuleb pöörata ka alaealistele ohvritele, kelle jaoks tuleb leida veelgi terviklikumad ja püsivamad lahendused.
<SPEAKER ID="096" NAME="Olga Sehnalová" AFFILIATION="S&amp;D">
(CS) Austatud juhataja! Kõikidel täna hommikul arutatavatel raportitel on üks ühine joon: põhiliste inimõiguste kaitse Euroopa Liidus ja Euroopa ühised meetmed selles valdkonnas. On peaaegu uskumatu, et ELis langeb 21. sajandil igal aastal mitusada tuhat inimest inimkaubanduse ohvriks, kusjuures enamik neist on naised ja lapsed. On kurb tõsiasi, et praegusel ajastul on see probleem väga aktuaalne ja statistika ei näita paraku langustendentsi. Otse vastupidi. Selliste tõsiste kuritegude toimepanijad teenivad inimkaubandusest astronoomilisi summasid, mis moodustavad hinnanguliselt kuni 32 miljardit USA dollarit aastas. Inimõiguste ja inimväärikuse kaitse peab meie töös olema selge prioriteet ning liikmesriikide ühtne tegutsemisviis on väga oluline. Ma toetan täielikult selle direktiivi vastuvõtmise ettepanekut, sest võrreldes olemasolevate õiguslike meetmetega nähakse sellega ette lisavahendid kõnealust liiki kuritegevusega võitlemiseks ja ohvrite tõhusamaks kaitsmiseks ning püütakse saavutada paremini kooskõlastatud käsitlusviis ELi tasandil.
<SPEAKER ID="097" NAME="Sonia Alfano" AFFILIATION="ALDE">
(IT) Austatud juhataja, lugupeetud kolleegid! Ma olen väga rahul, et raporti lõplikus versioonis käsitatakse inimkaubandusega seotud süütegude toimepanemiseks kuritegelikes ühendustes osalemist raskendava asjaoluna, mistõttu miinimumkaristused kahekordistuvad, moodustades viie aasta asemel kümme aastat vangistust. Lisaks sisaldub artiklis 6a selgesõnaline viide süütegudeks kasutatud vahendite ja kuritegelikul teel saadud tulu arestimisele ja konfiskeerimisele.
<P>
Selline käsitlusviis - mis minu arvates on täiesti õige ja loodetavasti ka muudesse õigusaktidesse üle kantav - vaatab faktidele näkku. Sellega tunnistatakse, et inimkaubandusega, mille eesmärk on inimeste ärakasutamine eri eesmärkidel, näiteks prostitutsiooniks, kuritegevuseks ja elundikaubanduseks, tegelevad rahvusvahelised kuritegelikud ühendused.
<P>
Ma olen rahul ka artikli 7 sätetega, mis kohustavad liikmesriike mitte esitama inimestele süüdistust seoses nende osalemisega kuritegelikus tegevuses, kui nad olid sunnitud seda tegema inimkaubanduse ohvrina. Sageli ei kannata inimkaubanduse ohvrid mitte üksnes füüsilise vägivalla all, neid ähvardab ka vastutusele võtmine selle eest, mida neid sunniti tegema. Prostitutsioon on sellise olukorra tüüpiline näide. Seetõttu ma toetan seda raportit ja tahan kahte raportööri tänada.
<SPEAKER ID="098" NAME="Elie Hoarau" AFFILIATION="GUE/NGL">
(FR) Austatud juhataja! Kindlasti ei saa keegi vastu olla kahe raportööri koostatud direktiivi eelnõule, mida tugevama ja kindla õigusemõistmise huvides tuleks rakendada kõigis liikmesriikides, et inimkaubandusega seotud kuritegude toimepanijad vastutusele võtta ja neid karmilt karistada ning et kaitsta, aidata ja rehabiliteerida ohvreid, kelleks enamasti on naised ja lapsed.
<P>
Et olla selles võitluses tõhus ja usaldusväärne, peaks Euroopa Liit kui Euroopa riikide ajaloolise pärandi pärija käsitama orjakaubandust ja orjust inimsusevastase kuriteona, nagu mõned liikmesriigid on teinud. Siinkohal tahan mainida eelkõige Prantsusmaad.
<SPEAKER ID="099" NAME="Oreste Rossi" AFFILIATION="EFD">
(IT) Austatud juhataja! Inimkaubanduse katk on võtnud erakordselt murettekitavad mõõtmed. Kui esialgu puudutas inimkaubandus peamiselt naisi ja lapsi, keda kasutati prostitutsiooniks, siis nüüd on ohvrid igas vanuses ja mõlemast soost ning nad satuvad ärakasutamise ohvriks, mis ei pruugi olla seksuaalne, vaid ka majanduslik. Organiseeritud kuritegevuse võrgustikud kasutavad ära sotsiaalset haavatavust, pereprobleeme, koduvägivalda ja puudeid, mis soodustavad rännet, ning ekspluateerivad ohvreid jõu kasutamise, väärkohtlemise ja ähvarduste abil.
<P>
Me pooldame kavandatud direktiivi. Inimkaubitsejate karistusi tuleb karmistada ja nende vara tuleb konfiskeerida. Lisaks peaksid liikmesriigid tegema ühiseid jõupingutusi, et tõhustada meetmeid, mille eesmärk on inimkaubandust ennetada ja õpetada inimesi ohvreid või potentsiaalseid ohvreid ära tundma.
<SPEAKER ID="100" NAME="Krisztina Morvai" AFFILIATION="NI">
Lugupeetud juhataja! See raport on kindlasti oluline samm võitluses inimkaubandusega üldiselt, eriti aga naiste kaubitsemisega. Järgmise suurema sammuna tuleks uurida ilmselget seost naistega kaubitsemise ja prostitutsiooni vahel.
<P>
Ühelt poolt nimetame naistega kaubitsemist õigustatult jõhkraks ja kohutavaks kuriteoks, mille vastu me peaksime võitlema. Teiselt poolt räägime prostitutsioonist kui seksitööst, teenuse osutamisest. Me räägime sutenööridest ja lõbumajapidajatest kui ettevõtjatest ning seeläbi normaliseerime prostitutsiooni.
<P>
Ma tahan öelda, et kliendil, kes läheb lõbumajja, või kliendil, kes soovib prostituudi teenuseid, ei ole kuidagi võimalik teada, kas tegemist on "normaalse" prostituudiga - kui selliseid prostituute üldse ongi olemas, sest nõustumine prostitutsiooniga on omaette küsimus, - või naisega, kes on inimkaubanduse ohver.
<P>
Seega ei ole võimalik tõsiselt rünnata inimkaubandust, ründamata seksitööstust.
<SPEAKER ID="101" NAME="Cecilia Malmström">
komisjoni liige. - Austatud juhataja! Tänan teid selle vajaliku arutelu eest. Ma tahan teile teatada, et täna nimetab komisjon ametisse inimkaubandusvastase võitluse koordinaatori, kes asub tööle järgmisel kuul. See inimene parandab kooskõlastamist ja sidusust ELi institutsioonide ja ametite ning liikmesriikide vahel, aitab tagada parimate tavade jagamist eri liikmesriikides, arendab olemasolevat ja tulevast poliitikat ning toimib kontaktisikuna suhetes kolmandate riikidega. See on väga tähtis. Ühendades ennetamise, õiguskorra tagamise ja ohvriks langemise vältimise, tagab koordinaator, et võitluses inimkaubanduse vastu kasutatakse asjakohaseid, antud olukorras sobivaid meetodeid. Ma palun inimkaubandusvastase võitluse koordinaatoril teha Euroopa Parlamendiga tihedat koostööd ja hoida teid toimuvaga kursis.
<P>
Kriminaalvastutusele võtmise küsimus väärib omaette arutelu, kuid direktiivi artiklis 19 märgitakse, et komisjon esitab mõne aasta möödudes Euroopa Parlamendile ja nõukogule aruande, milles hinnatakse, millist mõju inimkaubanduse tõkestamisele on avaldanud inimkaubanduse ärakasutamisega seotud teenuste kasutajate kriminaalvastutusele võtmine vastavalt riigis kehtivatele õigusaktidele, ning lisab sellele vajaduse korral asjakohased ettepanekud. Me tuleme kindlasti selle küsimuse juurde tagasi ja ma ei välista komisjoni täiendavaid ettepanekuid sel teemal.
<P>
Kõigest hoolimata leian, et võime täna selle direktiivi üle uhked olla. See on väga vajalik vahend inimkaubanduse vastu võitlemisel ja ohvrite kaitsmisel. Tegemist on olulise vahendiga, mis näitab maailmale meie sihikindlust uusaegse orjuse vastu võitlemisel ja mis tugevdab meie jõupingutusi.
<P>
Tahan siiralt tänada kaht kaasraportööri, Edit Bauerit ja Anna Hedhi. Tänane arutelu näitas, kui tähtis oli teie töö, sest seda toetavad kõik fraktsioonid. Tahan teid selle saavutuse puhul õnnitleda.
<SPEAKER ID="102" NAME="Edit Bauer">
raportöör. - (HU) Austatud juhataja, ma tahan eelkõige tänada volinik Malmströmi selle eest, et ta nimetas seda raportit ajalooliseks tekstiks. See ütlus on ilmselt õige, sest see on esimene kord, kui me võtame Lissaboni lepingu alusel vastu kriminaalõigusakti. Samas loodan, et see on ka suur edusamm, mis võimaldab tagada, et mitte ükski kurjategija, mitte ükski inimkaubitseja ei jää karistuseta. Eriti julgustav oli siinses arutelus näha poliitilist tahet. Ma ise olen hirmutavalt sageli näinud ja mõnikord jaganud arvamust, et kõnealuses valdkonnas tõsiste edusammude tegemiseks puudub poliitiline tahe. See, mida ma täna kuulsin, annab tunnistust vastupidisest, ja ma tahan tänada oma kolleege, kes ilmutasid poliitilist tahet astuda võitluses inimkaubandusega suur samm edasi.
<P>
Me saime Vaba ja Demokraatliku Euroopa fraktsioonilt kaks muudatusettepanekut. Ma palun kolleege neid ettepanekuid mitte toetada, sest nende eesmärk on vähendada karistust miinimumini. Samuti soovin tänada kolleeg Niki Tzavelat, kes taotles vastupidist, s.t karistuste karmistamist. Olen veendunud, et see on vajalik, kuid tänasele sammule peab järgnema rida edasisi meetmeid. Meil on ees palju tööd, et võidelda nõudlusega. Kindlasti ei saa me lahendada kõiki pakkumisega seotud probleeme, kuid nõudlusega seoses oleks meil võimalik paljugi ära teha. Mul on tunne, et selles valdkonnas ei ole aeg veel küps ja et edasi liikumiseks ilmselt puudub piisav poliitiline tahe. Olen veendunud, et varem või hiljem tuleb laiendada selle õigusakti kohaldamisala kolmandatest riikidest pärit kurjategijatele, kes elavad ELis elamisloa alusel. Ma olen sama kindel ka selles, et meil tuleb üle vaadata tähtajalisi elamislube käsitlev direktiiv, et tagada õiguslik järjepidevus kõnealuses valdkonnas. Suur tänu toetuse eest!
<SPEAKER ID="103" NAME="Anna Hedh">
raportöör. - (SV) Austatud juhataja! Ma tahan tänada kõikide suurepäraste sõnavõttude ja toetuse eest, mida Euroopa Parlament on inimkaubanduse tõkestamist käsitleva õigusakti suhtes väljendanud. Loodan, et meil on tulevikus võimalik seda õigusakti veelgi paremaks teha ja karmistada ELi ühiseid eeskirju inimkaubanduse vallas.
<P>
Samas ei tohi me unustada, et peame järjepidevalt tegelema inimkaubanduse tegelike põhjuste ja juurtega, nimelt vaesuse, sotsiaalse tõrjutuse ja nõudlusega. Me peame suunama oma energia just nende probleemide lahendamisele, et lahendada inimkaubanduse probleem.
<P>
Nagu ma juba enne ütlesin, me ei tohi alla anda. Igaühe õigus otsustada oma elu ja keha üle on inimõigus, mida ei saa raha eest osta ja müüa, nagu kasutatud kaupa. Võitlus inimkaubanduse vastu Euroopas ja mujal maailmas jätkub. Tänan teid kogu teie toetuse eest.
<SPEAKER ID="104" NAME="Juhataja">
Arutelu on lõppenud.
<P>
Hääletamine toimub täna, mõne minuti pärast.
<P>
Kirjalikud avaldused (kodukorra artikkel 149)
<SPEAKER ID="105" NAME="Sergio Berlato" AFFILIATION="PPE">
kirjalikult. - (IT) Inimkaubandus - selle erinevates vormides, mille hulka kuuluvad seksuaalne ärakasutamine, ebaseaduslik elundikaubandus, sunniviisiline töö ja ebaseaduslik lapsendamine, - kujutab endast Euroopa Liidu põhiõiguste hartas sätestatud inimõiguste tõsist rikkumist.
<P>
Selle probleemi ulatus on rabav, ja kogemused on näidanud, et Euroopa Liidu praegune selleteemaline õigusraamistik ei ole piisavalt tõhus. Seetõttu on Euroopa Parlamendi, komisjoni ja nõukogu koostööl strateegiline roll selle probleemi tulemuslikuks käsitlemiseks vajaliku Euroopa poliitika väljatöötamisel.
<P>
Lissaboni lepinguga suurendati Euroopa Liidu volitusi seoses liikmesriikide vahelise politsei- ja õigusalase koostööga kriminaalasjades. Usun siiski, et inimkaubitsejate karistusi tuleb veelgi karmistada ja et vägivalla ohvritele antavat abi tuleb edasi arendada.
<P>
Olen nõus, et nõudluse vähendamiseks peaksid Euroopa Liit ja liikmesriigid tegema rohkem jõupingutusi, korraldades teadlikkuse tõstmise kampaaniaid inimkaubanduse päritolu-, transiit- ja sihtriikides. Ma toetan ka ELi inimkaubandusvastase võitluse koordinaatori ametissenimetamist, kes haldaks Euroopa Liidu tegevust ja poliitikat selles konkreetses valdkonnas.
<SPEAKER ID="106" NAME="Vilija Blinkevičiūt" AFFILIATION="S&amp;D">
kirjalikult. - (LT) Tahan tunnustada mõlemat raportööri töö eest, mida nad on teinud, sest see ajalooline direktiiv on väga oluline samm võitluses ulatusliku inimkaubandusega, kehtestades selged karistused ja sanktsioonid. Kuigi selles valdkonnas on juba vastu võetud arvukalt ELi ja liikmesriikide õigusakte ja seatud mitmeaastaseid poliitilisi eesmärke, satub arvutuste järgi mitusada tuhat inimest igal aastal inimkaubanduse ohvriks nii ELi piires kui ka väljaspool liidu piire. See näitab, et inimkaubandus, eriti naiste ja laste kaubitsemine, on endiselt suur probleem, mis kuulub inimõiguste rängimate rikkumiste hulka. Kuna lapsed on kõige haavatavamad ja neil on suurem oht langeda inimkaubanduse ohvriks, tahan rõhutada, et sellele ohvriterühmale tuleks pöörata erilist tähelepanu. Arvestades, et inimkaubandus on orjakaubanduse nüüdisaegne vorm ja organiseeritud kuritegevuse võrgustike jaoks väga tulus äri, tuleb rohkem tähelepanu pöörata ennetustegevusele, ohvrite kaitsele ja sotsiaalsetele küsimustele. Lisaks tuleb inimkaubitsejatele luua ebasoodne keskkond. Inimkaubandusest tulu teenivatele inimestele määratavad karistused ja sanktsioonid peaksid peegeldama toime pandud süüteo raskust ja toimima sellist tegevust ära hoidva tegurina. Lisaks karistustele peaksid liikmesriigid kohaldama niisuguseid sanktsioone nagu vara arestimine ning võtma vajalikke meetmeid süütegudeks kasutatud vahendite ja kuritegelikul teel saadud tulu arestimiseks ja konfiskeerimiseks, sest sel juhul ei tasuks need süüteod end ära.
<SPEAKER ID="107" NAME="Nessa Childers" AFFILIATION="S&amp;D">
kirjalikult. - Tänane hääletus inimkaubanduse teemal langeb kokku tähtsa pöördepunktiga selle nüüdisaegse orjakaubanduse vastu peetavas võitluses. Iiri režissöör Ciarán O'Connor rõhutas oma möödunudaastases filmis "Trafficked", milles kirjeldati inimkaubanduse jätkuvat mõju Iirimaal, et tegemist on kuriteoga, mis muutub seda läbimõeldumaks ja halastamatumaks, mida enam riigid püüavad seda tõkestada. Sellised meetmed on ülivajalikud, et anda ametiasutustele vahendid ja ühine eesmärk, mida nad vajavad selle kogu Euroopat hõlmava probleemi lahendamiseks. Riikide tasandil peavad seadusandjad määratlema süüdimõistetutele karmid karistused. Lisaks tuleb politseile tagada vajalikud vahendid, et inimkaubanduse tõkestamine ei jääks puuduliku rahastamise või töötajate nappuse taha. Kuna aga see kuritegevus ei tunne piire, on Euroopas orjakaubandusele võimalik tõepoolest lõpp teha vaid Euroopa Liidu ja liikmesriikide tasandi õigusaktide abil.
<SPEAKER ID="108" NAME="Giovanni Collino" AFFILIATION="PPE">
kirjalikult. - (IT) Inimkaubanduse puhul ei saa Euroopa Liidu tegevus piirduda hukkamõistuga; tuleb tunnistada vajadust täpsete, süütegude toimepanemise järel kohaldatavate meetmete järele, tagamaks, et selliste barbaarsete tegude toimepanijad ei pääseks karistuseta.
<P>
Need meetmed hõlmavad karistuste ühtlustamist ning ELi sekkumiste kooskõlastamist meetmetega, mida juba rakendavad teised rahvusvahelised organisatsioonid, näiteks ÜRO. Süütegude toimepanemise järel kohaldatavatele meetmetele peavad lisanduma ennetavad meetmed, mis on niisama tähtsad. Ennekõike on vaja tihedat koostööd kohtu- ja politseiasutuste vahel, et lämmatada seda kriminaalset tegevust ümbritsevad majanduslikud süsteemid juba eos ja lõigata nende süsteemide harud läbi.
<P>
Lisaks on üha enam vaja täpseid ja usaldusväärseid andmebaase, mis sisaldavad üksikasjalikku teavet ja mis oleksid lähtepunktiks erisugustele sekkumistele, millega jõutakse iga juhtumi tuumani. Kõnealuse direktiivi ettepaneku kaudu tahab Euroopa Liit rünnata liidu põhimõtteid ja põhiväärtusi jalge alla tallava ebainimliku kaubanduse kogu tarneahelat.
<SPEAKER ID="109" NAME="Ioan Enciu" AFFILIATION="S&amp;D">
kirjalikult. - Organiseeritud kuritegevus on nähtus, millele Euroopa Liit peab otseselt vastu astuma. On vaja, et me tegutseksime inimkaubandusega seoses ettevaatavalt, mitte tagantjärele. Me peame uurima inimkaubanduse uusi esilekerkivaid viise, et tuvastada ja ennetada uusi inimkaubanduse kanaleid. Ma tahan Sotsiaaldemokraatide ja demokraatide fraktsiooni nimel rõhutada, et võitlus piiriülese kuritegevusega on üks meie peamisi eesmärke. Seepärast hääletasin ma selle õigusloomega seotud algatuse poolt. Euroopa Liidu seadusandjana on meil kohustus tagada austus inimväärikuse ja isikupuutumatuse suhtes, piinamise ja ebainimliku või alandava kohtlemise keelustamine ning orjanduse ja sunniviisilise töö keelustamine ja nende eest karistamine. Me ei saa lubada lastega kaubitsemise ja laste enampakkumiste jätkumist. Inimkaubitsejad kasutavad oma ohvrite leidmiseks ka internetti. See on väga murettekitav, sest paljudel lastel on juurdepääs internetile.
<SPEAKER ID="110" NAME="Zita Gurmai" AFFILIATION="S&amp;D">
kirjalikult. - Inimkaubandus on inimväärikuse vastu suunatud kuritegu, mis hävitab paljude laste ja naiste elu kõikjal maailmas. Käesolev ettepanek on läbimurre, sest see seab ohvrid esikohale ning selles käsitletakse probleemi terviklikult ja piiriüleselt. Need uued meetmed lihtsustavad inimkaubanduse juhtumite avastamist ja vastutavate isikute vastutuselevõtmist ning soodustab ohvrite koostööd ametivõimudega. Tegemist on siduva õigusaktiga, mille jõustavad liikmesriigid. Seda liiki regulatsioon on ainus, mis saab aidata kõiki haavatavaid inimesi, kes võivad inimkaubanduse ohvriks langeda. Samuti kutsun liikmesriike üles järgima tekstis sisalduvat ettepanekut ja karistama neid, kes teadlikult tarbivad inimkaubanduse ohvrite teenuseid. Inimkaubanduse juurte vastu võitlemisel on tähtis roll võitlusel nõudlusega. See raport on moraalses ja professionaalses mõttes suurepärane ettepanek ja ma tunnustan võrratuid kolleege, Edit Bauerit ja Anna Hedhi, selle eest. Mul on eriti hea meel, et nõukogul ning naiste õiguste ja soolise võrdõiguslikkuse komisjonil ja kodanikuvabaduste, justiits- ja siseasjade komisjonil on õnnestunud koostada tekst, millel on ELi kõigi asjaomaste institutsioonide toetus. Loodan, et see võetakse peagi ametlikult vastu ja et liikmesriigid võtavad selle varsti oma õigusesse üle. Ohvrid ootavad seda väga.
<SPEAKER ID="997" NAME="Anneli Jäätteenmäki" AFFILIATION="ALDE">
kirjalikult. - (FI) Inimkaubandust käsitlev direktiiv on tähtis samm, sest inimkaubandus on reaalsus isegi Euroopas. Kõige olulisem on inimkaubandust ennetada, lahendades vaesuse ja ebavõrdsuse probleemid ning suurendades inimeste teadlikkust sellest teemast.
<P>
Kõige tähtsam on tunnistada inimkaubanduse olemasolu ja aidata ohvreid. Ohvriteks võivad olla nii naised kui ka mehed, nii lapsed kui ka täiskasvanud. Suvaline ehitustööline võib olla inimkaubanduse ohver. Roma kerjuse olukord võib vastata inimkaubanduse kriteeriumidele, kui tegemist on organiseeritud ja sunniviisilise tegevusega.
<P>
Kahjuks on inimkaubandus sageli seotud soolise aspektiga: naised ja tüdrukud asuvad tegutsema prostituutidena või sunnitakse selleks. On oluline, et inimkaubanduse ohvritele antaks võimalus saada kaitset ja õigusalast nõustamist.
<SPEAKER ID="111" NAME="Lívia Járóka" AFFILIATION="PPE">
kirjalikult. - Seoses roma kogukondi mõjutavate kahjulike tendentsidega (milleks on näiteks madal haridustase, sügav vaesus, tõrjutus ja diskrimineerimine) on roma naised ja lapsed inimkaubanduse suhtes väga haavatavad. Selle tänapäevase orjakaubanduse algpõhjusteks on vaesus ja tõrjutus. Seetõttu peab peamiseks strateegiliseks eesmärgiks olema paljude romade vastuvõetamatute elamistingimuste parandamine. Lisaks peavad EL ja liikmesriikide ametiasutused võtma märksa jõulisemaid meetmeid selle nähtusega võitlemiseks, eriti mis puudutab organiseeritud kuritegevuse likvideerimist ja riskirühmade, nimelt rahvusvähemustesse kuuluvate naiste ja alaealiste kaitset.
<P>
Selle algatuse eesmärk on võtta kasutusele inimkaubanduse laiem mõiste ja minu arvates peab see mõiste hõlmama kerjamiseks ärakasutamist, sealhulgas inimkaubanduse ohvri ülalpidamisel oleva isiku kasutamist kerjamiseks, olenemata tema seosest inimkaubitsejatega. Karistused peaksid olema rangemad, kui süütegu on toime pandud vanuse, soo, raseduse, tervisliku seisundi või puude tõttu haavatava isiku vastu, ning karistuste puhul tuleb arvesse võtta juhtumeid, mil ohvrit on piinatud, sunnitud narkootikume või ravimeid tarbima või vägistatud või tema vastu on kasutatud muud rasket psühholoogilist, füüsilist ja seksuaalset vägivalda.
<SPEAKER ID="112" NAME="Debora Serracchiani" AFFILIATION="S&amp;D">
kirjalikult. - (IT) Igal aastal müüakse Euroopas sadu tuhandeid inimesi nagu asju ja tänaseks on paraku tekkinud kasvav vajadus kaitsta inimkaubanduse ohvreid valedokumentide kasutamise, prostitutsiooni ja rände eest.
<P>
Rääkides inimkaubandusest, peame lisaks seksuaalsele ärakasutamisele, sunniviisilisele tööle ja ebaseaduslikule lapsendamisele silmas pidama ka elundikaubandust, mis on muutumas üha laiemalt levinud kuritegevuseks. Euroopa õigussüsteem ei ole piisavalt tõhus ning Euroopa Liit ja liikmesriigid peavad tegema rohkem. Me vajame tugevat struktuuri tegevuse kooskõlastamiseks ELi ning liikmesriikide ja rahvusvaheliste partnerite institutsioonide ja asutuste vahel.
<SPEAKER ID="113" NAME="Artur Zasada" AFFILIATION="PPE">
kirjalikult. - (PL) Ma tahan tänases arutelus käsitleda lastega kaubitsemise probleemi. Me peame tegema kõik, mis võimalik, et arendada ja parandada õiguslikke ja institutsioonilisi süsteeme ning lastehoolduse süsteeme kõikides liikmesriikides. Inimkaubanduse mõiste ulatus tuleks üle vaadata ja seda tuleks laiendada. Ainult nii on meil võimalik vältida selliseid probleeme nagu 1) äriline lapsendamine ehk teisisõnu eraviisiline lapsendamine, mille puhul vanemaõigustest loobutakse perekonnaasjade kohtus ja enamasti raha eest; 2) olukord, kus rase naine lahkub riigist ja tuleb ilma lapseta tagasi; 3) relvakonfliktidest laastatud riikides surma saanud vanemate laste kadumine.
<P>
Kuna üsna palju kuritegusid pannakse praegusel ajal toime interneti kaudu, tasuks moodustada spetsiaalsed valdkonnaülesed meeskonnad, et võidelda seda tüüpi kuritegevuse vastu. Need meeskonnad tegeleksid lisaks kuritegevusealasele jälgimisele ka tõendite kogumisega, kontrollides laste kaubitsemisega tegelevate isikute rahalist olukorda. Me peaksime riigiametnikke koolitama ja neile paremini teadvustama laste olukorda peredes, mis võivad selliste kuritegude ohvriks sattuda. Eelkõige kehtib see ametkondade kohta, kes töötavad raske rahalise olukorra tõttu riigilt abi saavate peredega. Ainus võimalus inimkaubanduse ja eelkõige lastega kaubitsemise likvideerimiseks või vähemalt piiramiseks on võtta mitmepoolseid ühtlustatud meetmeid kõigis 27 liikmesriigis.
<P>
(Istung katkestati mõneks minutiks.)
