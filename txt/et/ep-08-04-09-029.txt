<CHAPTER ID="029">
2009. aasta eelarvemenetluse suunised: ( I, II, IV, V, VI, VII, VIII ja IX jagu) (arutelu) 
<SPEAKER ID="328" NAME="Juhataja">
Järgmine päevakorrapunkt on härra Lewandowski raport 2009. aasta eelarvemenetluse suuniste kohta (I, II, IV, V, VI, VII, VIII ja IX jagu).
<SPEAKER ID="329" NAME="Janusz Lewandowski">
raportöör. - (PL) Proua juhataja, täna suuniste üle diskuteerimisega ja nende vastuvõtmisega ning homme 2009. aasta suuniste üle hääletamisega teeme esimese sammu eelarvemenetluses, mis erineb eelmiste aastate tavapärasest menetlusest vähemalt kahel viisil.
<P>
Esimene erinevus seisneb selles, et katsetame uut juhatuse ja eelarvekomisjoni vahelist koostööd; me käsitleme seda katseprojektina, kuid see peaks olema kooskõlas eelarvemenetluse üldiste siduvate põhimõtetega, mis hakkavad kehtima peale Lissaboni lepingu jõustumist. Teiseks ei vaidlusta keegi, et 2009. aasta toob uusi väljakutseid. Üks neist väljakutsetest on kindlasti Lissaboni lepingu tõenäoline jõustumine ja koos sellega Euroopa Parlamendi kaasotsustamismenetluse pädevuse põhimõtteline suurenemine, mis sillutab teed parlamendi tegevusele tõelise õigusloomega tegeleva organina. Teiseks on see valimiste aasta, mis toob kaasa valimiskampaania kulud ja teatavad kulutused - silmnähtava säästu kõrval -, mis on seotud parlamendiliikmete praeguse ametiaja lõppemisega. Kolmandaks jõustub parlamendiliikmete põhimäärus, mis tõstab Euroopa Parlamendi eelarvest makstavate personalikulude koormust.
<P>
Paljudes küsimustes oleme juba teinud teatavad mahtude arvestused, teatavad eelarvestused, sest koos põhimõtetega saame teada prognoosid, 2009. aasta eelarve esialgsed arvutused. Siiski, kõige tähtsamas valdkonnas, teisisõnu, pärast Lissaboni lepingu jõustumist ja Euroopa Parlamendi volituste suurenemist asjaomases valdkonnas, oleme jõudnud töörühma loomiseni, mis sätestab sellega seotud võimalikud lisakulud.
<P>
Tunnustades erilisi väljakutseid, mis meid 2009. aastal ees ootavad, ei saa me samal ajal ennast erandlikult vabastada kohustusest kasutada Euroopa maksumaksjate raha kokkuhoidlikult, see tähendab, et me seame endale vabatahtlikult piirangu, mida me ootame samuti teistelt Euroopa institutsioonidelt. Valimiste aastal ei ole administratsiooni vohav laienemine kindlasti sõnum, mida valijaskond tahab kuulda, valijaskond, kelle poole me pöördume Euroopa Parlamendi mandaadi uuendamise eesmärgil. Suuniste järgmine põhiline aspekt on sisekohustused, tuleb leida võimalusi, millele viidatakse kui olemasoleva personali ümberpaigutamisele, et mitte suurendada koosseisu numbreid ja keskenduda Euroopa Parlamendi tuleviku põhilistele tegevusvaldkondadele, seda tegevust määratleme me väljendi "korrektiivide tegemine” kasutamise abil, mis seostuvad õigusloomega.
<P>
Samuti tuleb meil täna arutleda, ja me teeme seda, teema üle, millel on teatav meedia vastukaja ning millel on selgelt ka eelarvevälised mõõtmed. Me vajame üheaegselt kolme uut määrust. Esimene on parlamendiliikmete põhimääruse tutvustamine, mis on otseselt seotud eelarvelise mõõtmega; teine on uued pensionifondi põhimõtted; ja kolmas on assistentide tööeeskirjad, mis peavad olema piisavalt läbipaistvad, et vältida kiusatusi ja ära hoida kahtluste tekkimine Euroopa Parlamendi tegevuse suhtes.
<P>
Raportöörina teen ettepaneku selle teema käsitlemisel viidata eriti parlamendi 25. oktoobri 2007. aasta resolutsioonile ja Euroopa Parlamendi esimeeste konverentsi ja juhatuse ühehäälsetele otsustele. Ma tean, et eelarvestused kütavad praegu meie uudishimu rohkem üles kui suunised, seega arvestan ma homsel hääletusel käesoleva dokumendi üle sujuva hääletamisega.
<SPEAKER ID="330" NAME="Monica Maria Iacob-Ridzi">
fraktsiooni PPE-DE nimel. - (RO) Meie institutsiooni 2009. aasta eelarve suundumused on dokument, mille alusel koostatakse käesoleval sügisel Euroopa Parlamendi eelarve.
<P>
Siiski juhatavad summade ja programmide kõrval käesoleva aasta eelarve suundumused meid aruteluni minu arvates väga tähtsa teema üle: Euroopa Parlamendi liikmete assistentide õiguslik olukord. Ma soovin tänada härra Lewandowskit selle teema suurepärase käsitlemise eest.
<P>
Ma usun, et on saabunud aeg muuta vana süsteem selgemaks ja läbipaistvamaks ning võimaldada neile noortele inimestele institutsiooni koosseisu teiste liikmete õigustega võrdsed palgad ja sotsiaalkindlustusõigused. Viimatinimetatute kohta kehtib Euroopa Ühenduste ametnike personalieeskiri, väga kõikehõlmav dokument, mis tagab Euroopa Liidu institutsioonides töötavatele inimestele asjakohase sotsiaalkaitse.
<P>
Enamik parlamendiliikmete assistentidest on ka välismaalase staatuses riigis, kus nad oma tööd teevad, järelikult peaks nende kohta kehtima kõikidele rahvusvahelistes organisatsioonides töötavatele inimestele kohalduv sotsiaalkaitse. Ma ei pea normaalseks juhtumeid, kui Belgia riik sätestab assistentidele täiendavad maksukohustused, võttes samas arvesse, et nad maksavad kohustuslikud maksud ja sotsiaalkindlustusmaksed oma päritoluriigis.
<P>
Siiski vajab parlament selgeid määrusi assistentide kohta ka olukordades, kus on tegemist haigestumise või emadusega. Euroopa Parlament on mitmetes resolutsioonides juba esitanud peasekretärile ning parlamendiliikmete assistentide põhimääruse ja pensionifondiga tegelevale töörühmale nõude töötada välja reeglistik, mis lahendaks praegu assistentide ees seisvad probleemid.
<P>
Ma usun, et meie vastutus Euroopa kodanike ees on selles institutsioonis rakendada ainult selgeid ja läbipaistvaid reegleid.
<SPEAKER ID="331" NAME="Thijs Berman">
fraktsiooni PSE nimel. - (NL) Proua juhataja, Euroopa Parlamendi 2009. aasta eelarve on väga eriline, sest parlament saab esmakordselt kaasotsustamisvolitused peaaegu kõikides valdkondades, kui uus leping jõustub 2009. aastal. Lissaboni leping saavutab selle, mille poole meie eelkäijad tulemusteta püüdlesid juba rohkem kui 50 aastat tagasi: mitte ainult nõuandepädevused ja nõuandemenetlus, vaid kaasotsustamine ja parlamendi demokraatlik kontroll peaaegu kõikide Brüsseli poliitikavaldkondade üle.
<P>
Seetõttu on suund taotleda isikkoosseisu suurendamist suurepärane. Kaasotsustamismenetlus tähendab keerulisemat menetlust igas komisjonis, kuid see ei tähenda töökoormuse kahekordistumist. Kõnealune eelarve jääb ettevaatlikuks ja see on hea. Lisatööjõu vajaduse korral püütakse personali ümber paigutada. Uue tööjõu palkamist lisaks peaaegu 6000 töötajale oleks tõepoolest raske õigustada.
<P>
Parlamendi töö tuleb tõepoolest muuta nähtavamaks. Suve lõpul käivitatakse veebitelevisioon ja avaldan Euroopa Parlamendi Sotsiaaldemokraatide fraktsiooni nimel lootust, et selle toimetus naudib sõltumatut positsiooni täieliku vabadusega kanda üle siin toimuvaid arutelusid. Me võlgneme oma valijatele avatuse. Samuti võlgneme me neile täieliku kindlustunde meie kulutuste õigustatuse ja inimressurssi õige kasutamise osas.
<P>
Assistentidel peab olema asjakohane leping, mis hõlmab sotsiaalkindlustust ja pensionieraldisi, nagu see on tavaline kõikides Euroopa institutsioonides. Vähemalt üks kümnest koosseisu liikmest töötab siin ilma igasuguse sotsiaalkaitseta. See peab muutuma. Töötajate põhimäärus tuleb rakendada soovitavalt juba käesoleva aasta lõpuks, ja tundub uskumatu, et Euroopa Rahvapartei (Kristlike Demokraatide) ja Euroopa Demokraatide fraktsiooni ridadest tehakse katseid s, seista vastu sotsiaalsele vaimule, solidaarsuse vaimule, Euroopa Liidu vaimule.
<P>
Töö peab jätkuma pikaajaliste strateegiate osas, mis puudutab näiteks hoonete soetamist ja tehnoloogilist innovatsiooni. Parlamendiliikmete põhimäärus mõjutab ka eelarvet. Subsiidiumid Sahharovi fondile Moskvas peavad olema ühekordsed maksed, samuti ei ole selle täiskogu esmane roll rahastada Euroopa ajaloo muuseume; nimetatud kulutused peavad tulema Euroopa eelarvest. Sellel teemal vajame edasist arutelu.
<SPEAKER ID="332" NAME="Anne E. Jensen">
fraktsiooni ALDE nimel. - (DA) Proua juhataja, soovin alustada raportööri härra Lewandowski tänamisega hea raporti eest ja ühtlasi väljendada oma rahulolu uue menetluse, avatuma dialoogi ja ilmnenud asjaoludest komisjoni varajase teavitamise üle. Nagu mitmed siin täiskogul on öelnud, on 2009. aasta eriline. Kuigi Lissaboni leping ei ole veel kõikides riikides ratifitseeritud, peame oma eelarves arvestama selle jõustumisega 2009. aastal.
<P>
Euroopa Parlamendi uued volitused - näiteks mõju põllumajanduse eelarve või õigusloomealase poliitika üle - tähendavad mõne prioriteedi kohandamist, et uute kohustustega toime tulla. Samuti mõjutavad eelarvet Euroopa Parlamendi valimised ja parlamendiliikmete põhimäärus.
<P>
Euroopa Demokraatide ja Liberaalide Liidu fraktsioon on rahul, et parlamendi eelarveprojektis säilitatakse reegel, et parlamendi halduskulud ei tohi ületada 20% ELi halduskuludest. Me ei saa tagada, et see on võimalik järgmiste aastate jooksul, kuid on tähtis, et hoiame halduskuludel silma peal.
<P>
Ma sooviksin ka väljendada fraktsiooni ALDE ülimat rahulolu parlamendiliikmete assistentide uue tasustamismudeli päevakorda tõusmise üle. Meie fraktsioon on kaua aega oodanud parlamendiliikmete assistentide põhimäärust. Parlamendi poolt on see õige otsus võtta üle halduskulude katmine ja see peegeldub 2009. aasta eelarves.
<P>
Viimase kümne aasta jooksul on tekkinud märkimisväärseid sääste, mis on saadud hoonete müügi ettemaksetest, kuid ma nõustun, et nüüd oleme jõudnud punkti, kus tuleb kõnealune poliitika läbi vaadata ja hoonepoliitikat üldiselt parandada. Me ootame veel ettepanekut teiste institutsioonide kohta, kuid on põhjust pidada tähelepanelikult silmas ka nende kasvavaid kulutusi hoonetele.
<P>
Lõpetuseks on jätkuvalt oluline tulevase ELi välisministri ja Euroopa Ülemkogu presidendi ametikoha rahastamise küsimus, kuid me naaseme selle juurde hiljem.
<SPEAKER ID="333" NAME="Wiesław Stefan Kuc">
fraktsiooni UEN nimel. - (PL) Proua juhataja, raportöör härra Lewandowski esitatud 2009. aasta eelarvemenetluse suunised puudutavad peamiselt parlamenti, hilisema võimalusega rakendada neid ka teistes sektsioonides.
<P>
Pidades silmas vastuvõetud rahalisi piiranguid ja Lissaboni lepinguga seotud arvukaid uusi ülesandeid, parlamendivalimisi, parlamendiliikmete põhimääruse muutmist ja ettepanekut tutvustada parlamendiliikmete assistentide põhimäärust, tõotab 2009. aasta tulla väga raske aasta. Eksisteerib palju tundmatuid tegureid, seega on kõige tähtsam ülesanne suuniste rakendamine. Vajaduste ja seonduvate kulude üksikasjalik analüüs võimaldab meil püsida finantsraamistiku piires ja samal ajal peaks see kindlustama parlamendi sujuva toimimise ja uute ülesannetega toimetulemise. Meie fraktsioon hääletab käesoleva raporti poolt.
<SPEAKER ID="334" NAME="Gérard Onesta">
fraktsiooni Verts/ALE nimel. - (FR) Proua juhataja, 2009. aasta toob uusi asju ja sellega koos ebakindlust ja ohte. Sellele väljakutsele vastamine nõuab meie raportööri, endise eelarvekomisjoni esimehe, kõigi võimete rakendamist.
<P>
Uus Lissaboni leping kahekordistab parlamendi kaasotsustamismenetluse ulatust. Kujutage ette selleks vajaminevat pingutust, eriti eelarve seisukohalt. Uus parlamendiliikmete põhimäärus. Praegu täiesti tundmatu: millised riigid lubavad oma tulevasi valitud esindajaid sattuda sellesse uude süsteemi ja kes valitud esindajatest seda soovib? Valimiskampaania, uued tegevussuunised, eriti assistentidele.
<P>
Ma olen seda juhatuselt palunud juba peaaegu kümme aastat ja mul on heameel näha, et see dokumentatsioon on lõpuks valmis. See on siiski üpris lihtne, sest me oleme kõik teadlikud paketist, mis ei lähe maksumaksjatele sentigi maksma: tasustada assistente ühenduse reeglite alusel, nii Brüsselis kui valimisringkondades töötavaid assistente, kellele makstakse otseselt parlamendi kontrolli all. Selle jaoks peaks olema kindel eelarve, sest ausus ei maksa sentigi, see vajab vaid väikest poliitilist pingutust.
<P>
Samuti toetan ma kirglikult uusi töömeetodeid, eriti ehitusalastes küsimuses, sest nagu paljud kaasliikmed, olen ma alati pärast hankekonkursse üllatunud, kui hämmastavalt kõrged on ehituskulud Euroopa institutsioonide hoonete ehitustöödel. Kui me tõepoolest tahame säästa, siis võib-olla ei ole vaja tõlkida iga minu sõna malta, läti ja ungari keelde, sest kaheksa kuu pärast ei loe neid keegi ja sellega säästaksime 17 miljonit eurot aastas.
<SPEAKER ID="335" NAME="Esko Seppänen">
fraktsiooni GUE/NGL nimel. - (FI) Proua juhataja, härra Lewandowski raport esindab kainet seisukohta parlamendi eelarve suuruse suhtes. Sotsiaaldemokraadid ja rohelised on teinud küllaltki ebavajalikke muudatusettepanekuid, mis tähendaks väiksemat kontrolli raha kulutamise üle.
<P>
Raportis toodud seisukoht "Euroopa Ajaloo Maja” kohta on kooskõlas õige suhtumisega, kui raportöör ütleb, et parlament ei pea rahastama sellist projekti, hoolimata sellest, et kõnealune idee pärineb ametisolevalt presidendilt.
<P>
Raportis võetakse ka seisukoht komisjoni eelarve kohta. Tehakse märkus, et selle halduskulud ei laiene umbes 2000 töötajale, kes töötavad allhanke raames komisjoni loodud ametites. Kõnealune kulu arvestatakse välja üldsummast, millest 20% arvestatakse maha parlamendi vajadusteks. Parlament ei saa oma tegevusi samal viisil korraldada ning samuti peab ta oma eelarvest eraldama rahalist toetust üleeuroopalistele poliitilistele fraktsioonidele.
<SPEAKER ID="336" NAME="Sergej Kozlík" AFFILIATION="NI">
(SK) Ma olen nõus raportööri ja eelarvekomisjoni seisukohaga, et Euroopa Parlamendi 2009. aasta eelarve ettevalmistamisel tuleb eelkõige arvestada parlamendi laienevate kohustustega pärast Lissaboni lepingu ratifitseerimist.
<P>
Eriti puudutab see Euroopa Parlamendi uut rolli, jagades Euroopa Liidu Nõukoguga võrdsetel alustel õiguslooja rolli. Kuigi üleminek nõuandemenetluselt kaasotsustamismenetlusele ei tähenda tingimata parlamendikomisjonide töökoormuse kahekordistumist, peame meeles pidama, et kaasotsustamisvolituste suurenemine on tohutu ja parlament võtab endale kohustuse võtta vastu õigusakte. Euroopa Parlamendi poliitiliste prioriteetide jaoks on vaja tagada piisavate rahaliste vahendite olemasolu. Loomulikult peame tegema kindlaks kõik kokkuhoiu võimalused, et tagada eelarve jätkusuutlikkus.
<SPEAKER ID="337" NAME="Brigitte Douay" AFFILIATION="PSE">
(FR) Proua juhataja, härra Lewandowski väga põhjalikus raportis huvitas mind eriti parlamendivalimiste aasta eelarve see osa, mis mõjutab institutsiooni kommunikatsioonipoliitikat.
<P>
Kommunikatsiooni parandamine Euroopa kodanikega oli üks parlamendi prioriteete 2009. aastal. Oluline on, et parlamendiliikmed oleksid tihedalt seotud liikmesriikide detsentraliseeritud valimiskampaaniatega, et inimesed tunneksid end rohkem kaasatuna eelolevatesse valimistesse ja et saavutada võimalikult kõrge valimistest osavõtt.
<P>
Samuti loodame, et kampaaniasse kaasatakse täiel määral kohalik meedia, sest see mängib informatsiooni edastamisel võtmerolli. Parlamendi 2009. aasta kommunikatsioonieelarve ja kavandatud tegevused peaksid olema huvitavad ja avaldama otsest mõju Euroopa kodanikele, kes sageli tunnevad, et Euroopa institutsioonid on liiga eemaldunud.
<P>
Üldiselt kõneledes on need tegevused järjeks 2008. aastal alustatud ja rahastatud tegevustele. Samuti loodame, et uus külastuskeskus ja veebitelevisioon hakkavad varsti toimima, et anda paremat teavet parlamendi tegevusest ja parandada suhteid kodanike ja Euroopa Liidu vahel.
<SPEAKER ID="338" NAME="Valdis Dombrovskis" AFFILIATION="PPE-DE">
(LV) Proua juhataja, daamid ja härrad, Euroopa Parlamendi 2009. aasta eelarve ettevalmistamisel on taas üles kerkinud küsimus kogu eelarve kulude piirmäärast ja need ei tohi ületada 20% ELi üldistest halduskuludest. Sellele vaatamata sooviksin heaks kiita raportööri lähenemisviisi, mille kohaselt Euroopa Parlamendi kulutuste tase peab rajanema vajadustel, mille õigustatus selgub pärast hoolikat hindamist. Kindlasti toob 2009. aasta Euroopa Parlamendi töösse märkimisväärseid muudatusi. Lissaboni lepingu ratifitseerimisega kasvab õigusloomega seotud töö maht arvestatavalt ja parlamendiliikmete tasustamise süsteemi muutmine annab tõuke täiendavate kulude tõusuks, samuti teeb seda Euroopa Parlamendi valimistega seotud teavitamiskampaania.
<P>
Siiski, keskendudes peamistele tegevusvaldkondadele ja analüüsides hoolikalt eelarve nõudeid, samuti hinnates võimalusi ametnikke asutusesiseselt ümber paigutada enne uute alaliste ametikohtade loomist, on võimalik Euroopa Parlamendi eelarves halduskulude taset hoida 20% piires. Kõik võimalused vähendada mittevajalikku paberi ja energia tarbimist Euroopa Parlamendis ei ole veel siiski ammendatud. Tunnen heameelt toetuse üle eelmisel aastal esitatud ettepanekule vähendada individuaalsete dokumentide ringlust paberkandjal, eeldusel, et vajadusel on nende dokumentide paberversioonid kättesaadavad, selle asemel, et neid automaatselt jagada kõikidele parlamendiliikmetele ja ametnikele. Selle ettepaneku ellurakendamine võimaldab säästa üle kolme miljoni lehe paberit aastas. Seda põhimõtet saab kohaldada paljudele teist liiki dokumentidele. Mis puudutab Euroopa Parlamendi järgmise aasta eelarvet, siis ei saa mööda vaadata kulutustest parlamendiliikmete assistentidele ja seepärast kutsun ma Euroopa Parlamendi juhatust üles moodustama töörühma, mis esitaks ettepanekud kõnealuste väljamaksete kulude läbipaistvamaks ja kergemini jälgitavamaks muutmiseks. Tänan teid tähelepanu eest.
<SPEAKER ID="339" NAME="Zbigniew Krzysztof Kuźmiuk" AFFILIATION="UEN">
(PL) Proua juhataja, praeguses arutelus on kolm teemat, millele sooviksin tähelepanu juhtida.
<P>
Esiteks suureneb inflatsioon erinevates ELi riikides järsult, mille tulemusel on kogu ELi keskmine inflatsioonitase 2008. aastal umbes 4%, mis kulutuste taseme iga-aastanel korrigeerimisel 2% võrra tähendab tegelikult kulutuste langust.
<P>
Teiseks suurenevad Lissaboni lepingu vastuvõtmisega märkimisväärselt Euroopa Parlamendi volitused, kaasotsustamismenetlus kõikides valdkondades ja samuti liikmesriikide parlamentide volitused, mis põhjustab Euroopa Parlamendi tegevuskulude järsu suurenemise.
<P>
Kolmandaks ja viimaseks on 2009.aasta Euroopa Parlamendi valimiste aasta. Siiani on osavõtt valimistest olnud erakordselt madal, eriti uutes liikmesriikides. Sellepärast on vaja teha täiendavaid kulutusi teavitamiskampaaniale, mis peamiselt oleks suunatud piirkondlikule ja kohalikule meediale, mille kaudu on võimalik jõuda valijaskonnani kõige tõhusamalt.
<SPEAKER ID="340" NAME="Ingeborg Gräßle" AFFILIATION="PPE-DE">
(DE) Proua juhataja, daamid ja härrad, ma sooviksin sekretariaadi loal kasutada võimalust hankida toetust Euroopa Rahvapartei (Kristlike Demokraatide) ja Euroopa Demokraatide fraktsiooni muudatusettepanekule. Ma tean, et Euroopa Parlamendi Roheliste / Euroopa Vabaliidu fraktsioon ja Sotsiaaldemokraatide fraktsioon on esitanud teise muudatusettepaneku; meie muudatusettepaneku sõnastus kattub juhatuse ja esimeeste konverentsi otsustega, mille poolt hääletasid ühehäälselt kõikide fraktsioonide esimehed. Tegelikult ei pea ma seda õiglaseks, mida nüüd öeldakse eelarvekomisjoni kohta, et oma maine säilitamiseks teeb see oma asja uuesti. Fraktsiooni Verts/ALE muudatusettepanekus räägitakse parlamendiliikmete assistentide põhimäärusest. See saab teoks juhatuse muudatusettepaneku tulemusena, see tähendab nõukoguga peetavate läbirääkimiste tulemusena.
<P>
Ka meie püüdleme kõnealuse parlamendiliikmete assistentide põhimääruse poole, kuid me ei tea siiani, kas me saavutame selle, kas me üldse jõuame nõukoguga kokkuleppele. Seepärast soovin ma paluda, et see fraas ei oleks ettekäändeks lükata juhatuse sõnastus tervikuna tagasi. Minu arvates on väga tähtis, et me jätkame siin täiskogul nii üksmeelselt kui võimalik ja ei tülitse põhjusetult üksikasjade üle, mille kehtestamine ei ole meie võimuses. Siit minu südamest tulev palve kiita heaks meie muudatusettepanek. Mitte ühtegi sõna ei ole lisatud või välja jäetud.
<SPEAKER ID="341" NAME="Janusz Lewandowski">
raportöör. - (PL) Proua juhataja, sooviksin tänada kõiki arutelus osalenuid.
<P>
Kõige sagedamini tõstatatud probleem selles arutelus, peale 2009. aasta eriliste väljakutsete ja vajaduse käituda Euroopa maksumaksjate rahaga kokkuhoidlikult, oli kindlasti parlamendiliikmete assistentide probleem. Ma tahan vältida olukorda, kus kõnealuse probleemi lahendamine toimub rivaalitsevate poliitiliste fraktsioonide lahinguväljal, sest kõiki meie parlamendi fraktsioone ühendab teadmine vajadusest lahendada see probleem viisil, mis kõrvaldab kiusatuse astuda korruptsiooni teele ja välistab selle teemaga seotud kahtlused, arvestades samal ajal 27 riigi, mis moodustavad Euroopa Liidu, ebaühtlast taset.
<P>
Ma sooviksin veelkord kinnitada kaasliige härra Kuźmiukile, et kulude korrigeerimine toimub 4,8% ulatuses, seega ilmselt Euroopa inflatsioonitasemest suuremal määral. Samuti lubage soovida edu proua Gräßlele, et ta lõpetaks oma raportid enne südaööd.
<SPEAKER ID="342" NAME="Juhataja">
Arutelu on lõppenud.
<P>
Hääletus toimub homme, neljapäeval, 10. aprillil 2008.
<SPEAKER ID="998" NAME="Jean-Pierre Audy  " AFFILIATION="PPE-DE">
kirjalikult. - (FR) Esmalt sooviksin ma tunnustada Poolast pärit kolleeg Lewandowski suurepärast tööd 2009. aasta eelarvesuuniste koostamisel "teistele institutsioonidele”, milleks on Euroopa Parlament, kuid ka nõukogu, Euroopa Kohus, Kontrollikoda, Euroopa Majandus- ja Sotsiaalkomitee, Regioonide Komitee, Euroopa Ombudsman ja Euroopa Andmekaitseinspektor.
<P>
Käesolev dokument käsitleb parlamendi 2009. aasta päevakorras olevaid peamisi väljakutseid, eriti Lissaboni lepingu jõustumist. Tuleb teha kõik, et tagada Lissaboni lepingu ratifitseerimisele järgneva parlamendi vastutuste suurenemise arvessevõtmine eelarve koostamisel. Siiski usun ma, et enne eelarvemenetlust tuleks läbi viia Euroopa Parlamendi tegevusse kaasatud isikkoosseisu audit. Euroopa Parlamendi poliitiliste juhtide tähtsus kasvab jätkuvalt ning on vajalik, et parlamendiliikmete käsutuses on vahendid täiesti iseseisvaks tööks.
<P>
Näib, et praegu eraldatud vahendid ei ole enam vastavuses Euroopa Parlamendi ulatuslikuma poliitilise vastutusega, mis tulevikus peab võtma endale kohustuse esindada asjakohaselt Euroopa kodanikke.
