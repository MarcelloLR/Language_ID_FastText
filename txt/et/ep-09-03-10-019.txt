<CHAPTER ID="019">
Ettevõtte QIMONDA sulgemisoht Saksamaal ja Portugalis ning tuhandete töökohtade kaotus Euroopas (arutelu) 
<SPEAKER ID="539" NAME="Juhataja">
Järgmine päevakorrapunkt on komisjoni avaldus ettevõtte QIMONDA sulgemisohu kohta Saksamaal ja Portugalis ning tuhandete töökohtade kaotuse kohta Euroopas.
<SPEAKER ID="540" NAME="Vladimír Špidla">
komisjoni liige. - (CS) Proua juhataja, daamid ja härrad, nii ettevõtted kui ka töötajad hakkavad finants- ja majanduskriisi mõju tunda saama. Vaatamata sellele, et asjaolud on erinevates liikmesriikides erinevad, on Euroopa tööhõive olukord üldjoontes halvenev. 2009. aastal võib üldine tööhõive väheneda 1,6% võrra, mis tähendab 3,5 miljoni töökoha kadumist. 2010. aastal võib ELi töötuse tase jääda umbes 10% piiresse. Päevast päeva teatavad ettevõtted ümberkorraldamismeetmete käsile võtmisest või ümberpaigutustest, mis toovad sageli kaasa mitmete töökohtade kadumise. Ettevõttes Qimonda, mis teatas tehaste sulgemisest Saksamaal ja Portugalis, ei ole kahjuks olukord erinev.
<P>
Komisjon on teadlik, milliseid negatiivseid mõjusid toovad ümberkorraldused kaasa töötajatele, nende perekondadele ning konkreetse regiooni majanduslikule ja sotsiaalsele struktuurile. Ma sooviksin siiski rõhutada, et komisjonil ei ole volitusi üksikute ettevõtete otsuseid muuta või edasi lükata ning ettevõtted ei ole kohustatud komisjonile oma otsustest teatama. Ma pean ütlema, et ei Qimonda juhatus ega töötajate esindajad ei ole komisjoni poole pöördunud.
<P>
Komisjon sooviks selle olukorraga seoses tõstatada mitu mõtet. Eelkõige on oluline ümberkorraldust töötajate esindajate ja teiste asjaomaste poolte süvendatud dialoogi abil paremini ette näha ja korraldada. Ma arvan, et hiljuti vastu võetud direktiiv või muudetud direktiiv ettevõtete nõukogude kohta on selles küsimuses üks ELi suuremaid panuseid. Selles kontekstis on veelgi tähtsam, et mõjutatud ettevõtted on ettevaatlikud ja peavad kinni töötajate teavitamisega ja nendega konsulteerimisega seotud ELi direktiividest tulenevatest kohustustest. Samuti kutsub komisjon ettevõtjaid üles võtma kasutusele meetmeid, mis on suunatud maksimaalse töötajate taseme säilitamisele paindlike töökorralduste ja majanduslikel põhjustel ajutiste palgata puhkuste kasutamise kaudu.
<P>
Enamik liikmesriike on kasutusele võtnud sihtmeetmed, üritades toetada tööhõivet ning piirata kriisi mõju tavakodanikele. Need meetmed käivad nelja põhivaldkonna kohta: töötajate töökohtade säilitamine, töötajate kiire taasintegreerimine tööhõivesse, kõige ebasoodsamas olukorras olevate gruppide abistamine sissetulekutoetuse abil, töötu abirahade maksmise aja pikendamine või perekonna panuse suurendamine, sotsiaalkaitse ning ühiskonna ja tervise infrastruktuuri investeeringute tugevdamine.
<P>
Komisjon on tugevdanud Euroopa tasemel finantsinstrumente eesmärgiga aidata liikmesriikidel kriisist ja selle sotsiaalsetest tagajärgedest üle saada. Igal aastal 9 miljonit töötajat abistava Euroopa Sotsiaalfondi töö on lihtsustunud, mistõttu saab projektidele ettemakseid kuni 1,8 miljardi euro ulatuses. Ma loodan, et Euroopa Parlament ja nõukogu jõuavad selles küsimuses kiiresti kokkuleppele. Komisjon toetab ka neid liikmesriike, kes sooviksid Euroopa Sotsiaalfondi kava uuesti täita. Liikmesriigid saavad töö kaotanud töötajate abistamiseks taotleda ka Globaliseerumisega Kohanemise Euroopa Fondi sekkumist. Euroopa majanduse elavdamise kavas on komisjon teinud ettepaneku värbamiskriteeriumite laiendamiseks, et reageerida paremini praegusele majanduskriisile. Ma loodan, et ka selles küsimuses jõuab parlament nõukoguga kiirele kompromissile. Komisjon on valmis tegema koostööd Saksa ja Portugali asutustega, et hinnata kõiki taotlusi Euroopa fondidest abi saamiseks. Komisjon toetab samuti Euroopa tasandil sotsiaaldialoogi, kuna kriisiga toimetulemises on sotsiaalpartneritel määrav roll. Euroopa sotsiaalpartnerid peavad esitama ka ühise nägemuse kriisist ülesaamise kohta 19. märtsi kolmepoolsel kohtumisel.
<P>
Komisjoni jaoks on tähtis, et meetmeid rakendataks samadel alustel, kuna sellisel viisil on võimalik võidelda kriisi lühiajaliste mõjudega ning töötada edaspidise majanduse taastamise suunas. Euroopa majanduse elavdamise kava raames tööhõive toetamiseks Euroopa algatuse kehtestamisel pidas komisjon just seda eesmärki silmas. 4. märtsil sai komisjon ka Euroopa Ülemkogu 19. ja 20. märtsi kohtumisele määratud algatuse, mis keskendub muuhulgas kriisist mõjutatud töötajate ja tööturul ebasoodsas olukorras olevate isikute toetamise nõudele ja meetoditele.
<P>
Komisjon tervitab ka eesistujariigi Tšehhi algatust korraldada 2009. aasta mais tööhõivele ja sotsiaalküsimustele pühendatud tippkohtumine. Selle kohtumise eesmärgiks on hinnata olukorda ning välja töötada konkreetsed meetmed. See peaks viima kriisi sotsiaalse mõju vähendamiseks ühise lähenemisviisi vastuvõtmiseni, sotsiaalpoliitikate moderniseerimise küsimuses sotsiaalpartnerite ja teiste osapoolte vahel uue konsensuse saavutamiseni, majanduse taastamise kiirendamiseks konkreetsete meetmete väljatöötamiseni ning tööturu struktuuri nõrkade külgede parandamise kaudu kriisist ülesaamiseni.
<SPEAKER ID="541" NAME="José Albino Silva Peneda" LANGUAGE="PT">
Qimonda võimalik sulgemine seab ohtu peaaegu 2 000 töökohta Põhja-Portugalis, mis on paari viimase aastaga muutunud ühest Euroopa industrialiseeritumast piirkonnast mandri üheks vaesemaks piirkonnaks.
<P>
Silmas tuleb pidada, et Põhja-Portugali tööstusstruktuur põhines traditsioonilistel majandusharudel, kus olid tekstiilid väga tähtsal kohal. Käesolev olukord tekkis täpselt sellel ajal, kui tööstusstruktuuri muutmine oli otsustavas faasis, läbimas alati vaevalisi ja kulukaid ümberkorralduslikke protsesse. Kui väidetav sulgemine osutub reaalseks, mõjutab see oluliselt mitte ainult konkreetset piirkonda, vaid ka kogu riiki.
<P>
Ma tean, et Qimonda tegutsemise jätkamine või peatamine sõltub eelkõige turujõududest ja aktsionäride tahtest. Sellest hoolimata ei ole raske aru saada, et kuna Qimondat peetakse Portugali üheks tähtsaimaks eksportijaks ning kuna sellel on ka oluline roll piirkonna majandusstruktuuri muutmisel, et me ei saa lasta ainult turujõududel üksinda selle saatuse üle otsustada. See asjaolu selgitab, miks Portugali ja Saksamaa asutused on tegelenud selle küsimusega kõrgeimal tasandil, konkreetselt just hiljuti Portugali presidendi ja Saksamaa kantsler Merkeli vahendusel. Ning sellepärast, härra Špidla, kui Portugali valitsus ei ole teid veel kutsunud külastama seda piirkonda, mis seisab silmitsi sotsiaalse kriisiga, siis kutsun ma teid, volinik, ise, kuna ma soovin, et te näeksite ise olukorra tõsidust, toetaksite tehtavaid jõupingutusi ning ühendaksite kõik komisjoni käsutuses olevad vahendid, et hoida ära kogu piirkonna usalduskriisi edasikandumist.
<SPEAKER ID="542" NAME="Edite Estrela" LANGUAGE="PT">
Qimonda on praeguse ülemaailmse finants- ja majanduskriisi kontekstis paradigmaatiline juhtum. See on ettevõte, mis kasutab tipptehnoloogiat, on palganud kõrge kvalifikatsiooniga töötajaid ning edendab teadusuuringuid. Qimonda täidab Lissaboni strateegia eesmärke. Portugali valitsus on teinud kõik võimaliku, et leida lahendus asjaomase ettevõtte elujõulisena hoidmiseks, kuid lahendus sõltub Saksamaa föderaalvalitsuse ning Baierimaa ja Saksimaa riiklike valitsuste sekkumisest. Portugali valitsus on juba otsustanud eraldada sellel eesmärgil 100 miljonit eurot. Nagu ma juba ütlesin, on Portugali valitsus juba praeguseks teinud ning kavatseb ka edaspidi teha kõik endast oleneva, nagu võisid tegelikult ka Qimonda Saksamaa töötajad Portugali presidendi hiljutise ametliku visiidi ajal tõdeda.
<P>
Euroopa Komisjon ja liikmesriigid on võtnud õigustatult kasutusele meetmeid mitmete pankade päästmiseks ja teatud tööstusharude, nagu näiteks autotööstuse toetamiseks. Miks siis mitte toetada ka Qimondat? Qimonda saatuse hooleks jätmisel saavad olema väga tõsised tagajärjed. Lisaks sellele, et Saksamaal ja Portugalis kaotavad tuhanded töötajad oma töö, läheb kaduma ka Euroopa intellektuaalomand ning palju Qimondasse investeeritud ühenduse rahalisi ressursse. Qimonda tegevuses hoidmine Saksamaal ja Portugalis on Euroopa jaoks nii suure strateegilise tähtsusega, et Euroopa Liidu toetus oleks igati õigustatud.
<P>
Volinik, me peame olema sihikindlad, sest nii teeme me kõik võimaliku, et Qimondat päästa. Qimonda ei ole lihtsalt mingi tavaline ettevõte!
<SPEAKER ID="544" NAME="Ewa Tomaszewska" LANGUAGE="PL">
Härra juhataja, Saksamaa Qimonda ettevõte, üks suurim mälukaartide tootjatest, on välja kuulutanud pankroti. Eelmise aasta jooksul sai see ettevõte 325 miljoni euro ulatuses toetusi, mis osutusid ebapiisavaks.
<P>
2007. aastal andis Qimonda tööd 13 500 inimesele. Eelmise aasta detsembris vähendati töötajate töötasusid 10-15% ulatuses, mille aluseks oli kinnitus, et madalam töötasu hüvitatakse selle aasta aprilliks. Selle asemel kaotasid 500 töötajat üleöö oma töö. Nad ei ole saanud kätte neile võlgnetavaid töötasusid, väljavõtmata puhkusetasusid ega koondamishüvitisi. Veel 500 töötajat kaotab oma töö järgmisel kuul ning sama saatus ähvardab tulevikus ka veel 1500 töötajat.
<P>
Meie riikides on veel mitmeid selliseid ettevõtteid, sealhulgas Poolas Krośnos või Stalowa Wolas. Me ootame komisjonilt ühtset programmi kriisi ajal töökohtade kaitsmiseks.
<SPEAKER ID="545" NAME="Elisabeth Schroedter" LANGUAGE="DE">
Härra juhataja, volinik, daamid ja härrad, ettevõtte Qimonda pankroti põhjuseks on aegunud DRAM kiipide väga suur hinnalangus. Energiasäästlike kiipidega seotud uurimis- ja arendustegevusega on Qimonda tegelikult konkurentidest kuude jagu ees ning just selle - innovatsioonipotentsiaali - tõttu tuleks sinna investeerida. Me loodame, et komisjon koondab oma tähelepanu sellele.
<P>
Sellest hoolimata ei pruugi see tähendada kõikide töökohtade säilimist. Volinikul oli õigus. Siinkohal tuleb mängu Globaliseerumisega Kohanemise Euroopa Fond. Qimondas on siiski kõrge kvalifikatsiooniga töötajad, kes saaksid asjakohase ja spetsiaalselt neile kohandatud ümberõppe kaudu leida töö uutes arenevates majandusharudes. Seda on olnud näha ka päikeseenergiatööstusesse üle läinud töötajate pealt. Qimonda juhtum näitab, et komisjon peab tagama ümberõppe toimumise perspektiivsetele ametikohtadele, mitte võtma lihtsalt hajutatud lähenemist. Ainult sihtotstarbeline investeering, majanduse keskkonnaalane ümberkorraldamine ning tööjõu vastav ümberõpe annavad inimestele lootust ja tõelisi tulevikuväljavaateid.
<SPEAKER ID="546" NAME="Gabriele Zimmer">
fraktsiooni GUE/NGL nimel. - (DE) Härra juhataja, volinik, kindlasti ei üllata teid üldse, et ma ei ole teiepoolse vastusega rahul, eriti kuna me tegime mitu nädalat tagasi suuri jõupingutusi, et võtta ühendust väga paljude erinevate komisjoni esindajatega, eriti volinik Verheugeniga, ning nõuda konkreetseid vastuseid. Täna oli teil väga hea võimalus anda palju täpsem vastus ning öelda, kuidas komisjon ise kavatseb vastutada.
<P>
Minu jaoks on selles küsimuses paar aspekti, mida ma sooviksin asjakohases arutelus tutvustada. Esiteks on Qimonda võimeline tagama Euroopa Liidu jaoks üliolulise tehnoloogilise arengu pooljuhtide tehnoloogia ja nanotehnoloogia vallas. Teiseks ei ole Qimondal Euroopas ühtegi konkurenti, küll on mõned aga Aasias, kus nad saavad 70% ulatuses toetusi - ja see on oluline erinevus. Kolmandaks, Qimondas tootmise sulgemine tähendab ainuüksi Saksimaa-suguses piirkonnas ligikaudu 40 000 töökohaga võrgustiku koostöökeskuse kadumist.
<P>
Millised on töötajate, nende perekondade ja mõjutatud piirkondade inimeste ootused liidu suhtes? Eelkõige ootavad nad selget ja kohest lubadust, et komisjon tahab säilitada praegused Euroopa pooljuhtide tehnoloogia ja nanotehnoloogia tegevusharu asukohad, et seda tuleviku edumaad ei heideta kõrvale, ning et avaldused edaspidiste teadus- ja arendustegevuse kulutuste, konkreetsemalt teadusuuringute kaheksanda raamprogrammi kohta vastaksid tõele.
<P>
Samuti ootame me, et komisjon, Saksamaa föderaalvalitsus ja Saksimaa piirkondlik valitsus toetaksid tootmise lõpetamise ärahoidmiseks vajalikku lahendust. Enam ei ole palju aega jäänud, ainult mõned päevad. Juhtkonna tippfiguurid on hakanud juba võõranduma. Lahendusele alternatiiviks oleks kõrgelt arenenud uurimis- ja teadustegevuse kolimine Aasiasse või selle üliodavalt mahamüümine. Ja ma väidan, et see ei saa olla Euroopa Liidu huvides.
<SPEAKER ID="547" NAME="Joel Hasse Ferreira" AFFILIATION="PSE">
(PT) Härra juhataja, volinik, daamid ja härrad, Qimonda keerulist olukorda on veelgi halvendanud finants- ja majanduskriisi tekkimine. Portugali valitsus on teinud selle olukorra lahendamiseks kõik võimaliku, mida ta peab eesmärgikohaseks ja kasulikuks. Me soovime, et Baieri valitsus oskaks samuti sellele olukorrale suure vastutustundega reageerida. Münchenis asuvate tehaste päästmisel on otsustav mõju Vila do Condes ja Dresdenis asuvatele tehastele.
<P>
Portugali majandus- ja innovatsiooniminister Manuel Pinho on isiklikult kinnitanud selle ettevõtte elujõulisuse tagamise suurt tähtsust. Qimonda on Portugalile äärmiselt tähtis ning kuna see on maailma kontekstis konkurentsivõimeline, siis on see Euroopa jaoks sama tähtis.
<P>
Härra juhataja, Portugal jätkab oma tööd lahenduse nimel, mis garanteerib selle ettevõtte elujõulisuse. Me loodame, et Saksamaa valitsus püüab tõesti nii föderaalsel kui riiklikul tasandil sellele probleemile lahendust leida.
<P>
Mis puutub minusse, siis ma sooviksin veelkord rõhutada selle tegevusharu Euroopa territooriumil säilitamise strateegilist tähtsust. Ma loodan, et mitte ühegi riigi valitsus ei tee seda viga, et laseb asjaomasel ettevõttel tehaseid sulgeda ja liidu territooriumil töökohti kaotada.
<P>
Daamid ja härrad, me mõistame vajadust aidata suurtel autotööstuse kontsernidel ümberkorraldusi teha, kuid liidu rahalisi vahendeid ja Euroopa Komisjoni tahtejõudu ei saa vaid selle toetamisega ammendada.
<P>
Volinik, et vältida võimalikke vigu teabevahetuses, pöördume me Qimonda toetamiseks komisjonile mõeldud taotlusega härra Špidla poole, kellega me oleme töösidemete ja poliitilise solidaarsuse kaudu seotud, ning komisjoni presidendi poole, kes peab alati meeles, et on meie kaasmaalane, nagu ka oluline osa Qimonda töötajatest.
<P>
Enne lõpetamist peame me veel rõhutama, et Portugali president Cavaco Silva sedastas hiljuti Saksamaal, et Qimondaga seoses on tekkinud uus lootus. Samuti, nagu ka mu kaasliikmed on seda teinud, tuleks viidata selle spetsiifilise majandussektori tähtsusele, mille raames Qimonda tegutseb. Seepärast pidagem meeles, et Portugali valitsus näitab üles oma valmidust toetada Qimondat kõikide vajalike vahenditega, võttes arvesse riigi majanduslikku suurust.
<P>
Daamid ja härrad, aidakem Qimondat päästa. Aega on vähe!
<SPEAKER ID="548" NAME="Ilda Figueiredo" AFFILIATION="GUE/NGL">
(PT) Härra juhataja, volinik, daamid ja härrad, sellise tähtsa arutelu puhul, nagu meil praegu käsil on, on äärmiselt oluline mõista, mis on kaalul, nimelt nanotehnoloogiatööstuse strateegiline tulevik, koos teadus- ja arendustegevusega infoühiskonna tuleviku jaoks fundamentaalses sektoris, keskne tuum ja teadusuuringute keskus, mis asub Qimonda kompleksis Saksamaal ja selle pooljuhtide tehas Portugalis. Euroopa Liit ei saa jätkata oma tööstuste hävitamise lubamist, eriti veel strateegilises valdkonnas, ning saada sõltuvaks Ameerika Ühendriikidest ning Aasia riikidest, kes toetavad oma tööstusi. On kahetsusväärne, et härra Špidla on näidanud siin parlamendis Qimonda kui tootmisettevõtte küsimuse suhtes üles tõelist tuimust.
<P>
Sellesse protsessi on kaasatud paljud töökohad: peaaegu 2 000 Vila do Condes, 5 000 Saksamaal, enam kui 5 000 üle maailma, samuti tuhanded töökohad varustusettevõtetes ja Qimonda teiste partnerite uurimis- ja arenduskeskustes, mis saavad selle mõju kaudselt tunda. Saksamaal asuva Qimonda tehase sulgemine ohustab tohutut hulka uurimustööd ning selline olukord mõjuks negatiivselt ka Portugalile. Ei tule kõne allagi, et Euroopa Liit ei pühenda end sellesse küsimusse vähemalt samadel tingimustel, nagu ta pangandussektori puhul tegi. Meeles tuleb pidada, et Vila do Conde asub Põhja-Portugalis, kus on töötuse määr kõige rohkem kasvanud kas siis tekstiili- ja rõivatööstuse ettevõtete sulgemise tõttu või seetõttu, et muuhulgas jalatseid ja kaableid tootvad multinatsionaalsed ettevõtted on ümber kolinud. Kui ei võeta kasutusele meetmeid töötuse kasvu aeglustamiseks ja tootmise tagamiseks, on see kõrge sotsiaalse riskiga ala.
<P>
Seepärast on äärmiselt oluline teha iga vajalik jõupingutus mis tahes viisil. Lühemas perspektiivis sisaldab see riigiabi, ühenduse rahalist toetust ning krediidigarantiisid, et säilitada Euroopa Liidu majandusele strateegilise tähtsusega tegevusharu. Keskmises perspektiivis sisaldab see kõnealuse tööstuspiirkonna arendamist ja soodusõigusega töökohtade juurde tekitamist. Oleks tore, kui Euroopa Komisjon ja meie riikide valitsused seda mõistaksid. Mis puutub meisse, siis me jätkame seda võitlust.
<SPEAKER ID="549" NAME="Colm Burke" AFFILIATION="PPE-DE">
Härra juhataja, ma tunnustan sellele arutelule omistatud eelisõigust. Qimonda-suguste ettevõtete kaotamist tuleb nende suuruse ning piirkondlike ja isegi riiklike majanduste jaoks majanduslike pidepunktide tähtsuse tõttu poliitikakujundajate poolt süvenenult käsitleda.
<P>
Nende ettevõtete tegevuse lõpetamine või välisriiki viimine toimub sageli üleilmastumise tõttu. Üleilmastumine, mis on tavaliselt ülemaailmset heaolu suurendav positiivne jõud, võib kahjuks piirkondlike majanduste jaoks suure kaose põhjustada, kui suurettevõtted asukohta muudavad. Nii on juhtunud minu piirkonnas Lõuna-Iirimaal, kui Dell teatas oma Limerickis asuva tehase 1 900 töötaja koondamisest. Nagu ka Waterfordis, kus Waterford Wedgwood võib lähitulevikus tegevuse lõpetada, ning erinevate positsioonidega töökohtade lõikes võib veel tuhat töökohta kaduda.
<P>
Poliitikakujundajatel tuleb sellega tõsiselt tegeleda. Seepärast tervitan ma volinik Špidla resolutsiooni anda endast parim, et rakendada Globaliseerumisega Kohanemise Euroopa Fondist ja Euroopa Sotsiaalfondist kasutatavaid rahalisi ressursse. Globaliseerumisega Kohanemise Euroopa Fondist saadav 500 miljonit eurot võib tuua suurt kasu, andes koondatud töötajatele uue võimaluse oma pädevuse tõstmiseks, ümberõppeks ning ettevõtjaks hakkamiseks, et meid sellest langusest välja tuua.
<P>
Selle rahalise toetuse saamiseks on riiklike valitsuste kord tegutseda. Selles kontekstis võib ära tasuda 75% kaasfinantseerimise püüdlemine, et lihtsustada mõjutatud töötajate taotlemist ning nende olukorda kiiresti ja efektiivselt parandada.
<SPEAKER ID="550" NAME="José Ribeiro e Castro" AFFILIATION="PPE-DE">
(PT) Härra juhataja, volinik, me oleme aastaid rääkinud Lissaboni strateegiast ning praegu ei ole võib-olla kõige sobivam aeg selle arutamiseks. Sellegipoolest ei ole kahtlust, et me vajame strateegiat, mis vastaks praeguse kriisi poolt esitatud raskustele ja väljakutsetele. Sama ootame me ka komisjonilt. On äärmiselt oluline, et komisjon ei väldiks seda teemat, vaid leiaks tegutsemisvõime, et arendada Portugali, Saksamaa ning Saksamaa liidumaade valitsustega ühistegevust. Kindlasti tuleb meeles pidada, et tegemist on tegevusharuga, mis, nagu juba mainitud, on Euroopa jaoks tähtis oma kvaliteedi ja väärtuse, teostatava uurimistegevuse ning seotud keskkonnakvaliteedinormi tõttu. On äärmiselt oluline, et komisjon ei väldiks seda teemat. Ma toetan oma kolleegi härra Peneda poolt härra Špidlale ja komisjonile esitatud kutset Portugali külastamiseks.
<P>
Veel on väga oluline, et komisjon peaks meeles, et hetkel loodavad eurooplased Euroopa peale ning eeldavad Euroopa asutustelt vastuseid: nad peavad tundma, et Euroopa asutused on neile lähedal. Euroopa avalikkus ei mõista sellist Euroopat, mis peseb oma käed probleemidest puhtaks. Selle asemel soovivad inimesed Euroopat, mis oleks piisavalt julge ja asuks kohe tegutsema, et aidata neil oma raskustest üle saada.
<SPEAKER ID="551" NAME="Vladimír Špidla">
komisjoni liige. - (CS) Daamid ja härrad, arutluse all olev juhtum on oluline ning moodustab osa üldisest majanduslikust olukorrast. Ma ütlen ka, et komisjoni väljaarendatav strateegia on selgelt tööstuse jaoks loodud taktika, kuna komisjon usub kindlalt, et tööstus peab moodustama olulise osa meie majandusest ning on kõrgtehnoloogia edasiviijaks. On selge, et meid praegu ümbritseval kriisil on olemas struktuurielemendid ning seepärast kujundab komisjon oma strateegiates ja põhidokumentides ühest küljest tuleviku rohelist majandust või "rohelisi töökohti", rõhudes samal ajal ka väga tugevalt innovatsioonile ja moderniseerimisele. Samuti on selge, nagu ma ka alguses sedastasin, et ärilised otsused on ettevõtete kanda ning komisjon nendesse asjadesse ei sekku.
<P>
Teine asi on muidugi, kui tehakse teatud mahus ümberkorraldusi, teatud sotsiaalsete ja kogu ühendust hõlmavate tagajärgedega otsuseid, siis on olemas vahendid ja Euroopa põhimõtted, mille osas on meil muidugi alati kohustus need kaasata, mida me ka teeme. Mis puutub mulle kaks korda esitatud kutsesse ennast kõnealuse olukorraga kurssi viia, siis ma olen loomulikult valmis seda tegema, kuna lõpuks on see üks meie tavapärastest ja põhilistest kohustustest teha otsuseid vastavalt sellele, mis on võimalik. Eelnevalt on mainitud Euroopa fondide raames pakutavaid võimalusi ning Portugali ja Saksamaa valitsuste vahel arutletud lähenemisi. Igal juhul võin ma kõval ja selgel häälel sedastada, et komisjon kasutab alati kõiki kättesaadavaid valikuid aktiivselt ära, teeb seda ka asjaomase juhtumi puhul ning kahtlemata jätkab seda ka edaspidiste juhtumite puhul.
<SPEAKER ID="552" NAME="Juhataja">
Sellega on kõnealune päevakorrapunkt ammendatud.
