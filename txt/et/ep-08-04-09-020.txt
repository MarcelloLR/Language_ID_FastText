<CHAPTER ID="020">
Üheminutilised sõnavõtud poliitiliselt olulistel teemadel
<SPEAKER ID="118" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="119" NAME="Simon Busuttil" AFFILIATION="PPE-DE">
(MT) Tahaksin alustuseks öelda, et ka mina õnnitlen uut volinikku Androulla Vassiloud. Proua juhataja, meie homme vastu võetav otsus, millega me kiidame heaks globaliseerumisfondist ligi 700 000 euro eraldamise 675-le Malta töölisele, kes kaotasid töö Malta ettevõtetes VF ja Bortex, näitab solidaarsust ning solidaarsus on Euroopa Liidu põhisammas. Kui Euroopa Liit midagi tähendab, siis just seda, et jah, liikmesriigid peavad avama oma majandused ja turud konkurentsile, kuid samal ajal ei ole nad üksinda ning Euroopa Liit aitab neil raskustega toime tulla, aitab seda protsessi läbi viia ning vähendada selle võimalikku negatiivset mõju. Proua juhataja, täna on firmade VF ja Bortex töölistel parem arusaam sellest, mida tähendab solidaarsus ja mida tähendab Euroopa Liit ning ma tervitan neid siit.
<SPEAKER ID="120" NAME="Rovana Plumb" AFFILIATION="PSE">
(RO) Hiljutised meeleavaldused Ljubljanas on toonud esile naiste ja meeste palgaerinevuse teema kui negatiivse teguri soovitud sotsiaalse ühtekuuluvuse saavutamisel.
<P>

<P>
Kuigi me oleme teinud Euroopa Liidu tasandil olulisi edusamme, on erinevus endiselt 15% ning Rumeenias on see 13%.
<P>
Tahaksin juhtida tähelepanu ühele avalikus sektoris püsivale probleemile, nimelt on kõige halvemini tasustatavate töökohtade seas valdkonnad, kus töötavad peamiselt naised - tervishoid, sotsiaalabi, haridus, kergetööstus ja avalik haldus.
<P>
Ma tervitan volinik Špidla toetust palgaerinevuste kõrvaldamisele ning loodan, et see on vajalik sellega seotud tegevuskavas sisalduvate meetmete kiirendamiseks, eriti 2. punkti osas - palgaerinevused kui tööhõivepoliitika põhielement.
<SPEAKER ID="121" NAME="Marian Harkin" AFFILIATION="ALDE">
Proua juhataja, tahaksin öelda mõned sõnad elupaikade direktiivi rakendamise kohta Iirimaal, täpsemalt turbalõikuse kohta rabades.
<P>
Iiri turbalõikajatel ja rabaomanikel palutakse nüüd lõpetada turba lõikamine isiklikuks tarbeks. See olukord on tekkinud piiramatu tööstusliku turbalõikuse tõttu kogu ELis, mis on toonud kaasa praktiliselt kõigi Euroopa rabade hävimise. On äärmiselt oluline mõista, et paljud iirlased nii maal kui linnas on tegelenud turbalõikamisega juba mitmete põlvkondade vältel. Need inimesed ei peaks kannatama selle tõttu, et teised on kuskil rabasid hävitanud. Samuti arvestades, et nafta hind on nüüd ligikaudu 110 eurot barreli kohta, võime pidada turvast nende inimeste jaoks väga väärtuslikuks majandusressursiks.
<P>
Selles kontekstis peab riigi tasemel olema täielik hüvitis turbalõikamise õiguse kaotamise eest ning tuleb kehtestada paindlik kord, nii et me saaksime hoida omavahel tasakaalus omanike õigused ja vajaduse säilitada rabasid.
<SPEAKER ID="122" NAME="Willy Meyer Pleite" AFFILIATION="GUE/NGL">
(ES) Tänan teid väga, proua juhataja. Tahaksin paluda Euroopa Komisjonilt kiiret tegutsemist seoses Maroko Kuningriigis akrediteeritud Hispaania ajakirjanikele osaks langenud probleemiga: Maroko valitsus sunnib ja ähvardab Hispaania akrediteeritud ajakirjanikke välja saata, kuna nad on kajastanud Sahara konflikti.
<P>
Alates käesoleva aasta jaanuarist ei lubata kanalitel Televisión Española TV3 ja Canal Sur saateid edastada selle tõttu, kuidas nad on seda konflikti kajastanud ning hiljuti ähvardati raadiojaama Cadena COPE korrespondenti väljasaatmisega, samuti nagu raadiojaama Cadena SER ja ajalehe La Vanguardia korrespondente.
<P>
Ma leian, et meie naabruspoliitika raames on lubamatu, et üks valitsus - Maroko valitsus - tekitab tõsise sõnavabaduse probleemi ning ähvardab kogu Hispaania akrediteeritud pressi Maroko Kuningriigis erinevalt Euroopa ajakirjanikest. Seetõttu kutsun Euroopa Komisjoni sellele kiiresti ja jõuliselt reageerima, et see olukord lõpetada.
<SPEAKER ID="123" NAME="Irena Belohorská" AFFILIATION="NI">
(SK) Kohe oma sõnavõtu alguses tahan öelda, et ma ei ole rahul olukorraga, kus kaks tänasesse ühisesse Euroopasse kuuluvat naaberriiki pesevad oma musta pesu siin, Euroopa Parlamendis.
<P>
Milles seisneb Ungari küla Mlynky juhtum? Viimaste statistiliste andmete kohaselt on 54% küla elanikest slovakid. Mlynky külavanem on tõstnud viis slovaki ühingut välja kahest ruumist, kus nad tegutsesid. Lubage mul öelda, et slovaki vähemuse kohtlemisel on see tegu ainult jäämäe tipp. Selles Ungari külas asuvas slovaki koolis õpetatakse slovaki keelt võõrkeelena 3 tundi nädalas ning preester peab missat ungari keeles. Kakskeelne külaleht enam ei ilmu.
<P>
Ma tahan tänada Ungari presidenti, härra Sólyomit, kes külastas seda küla kohe alguses ja kuulas ära mõlemad pooled. Samuti tahan tänada Ungari ombudsmani, kes antud juhul toetab slovaki vähemust. Samas kohalik võim näib jäävat endale kindlaks. Ostrihomi linna lähedal asuv sõpruse sild, mille eest maksti ELi rahadega, paikneb sellest külast vaid 30 kilomeetri kaugusel. Ma loodan, et sõprus, mida see sild sümboliseerib, pääseb võidule ka selles piirkonnas.
<SPEAKER ID="124" NAME="Dariusz Maciej Grabowski" AFFILIATION="UEN">
(PL) Proua juhataja, Bukarestis olid sakslased vastu Ukrainale ja Gruusiale ametliku NATO-ga ühinemise kutse esitamisele. Väidetavalt oli põhjuseks nende mure ja hirm, et suhted Venemaaga ei tohi halveneda. Samas sakslased teavad, et Venemaa hirmud on täiesti alusetud, sest NATO on kaitseühendus ning on teinud palju selleks, et säilitada rahu Euroopas ja paljudes maailma piirkondades.
<P>
Seetõttu tekib küsimus, milleks, keda ja kelle vastu tahavad sakslased relvastuda ja keda esindada 21. sajandi järjest ühtsemaks muutuvas Euroopas. Ega ometi nõukogude okupatsiooni kogenud Kagu-Euroopa riikide, kaasa arvatud Ukraina ja Gruusia vastu? Kas sakslased tahavad selles aina ühtsemaks muutuvas Euroopas taaselustada 20. sajandi poliitika vaime ja deemoneid, st liite ja pakte, mis tõid kaasa sõdu, kuritegusid, holokausti ja Euroopa lõhestumise? Kas sakslaste Bukarestis võetud seisukoht on hoiatussignaaliks, et Euroopa ühist välispoliitikat tuleb teostada vastavalt oma huvide eest seisvate sakslaste tahtele, kes unustavad ajaloo kibeda tõe?
<SPEAKER ID="125" NAME="Urszula Krupa" AFFILIATION="IND/DEM">
(PL) Proua juhataja, Euroopa Nõukogu loodi inimõiguste - mis hõlmab ka iga inimese õigust elule - kaitsmiseks ning mõnede ühiste põhiväärtuste edendamiseks, tugevdades samal ajal Euroopa kodanike julgeolekut ning see seisneb tapmisõiguse eitamises. Samal ajal käsitleb parlamentaarne assamblee oma 16. aprilli 2008. aasta plenaaristungil raportit pealkirjaga "Ohutu ja seadusliku abordi kättesaadavus Euroopas”, milles soovitatakse anda naistele õigus aborti teha, kõrvaldada takistused abortide tegemise eest ning teha kättesaadavaks soodsad rasestumisvastased vahendid, kaasa arvatud varajase abordi meetodid, mis ei ole üksnes meditsiiniliselt kahjulikud, vaid on ka äärmiselt ebaeetilised.
<P>
Tahaksin väljendada oma vastuseisu sellele raportile, mis eitab Euroopa Nõukogu loomisel silmas peetud eesmärke ning avaldab sisuliselt toetust kõige kaitsetumate inimeste mõrvamisele ja rasestumisvastastele vahenditele.
<SPEAKER ID="126" NAME="Marie Anne Isler Béguin" AFFILIATION="Verts/ALE">
(FR) Proua juhataja, energia- ja kliimapakett tähistab uut tüüpi väljapressimise saabumist: väljapressimine süsinikuheite kaudu. Olles teatanud 4. aprillil 2008. aastal 575 töökoha kaotamisest Moselle'is Gandrange'is, nõustus Arcelor-Mittal säilitama kohapeal 124 töökohta tingimusel, et talle antakse CO2 heitkoguse sertifikaat. Ning selleks, et uudist Lorraine'i töökohtade kaotusest leevendada, laseb Arcelor-Mittal ringelda kuulujuttudel võimalikust CO2 heidete püüdmise projektist, kuigi selle protsessi energianeutraalsus ei ole veel kontrollitud. Moselle'i Gandrange on muutumas energiamahuka tööstuse Trooja hobuseks, kuna Prantsusmaa presidendi Nicolas Sarkozy näol on neil Euroopa Ülemkogus suur kaitsja.
<P>
Mul on hea meel, et volinik on meie seas, sest ma tahaksin väga, et me mõistaks hukka sellise uudse väljapressimise süsinukuheidete abil. Et olla tõhus, peab energia- ja kliimapakett käima ühes taktis Euroopa seadusandlusega. Euroopa Parlament peab nõudma, et nõukogu järgiks kehtestatud reegleid ning ei annaks järele tasuta kvoote ihkava tööstuse ahvatlustele. Kaasseadusandjana peame me tagama kvootide õiglase kättesaadavuse Euroopa väikestele ja keskmistele ettevõtetele võrdluses suurte tööstusettevõtetega.
<SPEAKER ID="127" NAME="Kinga Gál" AFFILIATION="PPE-DE">
(HU) Ungari kodanikud, kes emigreerusid Rumeeniast Ungarisse ja muutusid pärast 2007. aastat, kui Rumeenia ühines Euroopa Liiduga, vangideks, ei ole veel saanud neile ette nähtud pensioni Rumeenias omandatud pensioniõigusliku tööstaaži eest.
<P>
Rumeenia ja teiste Euroopa Liidu liikmete vahel kehtiva lepingu kohaselt pidid Rumeenia võimud maksma alates 1. jaanuarist 2007 pensioni otse selleks õigustatud isikutele. Rumeenia ei ole seda nüüdseks juba mitu kuud teinud ning alates Rumeenia ühinemisest 2007. aastal saavad Ungari pensioniõiguslikud kodanikud ainult ühe osa pensionist, millele neil on õigus Ungari poolt. Rumeenia võimud kipuvad selliste küsimuste lahendamisega venitama, kuigi vastavad ELi direktiivid peaksid kehtima ka Rumeenias.
<P>
Kuna Euroopa Komisjoni ülesanne on teostada järelvalvet ELi direktiivide täitmise üle, palun ma komisjonil uurida, mis Rumeenias seoses pensionide arvestuse ja maksmisega toimub ning juhtida Rumeenia võimuda tähelepanu vajadusele lahendada see probleem võimalikult kiiresti. Sellest on vähe, et need pensionärid võidaksid oma kohtuasja Luksemburgis. Tänan teid väga.
<SPEAKER ID="128" NAME="Miloš Koterec" AFFILIATION="PSE">
(SK) Ungari külas Mlynky, kus 55% elanikest on slovakid, kiitis kohalik omavalitsus heaks külavanema ettepaneku tõsta kaks slovaki vähemusorganisatsiooni välja traditsioonilisest "Slovakkia majast”.
<P>
Need organisatsoonid esitasid kohalikule omavalitsusele kirjaliku protesti, juhtides oma kirjas tähelepanu tõsiasjale, et tegemist on senise staatuse rikkumisega ning et see kahjustab Mlynkys elava slovaki vähemuse rahvuslikke huve. Nende väljatõstmise otsus ei ole kindlasti juhuslik tegu. Sellele eelnes kohaliku omavalitsuse otsus lõpetada kakskeelse ajakirja avaldamine, halvendada vähemustele mõeldud telesaadete vaatamisvõimalusi ning alandada slovaki õpetajatele makstavat palka. See on üldine negatiivne trend ning ma pean sellise tegevuse vastu protestima. Selline tegevus ja otsused on ohtlikud eeskätte seetõttu, et nad rikuvad põhimõttelisel ja võib-olla ka ettekavatsetud viisil selle piirkonna vähemuse staatust ning alandavad senist vähemuste õiguste standardit. Ungari rahvusvähemuste ombudsmani Ernö Kállai sõnul on need otsused taunitavad ja arusaamatud.
<P>
Mlynky kohaliku omavalitsuse tegevus, millega on korduvalt rünnatud slovaki vähemust, on väga halb signaal, eriti ajal, mil Slovakkia ja Ungari valitsused kavandavad oma peaministrite kohtumist, millelt oodatakse kindlasti meie riikide vaheliste suhete paranemist.
<SPEAKER ID="129" NAME="Milan Gaľa" AFFILIATION="PPE-DE">
(SK) Mõned Euroopa Parlamendi liikmed on väljendanud muret söega köetava elektrijaama ehitamise pärast Ida-Slovakkia linna Trebišovi.
<P>
Ma pean märkima, et Slovakkia Vabariigi majandusministeerium on selle idee tagasi lükanud ning eeldab Slovakkia Vabariigi energiajulgeoleku raames, et elektrijaama ehitust ei alustata enne aastat 2030. Ma tahan avaldada toetust Trebišovi elanike jõupingutustele, kes on samuti vapralt selle elektrijaama ehitamise vastu.
<P>
Samuti tahan rõhutada, et Slovakkia Vabariigi endine peaminister Mikuláš Dzurinda ja teised poliitikud, kes muretsevad elektrijaama võimaliku negatiivse mõju pärast keskkonnale ja elukvaliteedile Trebišovis, ning selle negatiivse mõju pärast Ukraina ja Ungari piiril asuvale ainulaadsele Tokaj veinikasvatuspiirkonnale, on asunud toetama Trebišovi kodanike tegevust.
<SPEAKER ID="130" NAME="Marco Pannella" AFFILIATION="ALDE">
(IT) Proua juhataja, daamid ja härrad, kui lubate, tahaksin anda komisjonile, meie parlamendi presidentuurile ja nõukogule natuke teavet. Kui me saame Pekingilt kasvõi juhusliku kinnituse, et dalai-laama ei ole oma viimaste aastate avalikes esinemistes ja deklaratsioonides kordagi nõudnud iseseisvust, vaid on alati küsinud autonoomiat, ning kui samuti tunnistatakse, et ta on kutsunud kõigis oma avalikes esinemistes üles vägivallast hoiduma, võib eksiilvalitsus ja dalai-laama ise tõlgendada seda Pekingi avaldust kohe avatuse ja hea tahte žestina. Ma loodan, et me tahame liikuda just selles suunas.
<SPEAKER ID="131" NAME="Kyriacos Triantaphyllides" AFFILIATION="GUE/NGL">
(EL) Proua juhataja, daamid ja härrad, Euroopa rahandusministrid on otsustanud mitte nõustuda üleeuroopalise palgatõusuga, mis võtaks arvesse suurenevat elukallidust. Me kõik oleme kursis Ljubljanas toimunud meeleavaldusega. Minu äsja kõnelenud kolleeg just viitas sellele. Me kõik teame elukalliduse tõusust, mis on laostanud keskmise ja madala sissetulekuga elanikegrupid. Mida on EL selles suhtes ette võtnud? Mitte midagi! Selle asemel kasvavad jätkuvalt suurettevõtete juhtide palgad, samas kui lihttöölistel on üha raskem kuu lõpuni omadega toime tulla.
<P>
Lubage mul lõpetuseks märkida, et Joaquin Almunia tõi välja võimaliku palgatõusu mõju tootlikkusele. Sellised avaldused on kõrvakiiluks sadadele tuhandetele majandusraskustes elavatele töölistele. Rahvusvaheliste ettevõtete tohutud kasumid ei ole mõistagi mingi saladus.
<SPEAKER ID="132" NAME="Monika Beňová" AFFILIATION="PSE">
(SK) Ungari kaitseüksuse viimased tegevused Rooma vastu, samuti selle avalik poolehoid ekstremismi ja revisionismi suhtes ning soov leida naaberriikidest ja teistest riikidest välisvaenlast on tõsiseks ohuks tänase Euroopa aluseks olevatele põhimõtetele; see käib koos pideva tegevusega, mis laieneb koos uute liikmete vastuvõtmisega, kes vannutati vähem kui kaks nädalat tagasi, ning Ungari ja teiste riikide poliitiliste parteide ja sarnaste kalduvustega rühmituste toetusega sellele.
<P>
See ei ole ainult kasvav oht, vaid ka väljakutse, mis ei mõjuta ainult kõiki Ungari ja naaberriikide demokraatlike vaadetega inimesi, vaid ka Euroopa tervikuna. Agressiivse natsionalismi, rassismi, võõrviha ja antisemitismi või neofašismi ilmingutel ei ole ja ei tohi olla kohta demokraatlikus Euroopas. Neid nähtusi ei saa pidada suhteliseks või marginaalseks sündmuseks ega ka mingil moel õigustada.
<P>
Sellepärast kutsun ma Euroopa institutsioone üles selle küsimusega tõsiselt tegema.
<SPEAKER ID="134" NAME="Ewa Tomaszewska" AFFILIATION="UEN">
(PL) Kultuuridevahelise mõistmise levitamiseks ja väga heade haridustulemustega Euroopa Liidu reklaamimiseks mõeldud programm Erasmus Mundus ei ole Valgevene noortele kättesaadav.
<P>
Valgevene on riik, kus ei austata inimõigusi, riik, kus rahvusvähemusi ja ametiühinguid diskrimineeritakse ning kodanikujulguse ilmutamine lõpeb tagakiusamisega. Eriti karistatakse nende veendumuste eest noori inimesi, kes jäetakse ilma võimalusest saada haridust.
<P>
Me peame leidma mooduse anda diskrimineerimise all kannatavatele Valgevene noortele võimalus saada oma riigis juurdepääs teadmistele ning programmi Erasmus Mundus eelistele. Varssavi ülikool ja teised haridusasutused on võtnud vastu meeleavaldustes osalemise pärast Valgevene haridusasutustest välja heidetud üliõpilasi.
<P>
Ma loodan, et Euroopa Liit leiab selle probleemi lahendamiseks sobiva valemi.
<SPEAKER ID="135" NAME="Caroline Lucas" AFFILIATION="Verts/ALE">
Härra juhataja, eeloleval nädalavahetusel on algamas maailma suurima kaubandusliku hülgejahi teine etapp Kanada Atlandi ookeani ranniku lähistel. Kanada valitsus on kinnitanud, et seda jahti peetakse humaanselt ning litsentsi saamiseks on hülgepüüdjad nüüd kohustatud hülged uimastama ning kontrollima, et nad oleksid teadvusetud, ning seejärel nad enne nülgimist verest tühjaks laskma.
<P>
Ometi sõltumatute vaatlejate andmetel ei ole märke, et see ka tegelikult nii toimuks. See tähendab, kui neil üldse on lubatud hülgepüügi juures viibida. Kalandusministeeriumi süstemaatilised katsed käesoleva aasta jahi vaatlemist blokeerida on olnud peaaegu sama murettekitavad nagu hülgepüügieeskirjade seni registreeritud jultunud rikkumised. Kui Kanada võimud on sedavõrd kindlad, et neist eeskirjadest peetakse kinni, siis miks nad teevad kõik endast sõltuva, takistamaks loomakaitsespetsialistidel ja ajakirjanikel seda näha.
<P>
Lisaks ei tohiks me unustada, et mujal maailmas, näiteks Venemaal ja Namiibias, ei ole kaubandusliku hülgejahi puhul kunagi antud selliseid loomakaitse alaseid garantiisid. Praeguse ametiaja peatset lõppemist arvestades on ülimalt oluline, et komisjon reageeriks kiirelt kirjalikule avaldusele 38, avaldades ettepaneku keelustada hülgetoodete import, eksport ja nendega kauplemine. Selline keeld ei mõjutaks elatuspüüki, kuid näitaks tahet loomade heaolu kaitsta.
<SPEAKER ID="136" NAME="Ilda Figueiredo" AFFILIATION="GUE/NGL">
(PT) Härra juhataja, Portugalis ähvardavad hetkel veel mitmed rahvusvahelised firmad, näiteks Yasaki Saltano ja Delphi, ühe osa oma tootmisest mujale viia. Mõlemad rahvusvahelised autoosade tootjad said ühenduselt miljoneid eurosid toetust oma tehaste rajamiseks ja tööliste koolitamiseks. Nüüd väidab Yasaki Saltano, et autotööstusel on probleeme ja tahab koondada Vila Nova de Gaias enam kui 400 töölist. Umbes 70% neist on naised, kellest paljudel on ettevõtte heaks töötamisest tingitud terviseprobleemid, näiteks tendiniit. Sellega seoses tekib kaks küsimust: milline on seisukoht nende ettevõtete sotsiaalse vastutustunde suhtes ning millal rakendatakse meetmeid sellise ümberpaigutamise ärahoidmiseks, et kaitsta tööliste õigusi ja meie riikide tootmist?
<SPEAKER ID="137" NAME="László Tőkés" AFFILIATION="NI">
(HU) Esmalt Kosovo, nüüd Tiibet. Mõlemal juhul on natsionalistlik-kommunistlike politseiriikide vägivaldne koloniaalpoliitika lõppenud verevalamisega. Mõlemal juhul on rahva enesemääramisõiguse eiramine käivitanud kriisi ning ähvardab rahu kogu maailmas. Nobeli rahupreemia laureaat dalai-laama on paljastanud Tiibeti rahva suhtes toime pandud kultuurilise genotsiidi ja demograafilise rünnaku.
<P>
Samu meetodeid tunti ka varasemas kommunistlikus Rumeenias. Ka Ceauşescu pidas vähemuste rõhumist Rumeenia siseasjaks, täpselt samuti nagu Hiina on väitnud Tiibeti puhul.
<P>
Seisku Euroopa Parlament kõrvuti paavst Benedictus XVI'ga võitluses ebaõigluse, vihkamise ja vägivalla vastu; osalegu ka tema võitluses Tiibeti territoriaalse autonoomia tagamiseks. Vaadakem dalai-laama ja rooma-katoliku paavsti poole, öeldes maailmale siin Euroopa Parlamendis, et rahu ei ole võimalik ilma õigluseta.
<SPEAKER ID="138" NAME="Zita Pleštinská" AFFILIATION="PPE-DE">
(SK) Veebruaris Euroopa Parlamendis toimunud ELi-Ukraina parlamentaarse koostöökomisjoni 10. kohtumise kõige kuumem teema oli viisamenetluse parandamine.
<P>
Pärast Schengeni ala laienemist möödunud aasta lõpul on Ukraina kodanikele ELi riikide viisade väljastamise tingimused muutunud rangemaks; tasud on suurenenud ja ooteajad pikenenud. ELi välispiiridele ei tohi püstitada uut Berliini müüri ajal, mil Ukraina otsustab oma tuleviku üle.
<P>
Sellepärast tervitan ma Slovakkia ja Ukraina kokkulepet kohaliku piiriliikluse kohta. See muudab lihtsamaks sagedase piiriületuse Slovakkia-Ukraina riigipiiril sotsiaalsetel, kultuurilistel, majanduslikel või perekondlikel põhjustel. Kiire lahendus viisarežiimi probleemidele aitaks Ukraina kodanikke veenda ELi liikmeks oleku eelistes.
<SPEAKER ID="139" NAME="Genowefa Grabowska" AFFILIATION="PSE">
(PL) Härra juhataja, üks Schengeni ala viimase laienemise positiivseid tulemusi oli piirikontrolli kaotamine ELi sisepiiridel. Loomulikult on Poola kaotanud kõik kontrollpunktid ning seega on ainult minu rajoonis suletud tervelt 55 piiriületuspunkti. Samas on nende sulgemine tekitanud kohalike omavalitsuste jaoks vajaduse hallata maha jäänud infrastruktuuri. See koosneb mitmetest hoonetest, tornides, angaaridest, ladudest ja parkimisaladest koos neid ümbritseva maaga suurepärases asukohas, sageli tähtsate rahvusvaheliste ühendusteede kõrval. Kohalikud omavalitsusringkonnad, kus need rajatised asuvad, on huvitatud nende haldamisest, kuid neil ei ole selleks vahendeid. Järelikult suureneb tõenäosus, et kõiki neid rajatisi hakatakse kasutama äriotstarbel.
<P>
Seetõttu palun Euroopa Komisjonil moodustada spetsiaalne fond, mis aitaks piirialade ringkondadel neid infrastruktuurirajatisi avalikes huvides, kaasa arvatud piiriülese tegevuse otstarbel hallata, edendades sellega kultuurilist lõimumist.
<SPEAKER ID="140" NAME="Ryszard Czarnecki" AFFILIATION="UEN">
(PL) Härra juhataja, tahan kasutada võimalust, et avaldada lugupidamist Tiibeti vaprale mägirahvale, kes võitleb oma rahvusliku iseseisvuse eest. Minu sõnum ei ole meeleavaldus hiinlaste vastu. Vastupidi. Ma pean lugu hiina rahvast, kes on samuti võidelnud oma vabaduse eest Jaapani okupatsiooni vastu ning vabaduse ja kodanikuvabaduste eest Hiinas endas - selle üks näide on 19. sajandi bokserite ülestõus. Seda traditsiooni arvestades on veelgi enam põhjust, miks hiinlased ei peaks keelduma Tiibeti enesemääramisõiguse tunnustamisest.
<P>
Euroopa Parlamendi liikmetena peame näitama oma solidaarsust Tiibetiga mitte ainult sõnades, vaid ka tegudes. Euroopa poliitikud ei tohiks oma kohalviibimisega Pekingi olümpiamänge tunnustada. Me peame praegu Pekingist eemale hoidma. Ma ütlen seda Ateena olümpiamängude innuka huvilise ja pealtvaatajana. Meie poolt on see vähim, mida saame teha.
<SPEAKER ID="141" NAME="Jim Allister" AFFILIATION="NI">
Härra juhataja, homme on Belfasti lepingu 10. aastapäev. Mõned leiavad selle puhul rohkesti põhjust tähistamiseks, mina mitte. Miks? Sest Belfasti leping premeeris Põhja-Iirimaal 30 aastat kestnud terrorismi, õõnestades nii õiglust kui demokraatiat: õiglust sellega, et andis amnestia kõigile õiguspäraselt vangi mõistetud terroristidele, ning demokraatiat ettekirjutusega, et kahetsusest keelduvad terroristid peavad kuuluma selle piirkonna valitsusse, mida nad aastakümneid laastasid. Seda tuleb saavutada sundusliku koalitsiooni ebaõiglusega.
<P>
Minu esindatav piirkond on kogu Euroopa Liidus ainus piirkond, kus kodanikel ei ole põhilist demokraatlikku õigust parteid kohalt maha hääletada. Miks? Sest Belfasti leping näeb ette, et valitsuse moodustamiseks peavad valitsusse kuuluma kõik parteid. Selline on Belfasti leping ja see on vale. See tuleks tühistada, mitte seda tähistada.
<SPEAKER ID="142" NAME="Petya Stavreva" AFFILIATION="PPE-DE">
(BG) Härra juhataja, lugupeetavad kolleegid, üks minu riigi, Bulgaaria ees esimestel ühenduse liikmeks oleku aastatel seisnud väljakutseid oli läbipaistvuse tagamine ning Euroopa fondidest saadud vahendite väärkasutuse vältimine.
<P>
Korruptsioonivastaste jõupingutuste toetuseks algatasin ma rahvanõukogu loomise, et kodanikud saaksid jälgida ELi vahendite kasutamist Bulgaaria põllumajanduses. Sellest ei saa ametlikku asutust, vaid kodanikuühiskonna ühendus, mis koondab kõigi nende jõupingutusi, kes tahavad seista hea selle eest, et seda võimalust Bulgaaria arengut tagant tõugata ei lastaks raisku korruptsiooni, väärkasutuse ja oskamatuse tõttu.
<P>
Suur eesmärk on luua mehhanismid avaliku kontrolli võimaldamiseks ja üldise juurdepääsu andmiseks teabele vahendite kasutamise kohta põllumajanduses, samuti teabele projektide elluviimise kohta ning sektori parimate praktikate levitamiseks. Pidagem meeles, et kodanike aktiivse osaluse edendamine ühiskondlik-poliitilistes protsessides on ühenduse tegevuskava võtmeprioriteet.
<SPEAKER ID="143" NAME="Monica Maria Iacob-Ridzi" AFFILIATION="PPE-DE">
(RO) Enam kui aasta pärast Rumeenia ja Bulgaaria ühinemist ELiga ning peaaegu üheksa aastat pärast Bologna protsessi algust ei tunnusta kaheksa Euroopa riiki neis kahes liikmesriigis saadud ülikoolikraade ja muid kvalifikatsioone.
<P>
Rumeenia kodanikke on korduvalt diskrimineeritud, kui nad on soovinud saada tööd või jätkata hariduse omandamist välismaal.
<P>
Diplomite mittetunnustamine vähendab ka osalust Euroopa üliõpilaste liikuvuse programmides, eriti seoses kraadiõppe diplomitega.
<P>
Näiteks Rumeenia üliõpilane ei saaks osaleda programmist Erasmus Mundus rahastatavates magistriõpingutes ühegi nende kaheksa liikmesriigi ülikoolikeskuse juures, kes ei tunnusta üliõpilase esimese astme ülikooliharidust.
<P>
See on ühe liikmesriigi kodanike diskrimineerimine ning see vähendab nende võimalusi kasutada akadeemilise liikuvuse toetamiseks mõeldud Euroopa vahendeid.
<P>
Euroopa Komisjon on hiljuti sellise käitumise hukka mõistnud. Ma usun, et Euroopa Parlament peaks võtma selles küsimuses samasuguse kindla hoiaku.
<SPEAKER ID="144" NAME="Cătălin-Ioan Nechifor" AFFILIATION="PSE">
(RO) Kliimamuutuste taustal ja esmaste loodusvarade, eriti energiaressursside vähenemise ja kallinemise kontekstis võiks ühine põllumajanduspoliitika olla tõhus vahend Euroopa Liidu eesmärkide saavutamiseks.
<P>
Teisest küljest ühenduse reeglite mittetäitmine põllumajanduskulude valdkonnas tähendab seda, et Euroopa Komisjon nõuab praegu üheteistkümnelt liikmesriigilt tagasi tervelt 83 miljonit eurot. See ei ole väga suur summa, kuid kuna ühist põllumajanduspoliitikat rahastatakse riiklikest vahenditest, usun, et Euroopa Komisjon peaks püsivamalt tegelema liikmesriikide, eriti uute liikmete abistamisega, et selliste rikkumiste arv väheneks märkimisväärselt ning toiduainetega kindlustamine ja toiduohutus muutuks Euroopa Liidus tõesti saavutatavaks eesmärgiks.
<SPEAKER ID="145" NAME="Silvia-Adriana Ţicău" AFFILIATION="PSE">
(RO) Komisjon teeb varsti uue parandusettepaneku direktiivile raskeveokitelt transpordi infrastruktuuri kasutamise eest tasu võtmise kohta.
<P>
Aastaks 2008 peab komisjon pärast kõigi võimaluste, kaasa arvatud keskkonnakaitsega seotud kulutuste, müra, liiklusummikute ja tervisega seotud valikute läbivaatamist esitama üldiselt kohaldatava, läbipaistva ja igakülgse mudeli kõigi väliste kulude hindamiseks, mis oleks aluseks järgnevale infrastruktuuri kasutustasude arvutamisele.
<P>
Kõik sel viisil kogutud tulud tuleb reinvesteerida seotud infrastruktuurirajatistesse. Maanteeveo ettevõtjad vajavad spetsiaalselt varustatud parkimisalasid, kus juhid saaksid täiesti ohutult puhata ning sõidukid ja veetavad kaubad saaks turvaliselt seista.
<P>
Ma usun, et liikmesriike tuleb rahaliselt toetada ning samal ajal sundida rohkem investeerima ohutute parkimisalade ehitamisse, mis parandaks ja arendaks transpordi infrastruktuuri.
<SPEAKER ID="146" NAME="Marianne Mikko" AFFILIATION="PSE">
(ET) Daamid ja härrad, Euroopa Liidu liikmesriigid Eesti ja Poola kaotasid natside rünnaku ja aastakümneid kestnud nõukogude terrori tõttu miljoneid oma kõige andekamaid ja ettevõtlikumaid kodanikke. Euroopa Parlamendi raport "Kodanikud Euroopale” kehtestas meetme nimega "Elavad Euroopa mälestused”. Selle eesmärk oli ennetada nii natsismi kui stalinismi ning mälestada natsistliku ja stalinistliku režiimi ohvreid.
<P>
Nüüd, 70 aastat pärast Stalini ja Hitleri salakokkulepet ei olda Euroopas ikka veel teadlikud Stalini sunniaparaadi häbitegudest. Liikmesriigid peaksid looma alalise valitsustevahelise töörühma, mille ülesanne oleks viia läbi bolševike ja KGB kuritegude erapooletu uurimine ning nende hindamine euroopalike väärtuste põhjal.
<P>
Täna aga tuleks kuupäev 23. august nimetada stalinismi ja natsismi ohvrite Euroopa mälestuspäevaks. 23. augustil 1939. aastal jagasid natsid ja bolševikud Euroopa mõjusfäärideks. Seda tehes lõid nad Euroopale kohutava haava, mis ei ole tänaseni lõplikult paranenud.
<SPEAKER ID="147" NAME="Cristian Silviu Buşoi" AFFILIATION="ALDE">
(RO) Tahaksin kasutada seda võimalust, et rääkida Euroopa Parlamendi pleenumil Rumeenia pealinnas Bukarestis 2.-4. aprillil toimunud NATO tippkohtumise ajaloost.
<P>
Me kõik teame NATO tähtsust nii Euro-Atlandi piirkonna julgeolekule kui ka äsja lõimunud riikide demokratiseerimisele ja heaolule. See juhtus Rumeeniaga 2004. aastal ning me loodame, et sama juhtub ka Horvaatia ja Albaaniaga, riikidega, kes Bukarestis NATO-ga liituma kutsuti.
<P>
Ma olen veendunud, et Makedoonia nimega seotud kriis lahendatakse samuti dialoogis Kreekaga, nii et NATO-ga liituma kutsutakse veel üks Euroopa Liidu usaldusväärne partner, endine Jugoslaavia Makedoonia Vabariik.
<P>
Me teame ka, et liitumine NATO-ga on tähtis samm lõimumisel Euroopa Liiduga.
<P>
Euroopa Parlamendi fraktsiooni ALDE liikmena tervitan ma NATO avatust Ukraina ja Gruusia suhtes kui otsustavat signaali, et need riigid tuleb kaasata Euroopa teele.
<P>
Ma olen veendunud, et meie, Euroopa Liit üldiselt ja konkreetsemalt Euroopa Parlament, oleme samuti piisavalt avatud, et innustada Ukrainat ja Gruusiat asuma õigele teele, Euroopa teele.
<SPEAKER ID="148" NAME="Zdzisław Zbigniew Podkański" AFFILIATION="UEN">
(PL) Härra juhataja, ELi reformileppe ratifitseerimisprotsess jätkub. Käies teiste seas Prantsusmaa, Rumeenia, Sloveenia ja Ungari parlamentide jälgedes, on ka Poola parlament langetanud otsuse ratifitseerimise kohta. Selles ei oleks ehk midagi kohatut, kui parlamendiliikmed poleks lepingut ratifitseerinud suure kiiruga, saamata tihti aru selle sisust. Selle olukorra valguses on mitmed algatused lepingu ratifitseerimiseks rahvahääletusel täiesti õigustatud. Lõppude lõpuks on demokraatliku riigi suverään kodanik, mitte parlamendisaadik, ning selle kõige tähtsam väljendusvorm on rahvahääletus, mitte parlamendiliikmeid ja parlamente ohustavad hääletused. Kodanikel on õigus mitte tunnustada lepingu ratifitseerimist viisil, kus seda isegi ei loetud.
<P>
Juba need faktid loovad aluse tulevasteks poliitilisteks ja rahvuslikeks konfliktideks ning õigupoolest oleks kõik pidanud toimuma kooskõlas inimõiguste ning vabade riikide ja rahvaste tahtega ühise hüve nimel.
<SPEAKER ID="149" NAME="Sylwester Chruszcz" AFFILIATION="NI">
(PL) Härra juhataja, oma sõnavõtus tahaksin tõstatada küsimuse omandiõiguse, rahvaste õiguse ja religioossete vähemuste õiguste austamisest Ukrainas, mis on teatanud oma soovist ühineda Euroopa Liiduga. 1962. aastal sulgesid nõukogude võimuorganid Lvovi Püha Magdaleena katoliku kiriku ning muutsid selle orelikontsertide toimumispaigaks, hävitades selle käigus palju väärtuslikke reliikviaid. Alates 1991. aastast on Lvovi elanikud võidelnud Pühale Magdaleenale pühitsetud kiriku tagasisaamise nimel, seni edutult.
<P>
Arvestades poola ja ukraina rahva leppimist, tahaksin paluda Euroopa Parlamendi foorumi kaudu Lvovi linna ametivõime, et nad tagastaks kiriku kirikuorganitele, et süvendada meie rahvaste, poolakate ja ukrainlaste, sõprust ning et sellest kirikust võiks saada leppimise sümbol, mis on sedavõrd oluline arvestades lähenevaid 2012. aasta Euroopa meistrivõistlusi.
<SPEAKER ID="150" NAME="Marian Zlotea" AFFILIATION="PPE-DE">
(RO) Tahaksin tõstatada leukeemiat põdevate inimeste probleemi, kes surevad iga päev Rumeenias või teistes liikmesriikides, ilma et nad saaksid enda aitamiseks midagi teha, sest teatud riigid ei ole lisatud rahvusvahelisse mitteperearstide registrisse.
<P>
See register on Euroopas olemas, kuid kahjuks ei ole kõigil liikmesriikidel sellele registrile ligipääsu. Rumeenias see register ei toimi. See puudujääk on toonud kaasa selle, et suremus on Rumeenias märksa kõrgem kui teistes liikmesriikides. Sajad noored inimesed surevad iga päev sel lihtsal põhjusel, et neil pole juurdepääsu sellele registrile. Ometi ei ole see probleem Rumeenia praeguse valitsuse jaoks prioriteetne.
<P>
Tahaksin, et liikmesriikidel oleks võrdne ligipääs sellele registrile. See vähendaks ebaseaduslikku organitega kauplemist ning annaks leukeemiat põdevatele inimestele võimaluse elule, olenemata nende majanduslikust olukorrast. Samuti usun, et luuüdi siirdamine haigetele inimestele tuleks otsustada nende seisundi raskuse, mitte nende rahvuse põhjal.
<P>
Arvestades, et täna me hääletasime volinik Vassilou ametissenimetamise poolt, palun proua volinikul sellele probleemile lahendus leida. Kõik Euroopa institutsioonid, kaasa arvatud parlament, peaks toetama teavituskampaania korraldamist.
<SPEAKER ID="151" NAME="Roberta Alma Anastase" AFFILIATION="PPE-DE">
(RO) Möödunud nädalal oli Rumeenial au võõrustada Bukarestis NATO tippkohtumist. Musta mere regionaalse koostöö raportöörina tahaksin tervitada selle tähtsa sündmuse korraldamist Musta mere piirkonnas, aga eriti selle ala strateegilise tähtsuse selget tunnustamist.
<P>
Loodan, et see tunnustus tähendab kindlamaid ja konkreetsemaid jõupingutusi Euroopa Liidu ja NATO tasandil, et muuta Must meri stabiilsuse ja õitsengu piirkonnaks ning tagada kogu Euroopa mandri julgeolek.
<P>
Vähem tähtis pole Gruusia ja Ukraina atlandiüleste püüdluste tunnustamine. Nende kahe riigi tee NATO-ga ühinemise suunas peaks olema pöördumatu ning aastad 2008-2009 peaks saama oluliste edusammude ajaks sellel suunal nii nende kahe riigi kui ka NATO poolt.
<P>
Lõpetuseks tervitan asjaolu, et alliansi liikmesriigid on tõestanud oma paindlikkust ja ettenägelikkust, muutes Bukaresti tippkohtumise NATO laienemise ja julgeolekusüsteemi edasise arendamise oluliseks teetähiseks.
<SPEAKER ID="152" NAME="Yannick Vaugrenard" AFFILIATION="PSE">
(FR) Härra juhataja, daamid ja härrad, taas kord on laevatööstuses tegutsev Saksa alltöövõtja viimastel päevadel Prantsusmaal Saint-Nazaire'is jätnud maksmata töötasu mõnedele töölistele, seekord kreeklastele.
<P>
Euroopa Kohtu praktika on kinnitanud ELi siseselt lähetusse saadetud tööliste tööõigusi, aga kui tõhusad on need õigused, kui Euroopal ei ole vajalikku seadusandlust, et kompenseerida alltöövõtjate tegematajätmisi.
<P>
Me ei räägi enam üksikjuhtumitest. Kogu Euroopa Liidus kasutab üha enam käsuandjaid mitmes järgus alltöövõtjaid teistest liikmesriikidest ning üha sagedasemaks muutuvad juhtumid, kus lähetuses olevatele töölistele ei maksta. Need kolm meest, kolm kreeka töövõtjat said lõpuks oma töötasu kätte, aga seda alles pärast kolm nädalat kestnud näljastreiki.
<P>
Me ei saa pidada suuresõnalisi kõnesid Euroopa kohta ja samas mitte midagi teha. Oluline on, et me tuleksime esimesel võimalusel lagedale vajaliku õigusliku arsenaliga, et käsuandjaid saaks alltöövõtjate tegematajätmiste eest vastutusele võtta.
<SPEAKER ID="153" NAME="Toomas Savi" AFFILIATION="ALDE">
Härra juhataja, tahaksin juhtida teie tähelepanu Pekingi olümpiamängude ja 28 aastat tagasi Moskvas toimunud olümpiamängude sarnasusele. 1980. aasta olümpiamängude korraldamise õiguse andmine Moskvale oli tõenäoliselt Jimmy Carteri administratsiooni ja tema riikliku julgeoleku nõuniku Zbigniew Brzezinski riukalik plaan Nõukogude Liidu kasvõi lühiajaliseks avamiseks läänele ja selle demokraatlikule mõjule.
<P>
Meie eesmärk on anda tõuge Hiina demokratiseerimisele ning seetõttu peaksime hindama seda rahvusvahelise kohalolu võimalust riigis, mis muidu on üsna isoleeritud. Samuti jätaksime Pekingi mängude boikoteerimisega Hiina võimud ilma enesenäitamisvõimalusest. Lisaks kaotaksime võimaluse tutvustada hiina rahvale demokraatlikke väärtusi rohujuure tasandil. Meie kohalolu olümpiamängudel Pekingis ei tuleks käsitleda kui tunnustust Hiina ametivõimudele, vaid kui püüdlust näidata hiina rahvale vajadust uuele režiimile ülemineku järele.
<SPEAKER ID="154" NAME="Marco Cappato" AFFILIATION="ALDE">
(IT) Härra juhataja, daamid ja härrad, tahaksin tänada oma 25 kolleegi, kes kirjutasid alla kirjale Kambodža peaministrile ja diktaatorile Hun Senile, tõstatades ühe Sam Rainsy partei juhi, Saumura Tioulongi küsimuse. Tahaksin juhtida ka komisjoni tähelepanu sellele juhtumile. Meil on andmeid, et valitseb reaalne oht Saumura Tioulongi, kes on ka vägivallatu radikaalse partei liige, arreteerimiseks Kambodžas. Seni ei ole see veel juhtunud ja ma loodan, et osaliselt tänu minu kolleegide sekkumisele, kuid see olukord vajab väga hoolikat jälgimist.
<P>
Samuti tahaksin seda aega kasutada, et anda juhatajale ja kõigile kolleegidele teada, et Hiina saatkond saatis meile kõigile kirja, mis räägib dalai-laama "bande” separatistlikust ja selle kirja kohaselt loomu poolest vägivaldsest iseloomust. Mulle näib, et see on selline avaldus ja idee, millest me peame aitama Hiina valitsusel üle saada, et tuua demokraatia Hiinasse, Tiibetisse ja mujale.
<SPEAKER ID="155" NAME="Dimitar Stoyanov" AFFILIATION="NI">
(BG) Viimase 48 tunni jooksul on Bulgaarias Sofias toimunud kolm tellitud mõrva. Pärast praeguse siseministri Roimen Petkovi ametisseasumist on Bulgaarias tellimuse peale tapetud kokku 22 ärimeest, maffiapealikku ja poliitikut. Ühtegi juhtumit pole lahendatud, ühtegi inimest pole süüdi mõistetud. Esmaspäeval mõrvati keset päiset päeva kirjanik Georgi Stoev. Ta kirjutas mitmeid raamatuid organiseeritud kuritegevuse kohta toime pandud juurdluste kohta. Vahepeal on selgunud, et minister Petkov on olnud regulaarselt ühenduses kriminaalse kontingendiga ning on selliste isikutega isegi kohtunud. Need faktid on selgeks märgiks valitsuse ja maffia täielikust segunemisest. Ma tahan öelda, et Bulgaaria siseminister on maffiamees.
<P>
Ühinemiseelsel perioodil räägiti bulgaarlastele, et liit julgestab neid banditismi ja tapmistega võitlemisel, on stabiilsuse ja julgeoleku, kuritegevuseta elu kaitsja. Täna, kui igaühest meist võib saada järgmine ohver, peab liit tegutsema, et see häbiväärne haav puhastada. Ta ei pea sellest vabastama ainult Bulgaariat, vaid ka iseennast.
<SPEAKER ID="156" NAME="Slavi Binev" AFFILIATION="NI">
(BG) Härra juhataja, kolleegid, põhjus, mis sunnib mind sõna võtma, on mõne päeva eest Bulgaarias toimunud järjekordne traagiline intsident, mis sunnib meid vaikimist lõpetama. Esmaspäeval tulistati Bulgaaria pealinnas Sofias demonstratiivse mõrvana surnuks kirjanik Georgi Stoev. Oma umbes kümnest raamatust koosnevas sarjas julges ta heita valgust kogu tõele meie riigi organiseeritud kuritegevuse kohta ja selle tihedatele sidemetele poliitilise eliidi ja kohtuvõimuga.
<P>
See palgamõrv, mis on üks paljudest, on halastamatu selgusega näidanud, et meie riigi prokuratuur, kohtusüsteem ja siseministeerium kas ei ole võimelised kuritegevusega toime tulema või neil puudub selleks tahe, mis oleks veelgi hirmsam. Oma tegevusetusega muutuvad nad kuritegude kaasosalisteks ning neid kasutatakse puhtalt teisitimõtlejate poliitiliseks šantažeerimiseks. Pole juhus, et Euroopa Komisjoni president Barroso ise ütles seda otsesõnu oma hiljutisel külaskäigul Bulgaariasse. Kibe tõde seisneb selles, et Bulgaarias ei saa enam keegi oma elu pärast muretu olla ning me peame tunnistama, et ilma Euroopa abita on kaalul meie riigi riiklus.
<SPEAKER ID="157" NAME="Tunne Kelam" AFFILIATION="PPE-DE">
Härra juhataja, Euroopa Inimõiguste Kohus on teinud 24 otsust Tšetšeenia elanike kaebuste kohta - veel 200 on ootel. Kohus on leidnud, et Venemaa on vastutav šokeerivate inimõiguste rikkumiste eest Tšetšeenias, kaasa arvatud mõrvad, piinamine ja õigusvastane kinnipidamine. Need rikkumised jätkuvad. Lisaks on kuni 5000 inimest "kadunud" - enamasti mõrvatud - riiklike julgeolekuteenistuste käe läbi. Hämmastaval kombel ei ole ühtegi ametiisikut nende tegude eest vastutusele võetud.
<P>
Ma kutsun ELi, komisjoni ja nõukogu üles tegema president Medvedjevile selgeks, et Strasbourgi kohtu otsuste täielik täitmine Venemaa poolt on ELi kõrge prioriteediga ootus, pidades silmast edasist partnerluse jätkamist.
<SPEAKER ID="158" NAME="Colm Burke" AFFILIATION="PPE-DE">
Härra juhataja, ma olin nädala pikkusel missioonil Tšaadi, et tõsta avalikkuse teadlikkust humanitaarkriisi kohta, eriti riigi idaosas. Samuti tahtsin hinnata, millist positiivset mõju võiks Iirimaa juhitud ELi rahuvalvemissioon avaldada praegu Tšaadis käimasoleval vägede kohalepaigutamise etapil.
<P>
Alates aastast 2003 on üle piiri tulnud ligi 250 000 Sudaani põgenikku, kellest peaaegu kõik asuvad riigi idaosa 12 laagris. Lisaks on Ida-Tšaadis umbes 180 000 riigisiseselt ümberasustatud isikut, kes on põgenenud ja põgenevad jätkuvalt rahvustevahelise vägivalla eest.
<P>
Maailma Toiduprogramm peab nüüd Ida-Tšaadis toime tulema tohutu ülesandega, toimetada enne vihmaperioodi kohale kuue kuu toiduvarud nende põgenike ja riigisiseselt ümberasustatud isikute jaoks. Tungivalt on vaja annetusi, et tagada vajalike ostude tegemine eelolevatel kuudel ning toidu õigeaegne Tšaadi jõudmine.
<P>
Põgenikke kaitsma pidava EUFOR-i kohta: mõned Prantsusmaa sõjalise missiooni liikmed kuuluvad nüüd EUFOR-i. Oluline on mitte näha EUFORI Prantsusmaa operatsioonide laiendusena Tšaadis.
<SPEAKER ID="159" NAME="Marios Matsakis" AFFILIATION="ALDE">
Härra juhataja, kuue kuu jooksul pärast Demetrios Christofiase valimist Küprose uueks presidendiks on saarel püsiva lahenduse leidmiseks rohkem ära tehtud kui varasema nelja aasta jooksul. Õhkkond Küprosel on täis uut lootust, kuid üks asi ähvardab seda positiivset meelsust hävitada. Selleks on Türgi armee jätkuv sekkumine.
<P>
Nädala eest tegi Türgi armee staabiülem äkkvisiidi Küprosele ning esitas mitmeid sütitavaid avaldusi, mis oleks peaaegu rahuprotsessi peatanud. Täna pidi Küprosele minema Türgi maavägede ülemjuhataja ning arvatavasti tekitab tema kohalolu rahukõnelustele veel täiendavaid probleeme.
<P>
Ma soovin, et selle koja president ja kõik mu kolleegid kasutaks kõiki nende käsutuses olevaid diplomaatilisi vahendeid, et Ankaras asuvatele Türgi kindralitele jõuliselt selgeks teha, et nad peavad lõpetama Küprose rahudialoogi hävitamise katsed ning jätma küproslastele vabad käed oma saare kogukondadevahelistele probleemidele lahenduse leidmisel.
<P>
Tänan teid ning lubage mul veel öelda, härra juhataja, kui tänulikud me kõik oleme teie lahkuse eest, et te lubasite nii paljudel inimestel täna pärastlõunal sõna võtta.
<SPEAKER ID="160" NAME="Iuliu Winkler" AFFILIATION="PPE-DE">
Härra juhataja, Euroopa Liit on täna maailma suurim eksportija. See koht on osalt tingitud ka selle liikmesriikide majanduslikust mitmekesisusest, kellest mõned tuginevad peamiselt teenustele ja teised tootmisele.
<P>
Euroopa eksportijate esikoha säilitamiseks peame tagama, et nad saaksid konkureerida ausa ülemaailmse kauplemise keskkonnas. Ühenduse kaubanduse kaitsevahendid, mis peavad andma Euroopa ettevõtjatele rahvusvahelises kaubanduses kindlustunde, vajavad reformimist. Kaubanduse kaitsevahendid peavad olema paremini kättesaadavamad, tõhusamad ja läbipaistvamad. Reformitud ühenduse kaubanduse kaitsevahendid peavad olema võrdselt kättesaadavad ja tõhusad nii teenusepõhiste majanduste kui ka tugeva tootmissektoriga majanduste huvitatud osapooltele. Nad peavad olema võrdselt kättesaadavad uutele ja vanadele liikmesriikidele. Protektsionismi kiusatus tuleb kindlalt maha laita.
<SPEAKER ID="161" NAME="Anna Záborská" AFFILIATION="PPE-DE">
(FR) Härra juhataja, volinik, 5. aprillil mõrvasid tundmatud ründajad Bagdadi kesklinnas kristliku õigeusu preestri Youssef Adeli. Kaldea kiriku Mosuli peapiiskop Paulos Faraj Rahho rööviti veebruari lõpus. Parlament ei reageerinud ning piiskopi laip leiti märtsi keskel. Kui rahvusvaheline kogukond pigistab silma kinni, ei saabu sellesse piirkonda kunagi rahu. Euroopa Liidu eraldatavad rahalised vahendid lähevad raisku, kui Euroopa Liit ei kaitse kohalikke elanikke.
<P>
Ma palun komisjonil uurida võimalust hallata Euroopast Iraagi jaoks eraldatavaid vahendeid seni, kuni Iraagi kristlased jäävad vägivalla, röövimiste, mõrvade ja pommirünnakute sihtmärgiks. Ma palun meie presidendil teha meie nimel koos nõukoguga ühisavaldus, milles mõistetaks rangelt hukka tsiviilisikute, humanitaarabi osutajate, tervishoiutöötajate ja religioosse personali tagakiusamine Iraagis.
<SPEAKER ID="162" NAME="Czesław Adam Siekierski" AFFILIATION="PPE-DE">
(PL) Lähenemas on liidu kõige tähtsama laienemise neljas aastapäev - selle laienemise käigus lisandus 10 uut liikmesriiki. Suuremas osas on need riigid, mis vajavad märkimisväärseid kulutusi ja abirahasid majanduse kaasajastamiseks ja ümberkujundamiseks. Seejärel liitusid ka Bulgaaria ja Rumeenia. Need laienemised olid Euroopa Liidu eelarve jaoks väga odavad. Laienemise eeliseid tundsid nii vanad kui uued liikmesriigid.
<P>
Meil on käimas Lissaboni lepingu ratifitseerimise protsess. See on suur edu, aga samal ajal räägitakse liidu tuleviku üle arutades eelarve vähendamisest aastateks 2014-2020. Kuidas me endi arvates siis reageerime neile laienenud Euroopa ees seisvatele uutele väljakutsetele, kui me eraldame Euroopa, maailma ja Euroopa Liidu jaoks sedavõrd tähtsate asjade jaoks vähem raha.
<SPEAKER ID="163" NAME="Juhataja">
Sellega on üheminutilised sõnavõtud lõppenud.
