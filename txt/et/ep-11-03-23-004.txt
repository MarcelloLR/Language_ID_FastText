<CHAPTER ID="004">
Presidentuuri avaldused
<SPEAKER ID="009" NAME="Juhataja">
Teiseks tahan öelda, et meie kaugemas naabruses asuvatest riikidest Bahreinist, Süüriast ja Jeemenist tuleb murettekitavaid uudiseid. Kõikides nendes riikides on kasutatud jõudu demokraatiat nõudvate inimeste korraldatud meeleavalduste mahasurumiseks.
<P>
Valitsused, kes kasutavad oma kodanike vastu relvi, jäävad ilma igasugusest demokraatlikust õiguspärasusest. Vägivald tuleb lõpetada ning süüdlased kohtu alla anda.
<P>
Järgmiseks soovin teatada, et saime täna ühelt meie kolleegilt, Zoran Thalerilt, teatise Euroopa Parlamendi liikme ametist tagasiastumise kohta. Teine parlamendiliige, Ernst Strasser, on teatanud, et kavatseb Euroopa Parlamendi liikme ametist tagasi astuda järgnevate päevade jooksul. Kolmas parlamendiliige, Adrian Severin, lahkus Euroopa Parlamendi sotsiaaldemokraatide ja demokraatide fraktsioonist ning on nüüd fraktsiooni mittekuuluv liige.
<P>
Nende ametist tagasiastumiste aluseks olid ajakirjanduses ilmunud tõsised süüdistused mõningate Euroopa Parlamendi liikmete sobimatu käitumise kohta. Täna hommikul kutsusin kokku juhatuse erakorralise koosoleku, et olukorda arutada. Me kohtume õhtul uuesti, et arutelu jätkata.
<P>
Rääkides Euroopa Parlamendi juhatuse, ja usun, et ka enamiku siin saalis viibivate kolleegide nimel, tahan öelda, et jätkame kindlalt täisleppimatuse poliitikat niisuguse tegevuse suhtes, mille tõttu kolleegid ametist lahkuma pidid.
<P>
(Aplaus)
<P>
Head kolleegid! Teie valitud presidendina pooldan veendunult siinse parlamendi ja tema liikmete ausameelsust. Soovin teile meelde tuletada, kui suur avalik vastutus lasub meil inimeste ees, kes meid on valinud. Kodanikud on usaldanud meile õiguse teostada nende nimel võimu. Me ei tohi seda usaldust petta. Juhatus on otsustanud, et meil tuleb sellest kahetsusväärsest juhtumist õppida. Euroopa Parlament püüab kõik asjaolud kindlaks teha. Teeme täielikku koostööd kõigi pädevate asutustega, et välja selgitada kõik üksikasjad ja kontrollida kogu teavet. Juhatuse palvel hoian ühendust asjaomaste liikmete koduriikide välisministritega, et teada saada, mida on nende riikide õigusasutustel kavas ette võtta.
<P>
Euroopa Parlamendis peame hoolitsema selle eest, et tugevdame institutsioonisisest käitumisjuhendit edaspidiste niisuguste juhtumite jaoks ning see hõlmab mitut ranget sanktsiooni. Arvame, et hiljutised sündmused näitavad, et meil on vaja Euroopa Liidu institutsioonides tegutsevate huvirühmade jaoks õiguslikult siduvat käitumisjuhendit.
<P>
(Aplaus)
<P>
Ma teavitan teid sündmuste käigust.
<SPEAKER ID="010" NAME="Sonia Alfano" AFFILIATION="ALDE">
(IT) Lugupeetud juhataja, head kolleegid! Arvestades Euroopa Parlamendi otsusekindlust, tahtsin võtta teie ees sõna ja nõuda, et neist kolmest viimane parlamendiliige, kes ei ole veel tagasi astunud, seda samuti teeks.
<P>
Tänan teid ja Euroopa Parlamenti vankumatu ja kindla otsuse eest rakendada täisleppimatuse poliitikat, sest küsimus seisneb kõikide siinse parlamendi liikmete usaldusväärsuses ja meil tuleb meeles pidada eeskätt seda, et esindame 500 miljonit kodanikku, mitte lobirühmi. Tänan teid!
<SPEAKER ID="011" NAME="Bruno Gollnisch" AFFILIATION="NI">
(FR) Austatud juhataja! Kiidan täielikult heaks teie range hoiaku. Loodan, et see kehtib ka ajakirjanike kohta, kes ei suuda torkimata jätta pahandust, et provotseerida kuritegevusele, ning kes rikuvad tõsiselt eetikanorme. Mis puudutab ülejäänud küsimusi, siis siinne parlament on niivõrd veendunud süütuse presumptsioonis, et ma ei hakka neid käsitlema.
<SPEAKER ID="012" NAME="Hans-Peter Martin" AFFILIATION="NI">
(DE) Lugupeetud juhataja! Soovin kõigepealt kaitsta ajakirjanikku. Arvan, et juhtunu eest tuleb avaldada kiitust. Austatud kolleeg Buzek! Kas te teate, et kaksteist juhtumit tuleb veel? Kas te ühineksite meie nõudmisega - mille Hans Peter Martini erakond soovib esitada -, et need kolleegid lahkuksid ametist enne, kui ajakirjandus nad avalikustab, et mitte põhjustada veelgi suuremat kahju suurepärasele Euroopa rahuprojektile?
<P>
Seepärast palun teil võtta juhatuses seda nõuet arvesse ja teavitada sellest ka fraktsioone.
<SPEAKER ID="013" NAME="Joanna Senyszyn" AFFILIATION="S&amp;D">
(PL) Lugupeetud juhataja! Ütlesite oma avalduses, et väljendate juhatuse ja Euroopa Parlamendi enamuse arvamust. See on aga kogu Euroopa Parlamendi arvamus. Oleme oma endiste kolleegide tegevuse vastu. Tänan teid.
<SPEAKER ID="014" NAME="Martin Schulz" AFFILIATION="S&amp;D">
(DE) Austatud juhataja! Kui üle-eelmist sõnavõttu ei oleks olnud, ei oleks ma sõna palunud. Usun, et täisleppimatuse poliitika kehtib kõikide Euroopa Parlamendi liikmete kohta. Seepärast soovin esitada järgmise küsimuse ja palun sellele selget vastust. Lugupeetud juhataja! Kas teie või Euroopa Parlamendi peasekretär võiksite kinnitada, et Euroopa Kohtu otsuse kohaselt tuleb kolleeg Martinil ebaseadusliku arvepidamise tõttu maksta Euroopa Parlamendile tagasi 168 000 eurot?
<P>
(Aplaus)
<SPEAKER ID="015" NAME="Juhataja">
Head kolleegid! Teen ettepaneku minna meie päevakorra järgmise punkti juurde.
