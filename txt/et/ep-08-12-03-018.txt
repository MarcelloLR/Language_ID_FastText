<CHAPTER ID="018">
Üheminutilised sõnavõtud poliitiliselt olulistel teemadel
<SPEAKER ID="204" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<P>
Olen väga karm ja katkestan sõnavõtu täpselt ühe minuti möödumisel. Nimekirjas on 31 parlamendiliiget, kuigi paljud või vähemalt mõned neist ei ole kohal. Need ei ole registreerimata sõnavõtud. Meil on nimekiri sõnavõtjatest, kes on avaldanud soovi esineda üheminutiliste sõnavõttudega.
<SPEAKER ID="205" NAME="Dragoş Florin David" AFFILIATION="PPE-DE">
(RO) Euroopa Komisjon esitas novembris oma 2008. aasta aruande Makedoonia Vabariigi kohta. Aruandes rõhutatakse viimase aasta jooksul saavutatud edu, aga ei esitata konkreetset ühinemisläbirääkimiste alustamise kuupäeva.
<P>
Arvan, et majanduse, haldusreformi ja kohtureformi valdkonnas saavutatud edu ning praegune olukord Lääne-Balkani riikides annab Makedoonia Vabariigile lootust, et 2009. aastal pannakse paika ühinemisläbirääkimiste alustamise kuupäev. See sõltub sellest, kas Makedoonia Vabariigi parlament ja valitsus teevad püsivamaid vastutustundlikke jõupingutusi demokraatliku õhkkonna loomiseks, et tagada 2009. aasta märtsis toimuvate kohalike ja presidendivalimiste jaoks läbipaistvad, demokraatlikud tingimused.
<P>
Samas tahaksin kutsuda Euroopa Komisjoni üles mitte unustama Makedoonia Vabariigi viimaste aastate edusamme ning Makedoonia Vabariigi parlamendi ja valitsuse võetud kohustusi. Samuti peaks komisjon koostama tegevuskava, et lõpetada Makedoonia Vabariigi kodanikelt viisa nõudmine...
<P>
(Juhataja katkestas kõneleja.)
<SPEAKER ID="206" NAME="Marusya Ivanova Lyubcheva" AFFILIATION="PSE">
(BG) Tahaksin juhtida tähelepanu laienemise peadirektoraadi sanktsioonidele Bulgaaria vastu, kui võeti ära akrediteering kahelt ametilt, millel oli õigus kasutada ELi liitumiseelseid vahendeid. Bulgaaria valitsuse rakendatud jõupingutusi tuleb pidada ELi kehtestatud nõuete tingimusteta aktsepteerimiseks. Õigusaktide suur sünkroniseeritus, muudatused riigihangete seaduses, kriminaalseadustik, uus seadus huvide konflikti kohta, personalimuudatused ja kõikide riiklike ressursside kaasamine ELi vahendite haldamise ja järelevalve kava parandamisse on valitsuse tõelise pühendumuse garantii. Akrediteeringu äravõtmine ei ole parim võimalik meede. See kõlab ELi järgmise laienemise jaoks isegi hoiatusena. ELi kriteeriumide järgimise kohustus peab vastama kõikide riikide võrdse kohtlemise põhimõttele ja probleemide lahendamiseks tehtavale koostööle . Bulgaaria valitsus teostab kindlat poliitikat võitluses...
<P>
(Juhataja katkestas kõneleja.)
<SPEAKER ID="207" NAME="Marco Cappato" AFFILIATION="ALDE">
- (IT) Austatud juhataja ja kolleegid! Tiibeti eksiilvalitsus andis välja memorandumi, dokumendi ja ettepanekud Tiibetile reaalse autonoomia andmiseks ning esitas need läbirääkimiste ajal Hiina võimudele. See on reaalne tõend - kui seda üldse vaja on -, et Hiina võimud on valetanud ja teevad seda endiselt, kui väidavad, et dalai-laama ja Tiibeti võimude tegelik eesmärk on saavutada iseseisvus. Dalai-laama tuleb meile homme külla ja esineb Euroopa Parlamendi ees. Kolmkümmend viis kolleegi alustavad keskööst alates - seega väga pea - 24tunnist näljastreiki dalai-laama toetuseks. Tema Pühadus andis meile täna teada, et ta loobub ka ise söögist. Arvan, et praegu on see kõige käegakatsutavam viis, kuidas Euroopa Parlamendi president peab toetama ja läbi viima...
<P>
(Juhataja katkestas kõneleja.)
<SPEAKER ID="208" NAME="Ewa Tomaszewska" AFFILIATION="UEN">
(PL) Austatud juhataja! Euroopa Parlament ei järgi mittediskrimineerimise põhimõtet. Samuti ei austata selle parlamendi mitmekeelsust. Parlamendikomisjonide ja delegatsioonide koosolekutel on esinenud keelelist diskrimineerimist. Eriti tekitab meelehärmi suulise tõlke etteteatamata piiratud kättesaadavus ärakuulamiste või hääletamise ajal, kui arutletakse suuliste muudatusettepanekute üle. Kuni kodukorras ei ole sätestatud keeldu alustada koosolekuid, kui kõik tõlkenõuded ei ole täidetud, leiavad sellised juhtumid endiselt aset.
<P>
Lisaks ei edasta finantsteenistus teavet nende parlamendiliikmete emakeeles, kellele see teave on mõeldud. Sellest tulenevate arusaamatustega kaasnev rahaline koorem jääb parlamendiliikmete kanda. Samuti esineb sihiliku keelelist diskrimineerimist EuroNewsis. Seetõttu tahaksin teha ettepaneku, et EuroNewsi peaks kaasrahastama vaid need riigid, kelle keeltes seal uudiseid edastatakse...
<P>
(Juhataja katkestas kõneleja.)
<SPEAKER ID="209" NAME="Pedro Guerreiro" AFFILIATION="GUE/NGL">
(PT) Austatud juhataja! Soovist kaitsta tootmist ja töötajate õigusi tekstiili- ja rõivatööstuses, kasutan praegu võimalust, et esitada kaebus ja üleskutse.
<P>
Minu kaebus puudutab seda, et üha rohkem ettevõtteid lõpetab tegevuse või viib tootmise mujale ning suurenevad töötus ja töötajate jõhker ärakasutamine, mis iseloomustavad selle olulise sektori liberaliseerimist.
<P>
Mu üleskutse on, et Euroopa Parlament peaks kavandama kiireloomulise arutelu eri liikmesriikide tekstiili- ja rõivasektori kohta. Konkreetsemalt peaks see hõlmama Euroopa Liidu ja Hiina ühise järelevalvesüsteemi lõppemist 31. detsembril 2008 ning hindamist, kui hästi on järgitud Euroopa Parlamendi soovitusi, mis võeti vastu peaaegu aasta tagasi.
<SPEAKER ID="210" NAME="Urszula Krupa" AFFILIATION="IND/DEM">
(PL) Austatud juhataja! Lubage mul kasutada Euroopa Parlamendi võimaldatud kõneaega selleks, et paluda toetust Poola patriootlike ringkondade üleskutsele nimetada 25. mai - päev, mil lasti maha kapten Pilecki - Euroopa totalitarismivastase võitluse kangelaste päevaks.
<P>
Briti ajaloolane, professor Michael Foot pidas kapten Pileckit üheks kuuest vapraimast osalejast Teise maailmasõja vastupanuliikumises. Poola armee ohvitser Witold Pilecki, kes võttis Saksamaa okupatsiooni ajal Poolas osa septembrikampaaniast, korraldas vastupanuliikumise Auschwitzis, kuhu ta end vabatahtlikult vangi andis.
<P>
Pärast natsilaagrist põgenemist võitles ta Varssavi ülestõusus ja Teises Poola Korpuses Itaalias. Kommunistlik julgeolekuteenistus vahistas ta, kui ta oli kommunistlikku Poolasse naasnud,, pani ta vangi, piinas teda, mõistis ta surma ja lasi 25. mail 1948 maha.
<P>
Kapten Pilecki pühendas oma elu 20. sajandi kuritegelike diktatuuride vastu võitlemisele.
<SPEAKER ID="211" NAME="Jim Allister" AFFILIATION="NI">
Austatud juhataja! Eelmisel esmaspäeval toimunud külaskäigul Belfasti vaimustus president Pöttering sellest, et EL toetab kohta, mida kutsutakse ilustava nimega konfliktide muutmise keskuseks. See on endine Maze'i vangla, kus hoiti korralikult kinni kõige alatumaid ja pahelisemaid terroriste. Seal sooritasid ka kümme süüdimõistetud IRA terroristi näljastreigi ajal enesetapu. President ehk ei mõistnud, et sellise ajaloo tõttu on Iiri vabariiklased, kes tunnevad enesehaletsusest suurt mõnu, otsustanud kõik niisugused keskused muuta selle põlvkonna kõige pahelisemate terroristide pühamuks. Seega on EL rumal, et langes lõksu ja rahastab sellist jälkust, ja president rumal...
<P>
(Juhataja katkestas kõneleja.)
<SPEAKER ID="212" NAME="Nicolae Vlad Popa" AFFILIATION="PPE-DE">
(RO) Laupäeval, 30. novembril leidis Rumeenias aset ajalooline sündmus, kui vasakpoolsed said lüüa üldvalimistel, kus kasutati esmakordselt enamusvalimiste süsteemi.
<P>
Liberaaldemokraatlik partei sai kõige rohkem parlamendikohti ning võis koos teiste kesk-parempoolsete parteide - natsionaalliberaalide ja UMDRi ungari rahvusparteiga - moodustada mugava enamuse, et toetada valitsust, mille peaminister on liberaaldemokraatlikust parteist.
<P>
Kahjuks teatasid Rumeenia sotsiaaldemokraadid enneaegu, et on valimised võitnud. Õigupoolest on see teave eksitanud mõningaid Euroopa Parlamendi sotsiaaldemokraatide juhte ja isegi valitsusjuhte. Seetõttu on selge, et nende juhtide positsioon muutub Rumeenia valimiste tegelikke tulemusi arvestades.
<SPEAKER ID="213" NAME="Neena Gill" AFFILIATION="PSE">
Austatud juhataja! Esindan delegatsiooni Indiaga suhtlemiseks ja tahaksin kõigepealt avaldada siirast kaastunnet kõigi Mumbai eelmise nädala kohutavates terroriaktides tapetute peredele ja sõpradele ning soovida vigastatutele kiiret paranemist. Minu kaastunne ka kolleegidele ja ametnikele Euroopa Parlamendist, kes neisse kohutavatesse ja metsikutesse rünnakutesse sattusid. Kirjutasin India peaministrile ja Maharashtra ülemministrile, et edastada meie kaastundeavaldused.
<P>
Selliste kooskõlastatud rünnakute eesmärk on levitada kodanike seas hirmu ja usaldamatust ning panna proovile demokraatia pühendumus sügavatele väärtustele. Sellised rünnakud nõuavad jõulist reaktsiooni kõikidelt, kes peavad demokraatiat ja rahvusvahelist õigust kalliks. Seetõttu on mul hea meel president Pötteringi jõuliste Indiat toetavate avalduste üle. Euroopa Parlament peab nüüd minema sõnadest kaugemale ja toetama India vajadusi konkreetsete tegudega.
<SPEAKER ID="214" NAME="Marco Pannella" AFFILIATION="ALDE">
- (IT) Austatud juhataja ja kolleegid! Arvan, et peaksime praegu paremini teadma, et Tiibetist ja dalai-laamast rääkides räägime me tegelikult peamiselt endist. Mõned päevad tagasi esitati lihtne avaldus, et president Sarkozy kavatseb dalai-laamaga Poolas julgelt kohtuda. Aga meiega on käitutud nii, et meid pole isegi ära kuulatud, meid on eiratud ja meile pole antud isegi võimalust kohtumiseks. Laiemal Euroopa üldsusel lubatakse dalai-laamat tervitada, temaga rääkida, teda vastu võtta ja kuulata. Miks see nii on, härra juhataja? Arvan, et vastus on üsna selge. Me teame, et 80% eurooplasi - kui neilt küsitakse kui ühel rahvalt - toetaks dalai-laamat...
<P>
(Juhataja katkestas kõneleja.)
<SPEAKER ID="215" NAME="László Tőkés" AFFILIATION="Verts/ALE">
(HU) Austatud juhataja! Tuhat aastat tagasi, aastal 1009 asutas Ungari kuningas István I Püha Transilvaanias Gyulafehérvári piiskopkonna. See tähtis kirikuajaloo sündmus tähendab, et Ungari sai pärast ristiusu vastuvõtmist toonase Euroopa liikmeks. 16. ja 17. sajandil oli Gyulafehérvár Transilvaania sõltumatu vürstiriigi pealinn ning see piirkond sai sallivuse ja usuvabaduse sümboliks. 1918. aastal kuulutas Gyulafehérváris kokku tulnud Rumeenia rahvuskogu pärast Transilvaania okupeerimist Rumeenia poolt välja Transilvaania ungari vähemuse õiguse ise end valitseda. Rumeenial on selle otsuse alusel endiselt Euroopa ees kohustus. Gyulafehérvári vaimus teen ettepaneku, et peapiiskopkonna loomise tuhandendal aastapäeval...
<P>
(Juhataja katkestas kõneleja.)
<SPEAKER ID="216" NAME="Marcin Libicki" AFFILIATION="UEN">
(PL) 27. detsembril tähistame 90 aasta möödumist Wielkopolska ülestõusust. Selle ülestõusu võidu tõttu sai Poola vana Wielkopolska provints ehk Suur-Poola äsjatekkinud Poola osaks. Edu eest maksti kallist hinda. See hind oli 2000 langenu ja 20 000 haavatu veri. Austame nende mälestust.
<SPEAKER ID="217" NAME="Ilda Figueiredo" AFFILIATION="GUE/NGL">
(PT) Kapitalismi kriisi ettekäändel on suurenemas töötajate vastu suunatud väljapressimine. See tähendab, et neile kehtestatakse tingimused, mille tulemuseks on nende saadud õiguste kadumine. Märkimisväärsed näited sellest on Portugali autotööstusesse kuuluvad Peugeot'/Citroëni tootmiskeskus Mangualdes ja Renault' tööstusüksus Aveiros Cacias.
<P>
Mõlemal juhul andis nii valitsus kui ka EL märkimisväärset rahalist abi tingimusel, et luuakse rohkem töökohti. Ent Mangualde Peugeot'/Citroëni juhtkond tahab praegu kaotada välja võideldud ja tööõiguses sätestatud õigused ning avaldab töötajatele survet, et nad nõustuksid neile kahjulike tingimustega, mis ohustavad nende elu. Renault' tööstusüksuses Cacias otsustas juhtkond selle aasta tootmist vähendada ja teha ettevalmistusi tähtajaliste lepingute pikendamata jätmiseks, vaatamata sellele, et oli võtnud kohustuse laieneda...
<P>
(Juhataja katkestas kõneleja.)
<SPEAKER ID="218" NAME="Desislav Chukolov" AFFILIATION="NI">
(BG) Selle aasta 27. novembril möödus 89 aastat Bulgaaria alandamisest Neuilly rahulepingu allkirjastamisega, mis tähendas, et meie riigi küljest rebiti ära alad, milles siiamaani elavad end bulgaarlaseks pidavad inimesed. Need alad, mis asuvad tänapäeva Serbia ja Makedoonia piirides, tuleks tagastada Bulgaariale, sest neid ei saa pidada serblaste, horvaatide ja sloveenide riigi järeltulijateks. ÜRO ja rahvusvaheline üldsus ei tunnistanud Serbiat Jugoslaavia õigusjärglaseks, aga endist Jugoslaavia Makedoonia Vabariiki ei tunnistata isegi selle põhiseadusliku nime alusel. Meie, Ataka patrioodid, nõuame, et läänealade tagastamise küsimus lahendataks enne, kui alustatakse läbirääkimisi Serbia ühinemise üle ELiga, ning Makedoonia liitumine ELiga võiks toimuda alles pärast seda, kui on lahendatud Strumica piirkonna Bulgaariale tagastamise küsimus.
<SPEAKER ID="219" NAME="Romana Jordan Cizelj" AFFILIATION="PPE-DE">
(SL) Tahaksin võtta sõna komisjoni kavandatud meetmete kohta, millest lugesin meediast ja millele mõned valijad minu tähelepanu on juhtinud. Nende meetmetega peaks eeldatavasti rahastatama kodanike uute autode ostu. Sellised meetmed soodustaksid aga tarbimisele õhutamist. Sellega antaks otsest abi autotööstusele ja see oleks vastuolus meie keskkonnapoliitikaga. Samuti tunnen ma muret, kes vastutab nende autode demonteerimise ja ringlussevõtu eest.
<P>
Seetõttu kutsun komisjoni üles alustama - nagu varem tehti keskkonnahoidlike sõidukite väljatöötamise ja tootmise edendamisega - järkjärgulise asendamisega keskkonnakriteeriumide alusel ja andma samas kodanikele selget teavet, kuidas majanduse elavdamise kava on kooskõlas keskkonna- ja kliimapoliitikaga.
<SPEAKER ID="220" NAME="Proinsias De Rossa" AFFILIATION="PSE">
Austatud juhataja! Tahtsin täna esineda üheminutilise sõnavõtuga sellepärast, et mulle teeb muret, et Iirimaal kavatseb Ryanair esitada ostupakkumise riigi lennuettevõttele Aer Lingus. Kui see pakkumine osutub edukaks, tekib Iiri turul lennuettevõtete eramonopol.
<P>
Komisjon lükkas selle ettepaneku eelmine kord tagasi ja ma palun volinik Neelie Kroesil see pakkumine ka nüüd tagasi lükata. Minu arvates on see kiskjalik pakkumine ja Iiri majandusele ei oleks kasulik, kui see lennuettevõte kuulub Ryanairile, kellel puudub igasugune lojaalsus Iiri majanduse suhtes.
<SPEAKER ID="221" NAME="Sylwester Chruszcz" AFFILIATION="NI">
(PL) Austatud juhataja! Tahaksin juhtida Euroopa Parlamendi tähelepanu erakorralisele sündmusele, mis leidis aset eelmise aasta juulis Ukrainas Brodõs. Seal avati mälestusmärk mõrvarliku Relva-SSi Galiitsia divisjoni sõduritele. Minu arvates on uskumatult skandaalne, et 21. sajandil, rahvustevahelise leppimise ajal, saab avalikult natsionalismi ja fašismi pooldav rühmitus ülistada mõrvarite üksust, kes vastutab miljonite eurooplaste surma eest, sealhulgas minu kaasmaalaste surma eest, kes hukkusid 1943.-1945. aasta planeeritud genotsiidi käigus Lääne-Ukrainas.
<P>
Ma ei kahtle, et enamik ukrainlasi jagab mu muret selle küsimuse pärast. Samuti arvan, et Ukraina võimud ei saa jääda ükskõikseks sellise häbiväärse püüde suhtes ajalugu ümber kirjutada. Samuti esitan Euroopa Parlamendile ja ELi institutsioonidele üleskutse...
<P>
(Juhataja katkestas kõneleja.)
<SPEAKER ID="222" NAME="Anna Záborská" AFFILIATION="PPE-DE">
(SK) 10. detsembril tähistatakse kogu maailmas inimõiguste ülddeklaratsiooni 60. aastapäeva. Tema pühadus dalai-laama tuleb homme Euroopa Parlamenti visiidile. Hiina on üks deklaratsiooni allkirjastanud riikidest, aga rikub meeste, naiste ja laste inimõigusi.
<P>
Naiste õiguste ja soolise võrdõiguslikkuse komisjoni esimehena tahaksin teile meelde tuletada ühe lapse poliitikat, mis on selge näide Hiina riigikorra totalitaarsest ja ebademokraatlikust iseloomust. Selle poliitikaga rikutakse selgelt mitmeid inimõigusi. Lubage mul mainida vaid mõnda rikkumist: soovimatute tüdrukute tapmine, mis on seotud soo valimisega, inimkaubandus ja seksiorjus, lastevargus, teisest rasedusest ja järgmistest rasedustest sündinud laste juriidilise olemasolu eitamine, laste mahajätmine, vägivald rasedate vastu, sundabordid, abordijärgsed probleemid ja naiste enesetapud. Demokraatlik maailm peaks selgelt väljendama kahtlust Hiina poliitika suhtes ja jälgima...
<SPEAKER ID="223" NAME="Silvia-Adriana Ţicău" AFFILIATION="PSE">
(RO) Rumeenias võitsid valimised vasakpoolsed, sest nad said laupäevastel valimistel suurima arvu ja protsendi hääli. See on fakt, mida ei saa eirata ega moonutada.
<P>
3. detsember on rahvusvaheline puuetega inimeste päev. Igas neljandas peres on puudega inimene. Praeguse majandus- ja finantskriisi taustal kuuleme peaaegu iga päev tuhandetest koondamistest liikmesriikides. Sel raskel ajal halveneb ka puuetega inimeste olukord.
<P>
Kuidas saavad puuetega inimesed leida töö, mis võimaldaks neil palgast korralikult ära elada, kui tuhanded teised inimesed, kellel puuet ei ole, jäävad oma tööst ilma? Kutsun komisjoni üles võtma kiiresti konkreetseid meetmeid puuetega inimeste toetamiseks.
<P>
Erilist tähelepanu tuleb pöörata haruldastele seisunditele, mis tekitavad füüsilist või vaimset teovõimetust. Loodan, et 2009. aastal - innovatsiooniaastal - investeerime enam uurimistegevusse, mille eesmärk on tuvastada...
<P>
(Juhataja katkestas kõneleja.)
<SPEAKER ID="224" NAME="Colm Burke" AFFILIATION="PPE-DE">
Austatud juhataja! Kõikidel ELi riikidel peavad olema õigusaktid, mille kohaselt on naiste suguelundite moonutamine kuritegu. Samuti tuleb rakendada meetmeid nende uutest sisserännanute kogukondadest pärit naiste ja tüdrukute kaitseks, keda ohustab suguelundite moonutamine.
<P>
Mul on hea meel, et Iirimaa on üks viieteistkümnest ELi liikmesriigist, kes võttis hiljuti kohustuse algatada naiste suguelundite moonutamise vastane riiklik tegevuskava. Hinnangute kohaselt on umbes 2500 Iirimaal elavat naist elanud teistes riikides läbi suguelundite moonutamise. Iiri tegevuskavas tuuakse esile suguelundite moonutamisega seotud ohud naistele ja tüdrukutele ning sätestatakse poliitilised eesmärgid selle kahjuliku mõjuga tegelemiseks.
<P>
Samuti viitavad arvud sellele, et 9624 naisest, kes on Iirimaale tulnud riigist, kus moonutatakse naiste suguelundeid, on 26,9% selle moonutamise läbi teinud. Selle tegevuse kaotamiseks tuleb kehtestada seadus, millega keelustatakse naiste suguelundite moonutamine täielikult.
<SPEAKER ID="225" NAME="Csaba Sógor" AFFILIATION="PPE-DE">
(HU) Kultuuride ja rahvaste vahel on tõeline dialoog, kui nad kõik saavad vabalt kasutada oma emakeelt ning individuaalseid ja kollektiivseid õigusi. Täna ja homme väljendab Euroopa Parlament solidaarsust Tiibeti rahvaga. Enam kui 500 inimest on ühinenud vaikiva meeleavaldusega tiibetlaste vabaduse nimel kasutada oma emakeelt, järgida oma usku ja nautida tõelist autonoomiat.
<P>
ELis on põliseid rahvusvähemusi, kes ei saa õppida oma emakeeles ega seda keelt vabalt kasutada ja kellel puudub kultuuri- või territoriaalne autonoomia. Veelgi enam, mõned riigid on taas kasutusele võtnud Teist maailmasõda meenutava kollektiivse süü mõiste ning mõned tahavad endiselt põliste rahvusvähemuste õiguste tagamisel aluseks võtta 1940. aastate kommunistlikud seadused.
<P>
ELi tegevus Hiina territooriumil elavate vähemuste nimel saab olla mõjus, kui...
<P>
(Juhataja katkestas kõneleja.)
<SPEAKER ID="226" NAME="Zita Pleštinská" AFFILIATION="PPE-DE">
(SK) Elame suurte võimaluste, aga ka ohtude ajastul. Inimene suudab hävitada palju kiiremini, kui üles ehitada. Indias Mumbais toimunud terrorirünnakud, mis nõudsid kahesaja süütu tsiviilelaniku elu, näitasid taas, et inimeste hävitamisvõimel ei ole piire. Terrorism on uus piiride ja rinneteta sõda, nii et tuuma- ja bioloogilise relva hirm ei ole alusetu.
<P>
Euroopa on erineva kultuuri ja usutunnistusega inimeste kooseksisteerimise musternäide. Euroopa kristlik pärand annab talle vastutuse maailma rahu eest ning võimaluse saada rahumeelse koosolemise ja vastastikuse austuse lootuse allikaks. Seega on Benedictuse artiklis "Euroopa kultuuride kriisis” ("Europe in the Crisis of Cultures”) hulk soovitusi, mida paavst Benedictus XVI Euroopale oma sarnase pealkirjaga raamatus esitab. Arvan, et Euroopa ei eira neid soovitusi, vaid järgib neid.
<SPEAKER ID="227" NAME="Avril Doyle" AFFILIATION="PPE-DE">
Austatud juhataja! Euroopa Liidu ringlussevõtusektori käive on 24 miljardit eurot ja see annab tööd 500 000 inimesele. Sellesse sektorisse kuulub 60 000 ettevõtet ning ELi jäätme- ja ringlussevõtutööstus moodustab maailma omast 50%.
<P>
Ent see sektor on nüüd maailmaturul toimunud ringlussevõetud materjalide hinnalanguse tõttu kriisis ja jäätmeettevõtete edasine tegutsemine on muutumas majanduslikult jätkusuutmatuks.
<P>
Arvestades selle sektori tähtsust säästliku tarbimise ja tootmise jaoks ELis, tahaksin tungivalt nõuda, et komisjon rakendaks viivitamata soovitused, mis on sätestatud komisjoni ringlussevõtu töörühma aruandes, mis koostati teatise "Juhtivate turgude algatus Euroopas” ettevalmistamise ajal.
<SPEAKER ID="228" NAME="Juhataja">
Sellega on päevakorrapunkti käsitlus lõppenud.
