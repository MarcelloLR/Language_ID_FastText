<CHAPTER ID="024">
Komisjoni teatis "Vähktõve vastu võitlemise meede: Euroopa partnerlus” (arutelu) 
<SPEAKER ID="599" NAME="Juhataja">
Järgmine päevakorrapunkt on Alojz Peterle raport keskkonna-, rahvatervise- ja toiduohutuse komisjoni nimel komisjoni teatise kohta "Vähktõve vastu võitlemise meede: Euroopa partnerlus” -.
<SPEAKER ID="600" NAME="Alojz Peterle">
raportöör. - (SL) Austatud juhataja! Volinik! Head kolleegid! Võtame selle raportiga seisukoha ühe Euroopa Liidu raskeima probleemi suhtes. Vähi epideemiline levik teeb sellest liidus juhtiva haiguse, millega puutub kokku üks kolmest liidu kodanikust.
<P>
Mul on heameel, et selle ametiaja alguses ei ole tarvis kutsuda komisjoni ja nõukogu üles rakendama põhimeetmeid vähiga võitlemiseks, sest meil on 2008. a juuni nõukogu selged kokkuvõtted ja ambitsioonikas projekt - Euroopa partnerlus vähivastaste meetmete võtmiseks -, mille komisjon esitas 2009. aasta septembris ja mis moodustab raporti teema. Oluline on märkida, et tegevus käib juba. Raportiga toetame üht komisjoni ambitsioonikaimatest eesmärkidest, et vähendaksime kümne aasta jooksul vähktõve põhjustatud haiguskoormust 15%.
<P>
Mul on samuti heameel, et partnerlus töötati välja vastavalt meie tervisestrateegia resolutsioonile "Üheskoos tervise nimel: ELi strateegiline lähenemine aastateks 2008-2013”. Selles resolutsioonis tõstsime esile tervise olulisust kõigile ja kõikides poliitikates ning asetasime suurt rõhku vähktõve ennetusele.
<P>
Hämmastav ja murettekitav tõsiasi on, et keskmiselt investeerivad liikmesriigid pelgalt 3% oma tervishoiueelarvetest vähktõve ennetusse. Kuigi see võib näida statistilise veana, tähendab see näitaja, et liikmesriikide tervisepoliitikad ennetust eriti tõsiselt ei võta. Mida meil tegelikult on vaja, on liikumine enama ennetuse poole strateegilistes, tehnilistes, organisatoorsetes ja finantslähenemistes. Teame seda ja teame samuti, ja seda on tõestatud, et vähktõve varajane avastamine võib vähktõppe suremust oluliselt vähendada.
<P>
Teine võtmesõna raportis on ebavõrdsus, sealjuures mitut liiki ebavõrdsus. Olulisim liik on tuntud kui "Ida ja Lääne vaheline raudne eesriie” vähktõbe põdevate patsientide ellujäämise väljavaadete vaheliste suurte erinevuste osas, kuid oleme teadlikud olulistest erinevustest liikmesriikide piires. Peale ravide edukuse määrade erinevuste on meil samuti olulisi erinevusi varajase vähktõve avastamise sageduses või ulatuses leevendaval hooldusel ja erinevusi vähktõbe põdevate patsientide taastusravi tulemuslikkuses.
<P>
Euroopa Liidu kodanikel on raske aktsepteerida, et on taolisi erinevusi vähktõvevastase võitluse korralduse tasemes, arvestades, et mõnedel liikmesriikidel on riiklikud kavad, samas kui teistel ei ole. Erinevusi eksisteerib ka vähktõveandmete kogumisel. Ehkki Lissaboni leping lubab Euroopa Liidul rakendada tugimeetmeid, on sellel tasandil äärmiselt oluline koordineeritud ja hästi korraldatud lähenemine, kui tahame vähktõvega tulemuslikult võidelda. Hea tava vahetus oleks kujuteldamatu ergutuseta ühenduse institutsioonidelt.
<P>
Kolmas võtmesõna raportis on partnerlus. Pääseme lähemale komisjoni ambitsioonikale eesmärgile ainult siis, kui ühendame jõud nii vertikaalselt kui ka horisontaalselt. Selle eeldus on tagada, et vähktõvevastane võitlus jääks kindlalt Euroopa ja liikmesriikide institutsioonide poliitilisse tegevuskavva. Arsti ja patsiendi lähedasest suhtest ei piisa. Meie ülesanne on panustada tugevasse poliitilisse partnerlusse, poliitilisse tahtesse, mis annaks kiiremat hoogu terves Euroopa Liidus.
<P>
Praegusel juhul sooviksin asetada erilise rõhu vähktõve põdevate patsientide taastusravile. Peaksime pöörama palju rohkem tähelepanu inimestele, kes vähktõve võitnud on. Neid ei tohi häbimärgistada ja maha kanda, vaid neile tuleb anda võimalus uuesti täielikult ühiskonna ellu integreeruda ja ametikarjääre jätkata. Võtmeelement vähktõvevastases võitluses Euroopas on hetkel ligidus kodanikele.
<P>
Sooviksin lihtsalt tänada variraportööre, kes on aidanud raporti koostamisel, olulise abi eest.
<SPEAKER ID="601" NAME="John Dalli">
komisjoni liige. - Austatud juhataja! Mul on väga hea meel näha, et parlament on jätkuvalt entusiastlik ja toetab komisjoni tööd vähktõve ennetuse ja tõrje valdkonnas. Olen tänulik raporti koostamisel tehtud jõupingutuste eest, iseäranis raportöörile Alojz Peterlele!
<P>
Tugevad meetmed Euroopa tasandil võivad avaldada olulist järelmõju riiklikul, piirkondlikul ja kohalikult tasandil. See toonitab vähktõve vastu võitlemise meetme Euroopa partnerluse potentsiaali. Partnerluse edu oleneb suuresti selle arvukate ja erinevate partnerite aktiivsest osalemisest. Seni on liikmesriigid, tervishoiuspetsialistid, vähktõvevastased institutsioonid, valitsusvälised organisatsioonid, patsientide organisatsioonid ja majandusharu esindajad osalenud konkreetsete tegevusettepanekute koostamisel, mis viidaks ellu 2013. aasta lõpuks. Ei ole veel selge aga, kas see uus koostöövahend toob kaasa jätkusuutlikumad meetmed vähktõvega võitlemisel. Loodan siiralt, et toob!
<P>
Laiem sihtmärk on saavutada rohkem pikaajalisi eesmärke ja kasutada paremini ära olemasolevaid ressursse. See sõltub kõikide partnerite pühendumusest ja muidugi piisavast finantssisendist. Parlamendi toetus on ülioluline tulevases ühenduse eelarves tervisele vajalike ressursside tagamiseks. Raportis viidatakse mitmetele meetmetele kõikehõlmavaks lähenemiseks vähktõve ennetusele ja tõrjele, millest paljud on partnerluse arendamisel komisjoni teatisest lähtuvalt juba arvesse võetud.
<P>
Partnerlusel on viis põhisammast: tervise edendamine ja ennetus, sealhulgas Euroopa vähktõvevastase tegevuskava propageerimine; sõeluuringud ja varajane diagnoosimine, mille eesmärk on nõukogu vähktõve sõeluuringuid puudutava soovituse täiustatud rakendamine; koostöö ja koordineerimine vähktõvealastes teadusuuringutes; ja vähktõbe puudutava võrdleva teabe ning andmete kättesaadavuse tagamine. Partnerluse põhiülesandeks on aidata liikmesriikidel täiustada oma vähktõvevastase võitluse kavade väljatöötamist ja rakendamist.
<P>
Eesmärk on, et partnerluse lõpuks oleks kõikidel liikmesriikidel kavad vähktõvevastaseks võitluseks integreeritud. Mõned meetmed kasvavad välja senini tehtud tubli töö tulemustest. Ülejäänud meetmete puhul on tarvis täiendavat abi. Komisjon on valmis kogu vajalikku tuge osutama. Lisaks jätkab komisjon tihedat koostööd Rahvusvahelise Vähiuuringute Keskusega, mis puudutab tema panust partnerlusse. Peaksin samuti mainima üldist eesmärki taotleda seda, et tervisekaalutlusi integreeritaks paremini meie kõikidesse poliitikaalgatustesse, mille osas lähen edasi asjasse puutuvate kolleegidega komisjonis. Muidugi jätkame tugevat keskendumist ennetusele tervisemõjureid puudutavate poliitikate kaudu vähktõvevastase võitluse raames. Püüame saavutada võimaliku maksimumi kasutada olevate piiratud ressurssidega ja ma tervitan väga Euroopa Parlamendi toetust nendele jõupingutustele!
<SPEAKER ID="602" NAME="Gilles Pargneaux">
fraktsiooni S&D nimel. - (FR) Austatud juhataja! John Dalli, raporti projektis, mida Alojz Peterle' äsja tutvustas, tehakse väga kindlalt uuesti teatavaks suunised Euroopa Komisjoni teatisest ja seda ajendab samuti 2008. aasta 10. aprilli Euroopa Parlamendi resolutsioon vähktõve vastu võitlemise kohta Euroopa Liidus.
<P>
Sooviksin kasutada võimalust, et avaldada toetust Euroopa partnerlusele, mida Euroopa Komisjon kavandab vähktõve vastu tulemuslikumalt võitlemiseks, olgu see siis ennetuse ja varajase tuvastamise, uue vähktõve ennetuse mudeli loomise või eelkõige liikmesriikide siseste ebavõrdsuste vähendamise mõttes.
<P>
Jagan Euroopa Komisjoni teatises ja raporti projektis väljendatud muret ja ärevust. Sooviksin kiita raportööri Alojz Peterle' tehtud tööd raporti koostamisel ja eri paranduste lisamise otstarbel esitatud kompromissettepanekuid.
<P>
Sotsiaaldemokraatide ja demokraatide fraktsiooni variraportöörina Euroopa Parlamendis soovisin muu seas esile tõsta järgmisi probleeme: esiteks töökohal kantserogeenidega kokkupuutest põhjustatud vähktõvest tulenevatest surmajuhtumite suurenemine aastas, aga ka ravimiteteemalisele teabele parema juurdepääsu olulisus vähktõbe põdevate patsientide jaoks; REACH-määruse rakendamine ja kantserogeene hõlmava eriti probleemsete ainete loendi korrapärane ajakohastamine; toetus algatustele, millega taotletakse vähktõbe põhjustavaid kemikaale sisaldavate kaupade importi ja taoliste kemikaalide tuvastamise kontrolli intensiivistamine Euroopa Liidus; ja viimasena suuniste koostamine puudelisuse ühiseks määratluseks, mis hõlmaks krooniliste haiguste või vähktõve käes kannatavaid inimesi.
<P>
Need on probleemid, mida soovisime tõstatada, avaldades samas toetust raporti projektile.
<SPEAKER ID="603" NAME="Antonyia Parvanova">
fraktsiooni ALDE nimel. - Austatud juhataja! Kõigepealt lubage mul anda üle õnnitlused Alojz Peterlele raportiga tehtud hea töö eest, et tagada, et vähktõvevastane võitlus on jätkuvalt meie rahvatervise tegevuskava kõrgeim prioriteet. Numbreid ei ole tarvis korrata! Teame kõik, mis on rahvatervisega seotud sotsiaalsed ja majanduslikud kulud liidule juhul, kui me probleemiga järjekindlalt ei tegele ega tee kättesaadavaks sobivaid ressursse, eriti liikmesriikidevaheliste erinevuste ületamiseks.
<P>
Vähktõve põhjustatud haiguskoormus ähvardab meie rahvatervisesüsteemide jätkusuutlikkust ja sellele adekvaatselt reageerimiseks peaks EL kindlasti eestvedajaks hakkama. Ükskõik, kas räägime ennetusest, diagnoosist, ravist, teadusuuringutest või teabest, räägime muidugi partnerlusest, kuid tulemuslikult õnnestub meil võidelda vähktõve põhjustatud haiguskoormusega Euroopa ainult siis, kui kanname hoolt, et kõik sidusrühmad - ja iseäranis patsientide rühmad - on pikas perspektiivis kaasatud, kui tagame tõhusa hea tava vahetuse liikmesriikide vahel ja kui garanteerime, et taolise partnerluse toimimist jälgitakse ja toetatakse tähelepanelikult.
<P>
Loodan, et komisjon etendab oma rolli ja tagab, et partnerlus saavutab oma eesmärgid. Sooviksin rõhutada üht konkreetset punkti: üleskutse komisjonile kasutada olemasolevat Haiguste Ennetuse ja Tõrje Euroopa Keskust ja lisada selle mandaadile teised haigused peale nakkushaiguste. Arvan, et see tugevdaks kindlasti asjatundlikkust ja soovitusi.
<P>
Lõpuks tuleks vaadata tähelepanelikult ennetusele, diagnoosile ja hooldusele õigeaegse ja võrdse juurdepääsu küsimust, kui tahame tagada, et vähktõvevastane võitlus aitaks kaasa ka eesmärgile, et peaksime kõik pidama silmas tervisealaste ebavõrdsuste vähendamist Euroopas.
<P>
Volinik! Ootan huviga kohtumist teiega homme patsientide õiguste päeval, sest see on äärmiselt oluline kõikidele patsientide rühmadele, ja teie pühendumus läheb meile kõigile korda.
<SPEAKER ID="604" NAME="Kartika Tamara Liotard">
fraktsiooni GUE/NGL nimel. - (NL) Tänan, austatud juhataja, volinik ja raportöör! Vähktõbi on kohutav haigus, mille vastu halvimal juhul mitte midagi ette võtta ei saa. Õnneks aga saame meie midagi teha. Elame kauem ja kahjuks, mida kauem elame, seda suurem on oht, et meil tekib vähktõbi. Mida vanem on rahvastik, seda rohkem vähktõvejuhtumeid võib eeldada. Just seepärast peavad kõik liikmesriigid andma endast kõik, et rakendada tulemuslikku ja sotsiaalse fookusega tervisepoliitikat. Sihistatud ennetavad meetmed ennetavate sõeluuringute kavade ja taskukohaste vähktõvevastaste ravimite kaudu - see peaks olema meie tähelepanu keskmes.
<P>
Teine moment, mille osas saame midagi ära teha, on kantserogeensete ainete suur arv keskkonnas. Meil on kodudes igal pool toksiine: mõelge vaid asbesti, köögiriista ja isegi toidu sisalduvate toksiinide peale! ELil on tarvis oma kodanikke taoliste toksiinide eest kaitsta - ükskõik, kas see on tööstushuvide kahjuks või mitte. Olulisimad on kodanike huvid ja kodanike tervis!
<SPEAKER ID="605" NAME="Anna Rosbach">
fraktsiooni EFD nimel. - (DA) Austatud juhataja! Vähktõbi on levinud haigus, mille kohta tänu intensiivsetele teadusuuringutele on meil tekkimas suuri teadmisi. Teame, et inimesel võib olla geneetiline soodumus vähktõve tekkeks ja et vähemalt üks ensüüm on seotud haiguse vallandumisega. Stress, eluviis, kemikaalid ja viirused võivad samuti vähktõbe põhjustada. Tänavu sureb sellesse haigusesse eeldatavalt peaaegu kaks miljonit Euroopa kodanikku. Seega vähktõbe riikidevahelised piirid ei peata. Mul on seetõttu heameel, et komisjon on teinud algatuse koostada ambitsioonikas vähktõvevastane tegevuskava Euroopa tasandil. Mul on kaks küsimust. Mis on komisjoni seisukoht teadusuuringute osas? Kas eraldatud finantsressursid suudavad tagada tulemuslikud teadusuuringud ja mis taseme prioriteet neile antakse? Komisjon tõdeb, et sõeluuringute maht on nõukogu soovitusega võrreldes madal. Seetõttu on mu teine küsimus, kuidas muudetakse ambitsioonikas sihtmärk meie riikides tegelikeks patsientideks? Kas suudame realistlikult terves Euroopas oma sõeluuringute tulemuslikkust kahekordistada?
<SPEAKER ID="606" NAME="Claudiu Ciprian Tănăsescu" AFFILIATION="NI">
(RO) Alustuseks soovin avaldada tänu Alojz Peterlele raporti heaks tehtud jõupingutuste eest!
<P>
Meditsiinilistele andmetele vastavalt on vähktõbi suuruselt teine suremuse põhjus Euroopas, puudutades võrdselt mehi ja naisi. Euroopa Komisjoni osalemine vähktõvevastaste meetmete edendamiseks loodud partnerluses pakub sellest kohutavast haigusest puudutatuile ja nende peredele uut võimalust elada. Meie jaoks on eluliselt oluline jätkata kõigi oma jõupingutuste ühendamist, et rajada alalist koostööd nii erialateadmiste suurendamise kui ka taolistel juhtudel tekkivate uutele väljakutsetele lahenduste leidmise osas.
<P>
Vähktõvevastase võitluse Euroopa partnerlus peab seetõttu tagama ressursside, oskuste õige kasutamise, rääkimata rahast, mis kõikidele liikmesriikidele kättesaadav on. See peab tagama, et tulemused Euroopa Liidu eri riikides vähktõvevastasel võitlusel tehtud edusammudest tehtaks kättesaadavaks tervele Euroopale.
<SPEAKER ID="607" NAME="Edite Estrela" AFFILIATION="S&amp;D">
(PT) Austatud juhataja! Volinik! Vähktõvevastane võitlus peab olema prioriteet. Peaaegu 30% vähktõbedest saab vältida ja nende tagajärgi leevendada varajase tuvastamise ja ravi abil. Mõned vähktõveliigid puudutavad naisi ja mehi erinevalt. Iga aasta on Euroopa Liidus rohkem kui 275 000 rinnavähiga naist ja selle puhul on ilmnenud sagenemine, isegi noorte naiste seas. Iga aasta diagnoositakse 50 000 Euroopa naisel emakakaelavähk ja 25 000 sureb sellesse haigusse.
<P>
Sellele vaatamata on võimalik emakakaelavähk praktiliselt kõrvaldada, tehes ulatuslikult kättesaadavaks vaktsineerimis- ja läbivaatuskavad. Just seepärast on pakiline, et kõik liikmesriigid laiendaks oma vaktsineerimis- ja läbivaatuskavad kõikidele naistele, kes on neist kasu saamiseks õiges vanuserühmast. Samuti on vaja, et nad edendaks terviseteabekampaaniaid, tõstaks avalikkuse teadlikkust varase diagnoosi olulisusest ja teavitaks inimesi olemasolevatest kavadest ja teenustest. Seetõttu tervitan komisjoni algatust.
<SPEAKER ID="608" NAME="Elena Oana Antonescu" AFFILIATION="PPE">
(RO) Sooviksin ka raportööri tehtud tubli töö eest tänada! Komisjonist parlamendile edastatud teatisest lähtuvalt on Euroopa Liidus teostatavate vähktõve sõelkatsete arv alla poole uurimiste aastasest miinimumarvust, mida oleks saanud teostada. Arvan, et peame tagama, et vähktõve sõeluuringud oleksid juurdepääsetavad võimalikult paljudele inimestele, nii et sihistatud arvu saavutamine muutub teostatavaks.
<P>
Teadusuuringud selles vallas on näinud edusamme katsete hinna vähendamise ja vähktõve sõeluuringute täpsuse suurendamise osas biomarkerite kasutamise abil. Värske leiutis, mis sai auhinna rahvusvahelisel leiutiste näitusel Genfis, võimaldab teha sõelkatseid teatud vähktõveliikide puhul vähem kui kuue minuti jooksul hinnaga alla ühe euro. Tegemist on Rumeenia uurija Raluca-Ioana van Stade leiutatud anduriga, millega saab sõeluda välja vähktõve liigi enne sümptomite ilmnemist, pakkudes täpseimat meetodit turul, aidates seeläbi kaasa ravi suuremale edukusele.
<P>
Loodan, et komisjon ilmutab Teadusuuringute Ühiskeskuse kaudu leiutise vastu huvi, ja et see osutub soovitamiskõlblikuks diagnostiliste testimiste kavades kasutuselevõtmisel.
<SPEAKER ID="609" NAME="Petru Constantin Luhan" AFFILIATION="PPE">
(RO) Partnerlus, mille Euroopa Komisjon läinud aastal lõi, on eluliselt oluline vahend, arvestades, et vähktõbi on vereringesüsteemi haiguste järel tavalisim surma põhjus. Kahjuks on liikmesriikide vahel suuri erinevusi ravi ja ravile juurdepääsu osas. Värske statistika tõstis esile, et näiteks Kagu-Euroopas elavad mehed surevad vähktõppe kaks korda suurema tõenäosusega kui mehed Põhjala riikides.
<P>
Arvan, et on vaja Euroopa tasandil sekkumist Euroopa kodanike hüvanguks, et ennetada ELi liikmesriikides suuri erinevusi diagnostika ja ravi osas. Euroopa Komisjon peab eraldama selles valdkonnas raha teadusuuringuteks. Kordaminekuid, nagu rumeenlase Raluca-Ioana van Stade leiutis, mis on andur, mis suudab kindlaks teha vähktõve olemasolu inimorganismis molekulaartasandil, otse inimese verest, kasutades lihtsat, vähem kui kuus minutit kestvat menetlust, peab toetama ja täiel määral ära kasutama.
<SPEAKER ID="610" NAME="Olga Sehnalová" AFFILIATION="S&amp;D">
- (CS) Nagu paljud eelmised sõnavõtjad juba ütlesid, peab hõlmama tulemuslik vähktõvevastane võitlus meetmete täit ulatust, ennetusest sõeluuringuteni, sealhulgas diagnostikat, eriravi ja leevendavat hooldust. Sooviksin aga mainida selle haiguse üht teist väga olulist tahku: patsientide pered, kes on kaotamas võitlust vähktõve vastu. Pere peaks olema liikmetele leevendust, tuge ja julgustust pakkuvaks paigaks. On aga tohutult raske silmitsi olla progresseeruva haigusega ja peresid ei tohi selles raskes olukorras üksi jätta. Seetõttu, kui räägime vähktõvevastasest võitlusest, peame mõtlema samuti tingimustele väärikaks lõpuks. See peaks võtma nii süstemaatilise hoolitsuse ja nõu kuju, mida osutatakse peredele, kes on silmitsi raske pikaajalise hooldusega kodus, kuid lisaks ka ligipääsetavate spetsialiseerunud asutuste süsteemi kuju, mis pakuksid asjatundlikku ja eelkõige humaanset hoolitsust haiguse lõppjärkudes patsientidele.
<SPEAKER ID="611" NAME="Pat the Cope Gallagher" AFFILIATION="ALDE">
Austatud juhataja! Hinnanguliselt diagnoositakse iga aasta vähktõvega 3,2 miljonit Euroopa kodanikku ja praegused arengusuunad osutavad, et Euroopa rahvastiku vananedes diagnoosiga kodanike arv tõenäoliselt kahekordistub - kahjuks - järgmise 20 aasta jooksul.
<P>
Peame mõistagi vähktõvetaudi käsile võtma. Vähki põhjustab palju tegureid. Tahan oma arvamuse kokku võtta: et suitsetamine, ülekaalulisus, puu- ja juurviljade vähene tarbimine, füüsiline passiivsus ja ülemäärane alkoholitarbimine on soodustavad tegurid. Oluline on, et tervise edendamise strateegiaid Euroopa tasandil ja tõepoolest liikmesriikide tasandil tugevdataks ja neile tagataks vajalikud ressursid. Varajane tuvastamine on eluliselt oluline ja oleme näinud varajase tuvastamise olemasolu puhul, et on nii oluline, et paljud inimesed on ikka veel elus - nad ei oleks varajase tuvastamiseta ellu jäänud.
<P>
Vähktõvealaste teadusuuringute kaudu saab Euroopa Liit etendada juhtivat rolli: oluline on, et üle 750 miljoni euro on pühendatud vähktõvealastele teadusuuringutele seitsmendast raamprogrammist lähtuvalt, ja loodan, et lähiaastail on võimalik veel raha kättesaadavaks teha. Kokkuvõtteks soovin avaldada lugupidamist neile, iseäranis neile minu riigis, kes vähktõbe põdevatele patsientidele niivõrd võrratut hooldust pakuvad.
<SPEAKER ID="612" NAME="Angelika Werthmann" AFFILIATION="NI">
(DE) Austatud president! Head kolleegid! Tervis on väärtuslik asi, mida on oluline säilitada. Vähktõbi on üleilmne probleem, mis püsib jätkuvalt meditsiinilistest edusammudest hoolimata. Maailma Terviseorganisatsiooni hinnangutel põhjustas vähktõbi 2004. aastal 13% kõikidest surmadest. ELis tekib vähktõbi iga aasta ligikaudu 3,2 miljonil inimesel. Vähktõve peamised liigid on kopsu-, soole- ja rinnavähk. Sõeluuringud, iseäranis meie vananedes, etendavad tervise säilitamisel samuti olulist osa. Põhimõte, et ennetus on ravist parem, on leidnud siin tõendust. Parimate eduväljavaadetega kõige kulusäästlikum strateegia on sõeluuringud.
<SPEAKER ID="613" NAME="Seán Kelly" AFFILIATION="PPE">
(GA) Austatud juhataja! Kahtlemata on vähktõbi kohutav haigus ja, nagu nad minu riigis ütlevad, tapab see riiki, kuna iga päev sureb haigusse nii noori kui ka vanu. Statistika, mis näitab, et iga kolmas inimene võib jääda vähktõppe, kohutaks keda tahes. Samal ajal on teinud õppejõud, õed ja arstid, kes selle haigusega tegelevad, suuri edusamme. Tulevikus aga on oluline kulutada enam raha - iseäranis teadusuuringutele.
<P>
Euroopa Liidul on sellega seoses oluline roll: esiteks raha tagamisel teadusuuringuteks ja teiseks teadusuuringute korraldamisel ning iseäranis koostöö soodustamisel neid teadusuuringuid teostavate asutuste vahel. Kui seda teeme, oleme tulevikus teinud paremaid edusamme ja vähem inimesi jääb vähktõppe ja sureb selle tagajärjel.
<SPEAKER ID="614" NAME="Krisztina Morvai" AFFILIATION="NI">
(HU) Palun andestage mulle ebatavaliselt isikliku sõnavõtu eest, kuid samal ajal, kui oleme arutanud vähktõvevastase võitluse kava, ja paljud inimesed on rõhutanud, kuivõrd kohutav haigus see tegelikult on ja kui palju inimesi sellesse sureb, ei saanud ma parata ja meenutada, et neli aastat tagasi kannatasin samuti selle haiguse käes ja et täpselt samal aastaajal õnnestus mul vist püstitada mingisugune rekord onkoloogiaosakonna andmetel. Pealaest jalatallani rippus mu küljes 14 toru ja ma olin nädalaid intensiivravis. Olen aga nüüd siin, olen Euroopa Parlamendi liige, kasvatan kolme last ja mul on võimalik elada täit elu. Sooviksin kasutada oma lugu, et julgustada iseäranis naisi ja lisaks ka kõiki Euroopa kodanikke võtma ette sõeluuringuid. Oma kogemustest lähtuvalt sooviksin saata sõnumi kõigile haiguse käes kannatajaile, nende sõpradele ja peredele ning arstidele, et nad kunagi lootust ei hülgaks! Soovin neile parimat! Olen mõttes nendega!
<SPEAKER ID="615" NAME="John Dalli">
komisjoni liige. - (MT) Austatud juhataja! Olen väga rahul entusiasmiga, mida ilmutati täna parlamendis ühinemise suhtes selles kooskõlastatud võitluses vähktõve vastu. Sooviksin tänada Alojz Peterlet koostatud raporti eest ja samuti sooviksin tänada äsja sõna võtnud Krisztina Morvaid jagamast meiega lootusrikast tahku ja positiivseid tahke! Sellesse haigusse jäädes ei ole kõik veel kadunud. Tõstatatud on palju punkte. Paljusid mõtteid, mida parlamendis väljendasite, kaaluti komisjoni teatises, ja kinnitan teile, et täna esitatud ettepanekud ja need, mida mainite raportis, leiavad meie tegevuskavas väga hoolikat kaalumist.
<P>
Keskkonnaga seonduva tahu osas võin teatada, et keskkond on vähktõvevastases võitluses tõeliselt oluline tegur - tõepoolest määrav tegur. Peab aga samuti konstateerima, et kõrged standardid, mis meil hetkel Euroopas on, aitavad väga haiguse esinemissagedust vähendada. Seetõttu peaksime tõstma oma jõupingutusi, et tagada, et need kõrged keskkonnastandardid säilitataks. Samuti ei tohi me lakata rõhutamast teadusuuringute olulisust. Nüüd, kui farmaatsiatööstus kuulub minu portfelli ja minu vastutusalade hulka volinikuna, on palju suurem võimalus teha tööstustega koostööd ja võimalusel teadusuuringuid paremini koordineerida, tagades nõnda nende efektiivsust.
<P>
Üks sambaist, millele oma tööd lähemal viiel aastal rajada soovin, on turul kättesaadavate ravimite kõige laiem võimalik ligipääsetavus; üks suurimaid probleeme, mis meil Euroopas on - seda mainita ka täna siin, on ebavõrdsus tervishoiusektoris. Just seda peame eriti tagama: turule toodavate ravimite ligipääsetavust! Sooviksin teid veel kord tänada! Kokkuvõtteks lubage mul korrata, et peame kõik võimalikult palju tööd tegema, et veenda inimesi ennetuse olulisuses, näiteks rinnavähi sõeluuringute olulisuses, mida täna korduvalt mainiti. Kuna võimalus on olemas paljudes kui mitte kõikides Euroopa piirkondades, on oluline, et julgustaksime kõiki naisi seda protseduuri ette võtma.
<SPEAKER ID="616" NAME="Alojz Peterle">
raportöör. - (SL) Pean ütlema, et nautisin tõesti arutelu täna õhtul, ja avaldan teile siirast tänu toetuse ja läbimõeldud sõnavõttude eest! Mul on heameel, et oleme rääkinud niivõrd ulatuslikult ühisel keelel ja jagame samu eesmärke. Jagame teadlikkust haiguse laiemast kontekstist ja põhjustest, nagu jagame ka teadlikkust vajadusest ühendatud võitluse järele vähktõve vastu, olles üksteisega partnerlussuhtes.
<P>
Ajapiirangu tõttu ei olnud mul enne aega öelda midagi tervisliku eluviisi kohta. Arvan kindlalt, et meie, poliitikud, võiksime etendada olulist rolli eeskuju näitamisel ja meil on tarvis propageerida tervislikku eluviisi. Kuna mul endal on diagnoositud Krisztina Morvai omaga sarnane terviseprobleem, sooviksin teda veelgi soojemalt võidu puhul õnnitleda! Arvan, et niiviisi näitame, et vähktõbi ei pea ilmtingimata tähendama surmaotsust.
<P>
Sooviksin tänada volinik Dallit iseäranis tähelepanu ja kiirema tegutsemise teatavakstegemise eest, sest vähktõvel on oma dünaamika ja nii on ka meil tarvis dünaamiliselt tegutseda. Pakun volinikule oma teenuseid tihedaks koostööks ka tulevikus. Arvan, et meie senini koostöö on olnud eeskujulik ning et koos suudame saavutada palju enamgi.
<P>
Sooviksin öelda samuti, et varsti asutame uuesti liikmete rühma vähktõvevastaseks võitluseks, mida eelmisel ametiajal tunti lühendi MAC (Members Against Cancer) all. Arvan, et seekord, võib-olla veelgi tugevama rühmaga, asetame erilist rõhku ennetusele ja meie võitluse dünaamilisusele. Tänan ja soovin teile kõigile head õhtut!
<SPEAKER ID="617" NAME="Juhataja">
Arutelu on lõppenud.
<P>
Hääletus toimub homme.
<P>
Kirjalikud avaldused (kodukorra artikkel 149)
<SPEAKER ID="785" NAME="Cristian Silviu Buşoi  " AFFILIATION="ALDE">
kirjalikult. - Saan vaid tervitada komisjoni ettepanekut luua partnerlus võitluseks vähktõve vastu, mis on ELis tõsine terviseprobleem. Toetan täielikult raportööri lähenemist, ennetustegevusele erilise rõhu asetamist. Selles suhtes arvan kindlalt, et kõikehõlmavad riiklikud vähktõvevastase võitluse kavad on enam kui teretulnud. Olen selleteemalise koostöö poolt ka teadusuuringute vallas. Meil on tarvis kindlalt välja selgitada haigust tekitavad peapõhjused, et suudaksime välja selgitada peaelemendid, millele meil on tarvis ennetusjõupingutustes keskenduda. See on absoluutselt hädavajalik tulemusliku ennetustegevuse seisukohast. Arvan samuti, et oleks mõistlik rajada meie edaspidine tegevus olemasolevatele algatustele, nagu Euroopa vähktõvevastase tegevuskava või nõukogu soovitused sõeluuringute kohta rinna-, emakakaela- ja käärsoolevähi tuvastamiseks, mis on juba hea alus tegutsemiseks. Muidugi ei ole ennetus võimalik korralikul tasemel finantsressurssideta. Kutsun seetõttu liikmesriike üles eraldama ennetuskavadeks vajalikku raha, nii et sihtmärk vähendada uute juhtumite arvu 15% jääks realistlikuks.
<SPEAKER ID="618" NAME="Nessa Childers  " AFFILIATION="S&amp;D">
kirjalikult. - Tervitan soojalt algatust ja võimalusi, mida see pakub paljudele miljonitele eurooplastele, kes ennustuste kohaselt lähiaastail vähktõvest puudutatud on. Raportis sisalduvaks üheks olulisimaks sihtmärgiks on vähktõve põhjustatud haiguskoormuse järsk vähendamine 100% kaetuse saavutamise teel sõeluuringutes rinna-, emakakaela- ja pärasoolevähi tuvastamiseks 2015. aastaks, pakkudes ELi kodanikele 125 arstlikku kontrolli aastas. Vastutus peab liikuma ka meile Euroopa Parlamendi liikmetena, et kasutaksime oma ligipääsu meediakanalitele ja valijaskonnale, et paluda eurooplastel neid üliolulisi kontrolle ära kasutada. Jätkuvalt on ehmatav puudus teadmistest nii vähktõveriskide kui ka vähktõve sõeluuringute kohta. Ja ainult siis, kui sellest kahest tõsiasjast pidevalt teavitatakse, saadab algatust edu, mida see vajab ja mida Euroopa kodanikel hädasti tarvis on.
<SPEAKER ID="619" NAME="Elisabetta Gardini  " AFFILIATION="PPE">
kirjalikult. - (IT) See jõupingutus on üleilmne. Hoolimata aga teadmiste pidevast täiustumisest ja edusammudest ravi osas, on vähktõvevastane võitlus praegu ikka veel jätkuv väljakutse. See on väljakutse, mille kõrgusele peame jätkuvalt tõusma, rakendades oma parimaid ressursse, sest haiguse tagajärjed on laastavad suremuse mõttes, kuid ka seonduvad psühholoogilised, sotsiaalsed ja majanduslikud tahud.
<P>
Selge on, et lähenemine peab olema üleilmne mitte ainult teadusuuringute ja ravi osas, vaid ka ennetuse osas. Meil on tarvis saavutada kriitiline mass, luues tingimused, et tagada, et ühe inimese tulemusest saab meie kõigi pärand. Just seepärast on oluline luua vähktõvevastase võitluse meetme Euroopa partnerlus, mis hõlbustaks üksikute liikmesriikide seas teabevahetust ja koordineerimist. Võrgustikes teostatav töö peaks puudutama mitte ainult teadusuuringuid ja tervist, vaid ka haridust, toitumist, kommunikatsiooni ja keskkonda. See peaks taotlema kodanikuühiskonna osalemist ja panust, sealhulgas jõupingutust tutvustada inimestele tervislikke harjumusi ja eluviise. Komisjoni ambitsioonikat sihtmärki vähendada praegusest hetkest 2020. aastani neoplastiliste haiguste põhjustatud haiguskoormust 15% võib pidada realistlikuks ainult siis, kui seda metoodikat rakendatakse ja küllaldase rahastamisega toestatakse.
<SPEAKER ID="784" NAME="Anneli Jäätteenmäki  " AFFILIATION="ALDE">
kirjalikult. - (FI) Komisjoni teatist käsitlev raport pealkirjaga "Vähktõve vastu võitlemise meede: Euroopa partnerlus” on väga oluline ja ajakohane. Hetkel on vähktõbi Euroopas suuruselt teine surma- ja haiguspõhjus. Enam koostööd ja ressursse vähktõve uurimiseks ja ennetusraviks on väga oluline. Liikmesriikidel on tarvis kantserogeensed kemikaalid turult eemaldada ja asendada nad ohututega. Ennetavad sõeluuringud on vajalikud ja tulemuslikud ning selleks peab eraldama küllaldasi rahasummasid. Teavituskampaaniad tuleks suunata ka haridusasutustele. Vähktõvevastasel võitlusel peavad olema selged eesmärgid, mille suunas komisjonil ja liikmesriikidel on tarvis koostööd teha. Komisjonil ja liikmesriikidel peab olema julgust võtta kohustuseks investeeringuid tulevikus, vähktõve- ja selle ennetamise alaseid teadusuuringuid, sest pikas perspektiivis säästetakse nii raha kui ka inimelu.
<SPEAKER ID="620" NAME="Siiri Oviir  " AFFILIATION="ALDE">
kirjalikult. - (ET) Vähktõbi on ühiskonnale väga kulukas haigus, mille diagnoosimise ja ravi hind suureneb pidevalt ning mis sageli põhjustab pikaajalist töövõimetust, invaliidistumist ja enneaegset surma. Vaatamata meditsiini igakülgsetele saavutustele on vähktõve levik maailmas täna ikkagi väga epideemiline. Nii diagnoositakse igal kolmandal eurooplasel tema eluajal vähktõbi ja iga neljas eurooplane sureb selle haiguse tagajärjel. Vähktõve leviku tõkestamisel on oluline roll just liikmesriikidel ja eriti nende riiklikel vähktõve ennetamise strateegiatel. Kuna vähivastases võitluses on strateegiates fikseeritud tulemusi võimalik saavutada vaid läbi pikaajaliste ja järjepidevate tegevuste, siis kutsun kõiki liikmesriike üles mitte vähendama tänases majanduskriisis vähivastasesse võitlusesse ja nii esmase kui ka teisese ennetuse vajadusteks suunatavaid rahalisi vahendeid. Tänane kokkuhoid muutub homme mitmekordseks kuluks. Vähivastases võitluses on suur roll just ennetavatel meetmetel, kuna kolmandikku vähijuhtumitest on just ennetustegevuse abil võimalik ära hoida. Üheks oluliseks kohaks ennetavate tegevuste puhul pean ka soopõhiste vähivormide alase teadlikkuse tõstmist, vaja on tõsta nii ennetustaset kui ka edendada nende haiguste sõeluuringuid. Oma kõne lõpetuseks tahaksin tervitada komisjoni ettepanekut käivitada Euroopa partnerlusalgatus vähivastaste meetmete võtmiseks ajavahemikus 2009-2013, toetamaks liikmesriikide vähivastast tegevust. Vaid läbi ühiste pingutuste võime selles võitluses saavutada edu sellise vaenlase vastu nagu vähktõbi.
