<CHAPTER ID="017">
ELi Doonau piirkonna strateegia rakendamine (arutelu)
<SPEAKER ID="159" NAME="Juhataja">
Järgmine päevakorrapunkt on arutelu järgmiste küsimuste üle:
<P>
suuliselt vastatav küsimus, mille esitasid komisjonile S&D fraktsiooni nimel Silvia-Adriana Ţicău, Constanze Angela Krehl, Hannes Swoboda, Adrian Severin, Ivailo Kalfin, Karin Kadenbach, Olga Sehnalová, Rovana Plumb, Csaba Sándor Tabajdi, Evgeni Kirilov, Katarína Neveďalová, Vasilica Viorica Dăncilă, Daciana Octavia Sârbu, Ioan Mircea Paşcu, George Sabin Cutaş, Britta Thomsen, Corina Creţu, Claudiu Ciprian Tănăsescu, Ioan Enciu, Cătălin Sorin Ivan, Mario Pirillo, Kinga Göncz, Marc Tarabella, Françoise Castex, Victor Boştinaru, Inés Ayala Sender, Bogusław Liberadzki, Jo Leinen, Michael Cashman, Brian Simpson, Saïd El Khadraoui, Thijs Berman, Eider Gardiazábal Rubial, Ismail Ertug, Edit Herczog, ALDE fraktsiooni nimel Michael Theurer, Vladko Todorov Panayotov, Renate Weber, Sophia in 't Veld, Jan Mulder, Gesine Meissner, Jorgo Chatzimarkakis, Catherine Bearder, Viktor Uspaskich, Wolf Klinz, Nadja Hirsch, Cristian Silviu Buşoi, Giommaria Uggias, Ramona Nicole Mănescu, Adina-Ioana Vălean, Hannu Takkula, Jürgen Creutzmann, Alexander Alvaro, Holger Krahmer, Verts/ALE fraktsiooni nimel Reinhard Bütikofer, Michael Cramer, Eva Lichtenberger, Barbara Lochbihler, Heide Rühle, Elisabeth Schroedter, Isabelle Durant ning ECR fraktsiooni nimel Peter van Dalen ja Oldřich Vlasák ELi Doonau piirkonna strateegia rakendamise kohta - B7-0013/2011);
<P>
suuliselt vastatav küsimus, mille esitasid komisjonile PPE fraktsiooni nimel Tamás Deutsch, Lambert van Nistelrooij, Danuta Maria Hübner, Marian-Jean Marinescu, Iosif Matula, Andrey Kovatchev, János Áder, Zoltán Bagó, Kinga Gál, Béla Glattfelder, András Gyürk, Ágnes Hankiss, Lívia Járóka, Ádám Kósa, Csaba Őry, Ildikó Gáll-Pelcz, György Schöpflin, László Surján, József Szájer, Edit Bauer, Alajos Mészáros, Csaba Sógor, László Tőkés, Iuliu Winkler ja Elisabeth Jeggle ELi Doonau piirkonna strateegia kohta - B7-0011/2011).
<SPEAKER ID="160" NAME="Silvia-Adriana Ţicău">
küsimuse esitaja. - (RO) Austatud juhataja! Komisjon avaldas 8. detsembril 2010. aastal Euroopa Liidu Doonau piirkonna strateegia ning selle juurde kuuluva tegevuskava, mille Euroopa Ülemkogu peaks võtma vastu Ungari eesistumisajal.
<P>
Euroopa Parlament on aidanud strateegiat välja töötada oma 20. jaanuari 2010. aasta resolutsiooniga ning Doonau foorumi raames tegutsemise kaudu. Parlament osaleb ka edaspidi aktiivselt strateegia rakendamises ja ajakohastamises.
<P>
Euroopa Liidu Doonau piirkonna strateegia koostati kohalike, piirkondlike ja riiklike ametiasutustega, samuti kodanikuühiskonna ning akadeemiliste ja äriringkondade esindajatega toimunud ulatuslike konsultatsioonide tulemusena. Nende osa on veelgi suurem strateegia rakendamise protsessis. Strateegia kinnitab vajadust liikuvuse ja koosmodaalsuse järele, samuti vajadust investeerida laevatamise ja ühenduste parandamisse, multimodaalsete sadamate arendamisse ja uute tehnoloogiate kasutamisse, et muuta Doonau puhtamaks ja aidata kiiremini kõrvaldada takistusi laevade vabalt liikumiselt.
<P>
Piirkonnale toovad kasu Doonau piirkonnaga seotud TEN-T projektide lõpuleviimine, turismi ja energiataristu arendamine, loodusõnnetuste ja kliimamuutuste ennetamine ja nende vastu võitlemine ning kultuuri- ja akadeemilised vahetused. Võttes arvesse Doonau piirkonna keerukat ökosüsteemi ja bioloogilist mitmekesisust, on oluline, et kooskõlas ühisavaldusega laevaliikluse ja keskkonnakaitse kohta Doonau jõgikonnas oleksid olemas lõimitud projektimeeskonnad ja kõiki rahuldavad lahendused nii laevatamise parandamiseks kui ka keskkonnakaitse tagamiseks.
<P>
Meil on hea meel selle üle, et 3. veebruaril nimetati ametisse prioriteetsete valdkondade koordinaatorid, ning me palume neil töötada välja tööprogrammid ja määrata kindlaks nõutavad rahalised vahendid ning parandada koostööd riikide ja piirkondade vahel, et me saaksime strateegia rakendamisega kohe jätkata. Liikmesriikidel on võimalus oma rakenduskavad läbi vaadata ja suunata kasutamata rahalised vahendid Doonau piirkonnaga seotud prioriteetsetele projektidele. Peale selle peaksid tulevast mitmeaastast finantsraamistikku käsitlevad sätted sisaldama erisätteid makropiirkondlike strateegiate jaoks.
<P>
Lugupeetud juhata, lõpetuseks soovin ma öelda, et pidades silmas Musta mere ja Põhjamere vahelist ühendust Reini, Maini kanali ja Doonau kaudu, kutsume üles laiendama Euroopa Liidu Doonau piirkonna strateegiat ka Musta mere piirkonnale.
<SPEAKER ID="161" NAME="Ramona Nicole Mănescu">
küsimuse esitaja. - (RO) Austatud juhataja! Euroopa Liidu Doonau piirkonna strateegia on lõimitud strateegia, mis ühendab erinevad Euroopa poliitikad, keskendudes kogu kõnealust makropiirkonda mõjutavatele peamistele probleemidele. Euroopa Demokraatide ja Liberaalide Liidu fraktsiooni töö eesmärk on laevatatava kanali laiendamisega parandada kaubavedu, sadamate läbilaskevõime suurendamisega arendada Doonau kallastel asuvaid linnu ning arendada multimodaalse transpordi toetamiseks vajalikke terminale ja asjakohaseid taristuid, rääkimata sellest, et väikeseid ja keskmise suurusega ettevõtjaid innustatakse taotlema juurdepääsu Euroopa vahenditele.
<P>
Soovin rõhutada Doonau piirkonna riikide majanduste üsna erilist omavahelist sõltuvust ning investeeringute tähtsust mitte üksnes info- ja kommunikatsioonitehnoloogiasse, vaid ka väikestesse ja keskmise suurusega ettevõtjatesse ja nende uurimistegevusse, et tagada jätkusuutlik areng ja tõhusus ning suurendada keskkonnasäästlikku majanduskasvu. Kui me tahame Doonau-äärsetes liikmesriikides saavutada majanduskasvu ja luua töökohti, peame looma tingimused kõnealuse strateegia edukaks rakendamiseks mitte üksnes kohalike ametiasutuste, vaid ka avaliku ja erasektori partnerluste kaasamisega.
<P>
Liikmesriigid peavad määrama kindlaks prioriteetsed arenguvaldkonnad ja valmistama aegsasti ette asjakohased lõimitud projektid, mille puhul kasutataks ära kõik kättesaadavad Euroopa rahalised vahendid ja eelkõige piirkondliku koostöö võimalused. Sellega seoses leian, et me peame täpselt teadma, milline on Euroopa Komisjoni tegevuskava seoses kõnealuse strateegia rakendamisega ning selleks kasutusele võetud juhtimismudel.
<SPEAKER ID="162" NAME="Elisabeth Schroedter">
küsimuse esitaja. - (DE) Austatud juhataja, lugupeetud volinik, kallid kolleegid! Kõikehõlmav Doonau piirkonna strateegia, mis ühendab kõiki selle mõjupiirkondi, nende elanikke ja liikmesriike, on majandusele suureks tõukeks ning sellel on hiigelsuur potentsiaal kogu Doonau piirkonna jätkusuutliku arengu tagamiseks. Majanduslikke ja ökoloogilisi aspekte saab tasakaalustada mõistuspäraselt, võttes suuna tulevikule. Sotsiaalseid probleeme on võimalik koos lahendada. Kogu Doonau piirkonna bioloogilist ja kultuurilist mitmekesisust saab edukalt turustada ühiste turismiprojektide kaudu. Kõige olulisem punkt on siiski, et selline koostöö peaks eeskätt olema suunatud laastavate üleujutuste ärahoidmisele. Me mäletame kõik neid aastaid, mil paljud piirkonna osad pidid kannatama puudust ja viletsust. Seepärast on oluline, et jõeäärsed madalamad ja kõrgemad piirkonnad teeksid koostööd Euroopa Liidu ühise Doonau piirkonna strateegia raames eesmärgiga säilitada jõe looduslik eripära.
<P>
See ei tähenda, et uuendused ja progress tuleb unustada. Mineviku eksimustest on ju nende kordamise asemel lõppude lõpuks siiski võimalik õppida. Seepärast tuleb laevu kohandada jõele vastavaks, mitte vastupidi. Meile on antud suur võimalus, sest meil on olemas tehnilised eksperditeadmised ning piirkonna potentsiaal on väga suur. See võib hõlmata enneolematult mahukaid uuendusi ja kogu jõgikonna ülemaailmset turundusstrateegiat.
<P>
Sellega seoses näib mulle samuti oluline, et Euroopa Parlament peaks oma resolutsiooniga tegema komisjoni ettepanekus ühe paranduse: nagu ka Läänemere piirkonna puhul, on juba olemas tähtis rahvusvaheline leping, mis aitab teha koostööd jõega seonduvates küsimustes; see leping tähistab konsensust ning just selle tulemusena on tehtud käesolev ühisavaldus, mis võimaldab jõe kaitsmist, nähes samal ajal ette selle arengu laevade transporditeena. On väga oluline, et komisjon ei läheks sellest kaugemale.
<P>
Selleks on meil vaja sõltumatuid eksperte ja eelkõige läbipaistvust. Läänemere piirkonnas omandatud kogemus näitas, et läbipaistvusel ja kohalike elanike osalemisel on suur osa selle tagamisel, et jõe piirkonnas võetud meetmetel on üldine toetus, et me teeme oma tööd tulevasi põlvkondi silmas pidades ning et koostööl põhinev käsitlus on edukas.
<P>
On mõttekas kasutada kättesaadavaid vahendeid ning mõelda, kas kõik algselt kavandatud meetmed olid õiged ja kuidas võtta parandusmeetmeid kogu Doonau piirkonda hõlmava ratsionaalse ning ökoloogiliselt ja majanduslikult tasakaalus oleva koostöö ja arengu tagamiseks.
<SPEAKER ID="163" NAME="Oldřich Vlasák">
küsimuse esitaja. - (CS) Austatud juhataja! Makropiirkondlikud strateegiad on eeskätt poliitiline instrument, mis esindab ühte võimalikku piirkondliku koostöö vormi. Need strateegiad peaksid olema olemasolevate algatuste, programmide, finantsinstrumentide, koostööplatvormide ja institutsioonide tõhusa kasutamise vahend. Makropiirkondlikud strateegiad peaksid samuti olema liidu ja selle siseturu parema toimimise raamistikuks ning tagama platvormi korporatiivsete võrgustike loomiseks. Need peaksid aitama ratsionaliseerida ja paremini struktureerida juurdepääsu hankemenetlustele, mis on Euroopa suuremaid piiriüleseid geograafilisi üksusi vaevav küsimus. Nii hankemenetlused kui ka instrumendid tuleb siiski selgelt määratleda.
<P>
Meie, Euroopa Konservatiivide ja Reformistide fraktsiooni seisukohast on ELi tasandil elutähtis, et makropiirkondlike strateegiate kontseptsioon oleks teiste poliitikate suhtes koostatud struktureeritud ja süsteemsel moel. Seepärast on soovitatav valida sellele küsimusele strateegiline käsitlus, eelkõige seoses strateegiate arvuga ning projektide ja juhtimise laadi ja kontsentratsiooniga.
<P>
Me toetame makropiirkondlike strateegiate ideed, sealhulgas Doonau piirkonna jaoks, tingimusel, et nõukogu jätkab heakskiidetud põhimõtete ehk niinimetatud kolme neutraalsuse järgimist: eelarveline ja finantsneutraalsus, õigusloome neutraalsus ja institutsionaalne neutraalsus.
<P>
Makropiirkondlike strateegiate roll ja tulevik võivad olla seotud Euroopa rahaliste vahendite tulevast kasutamist käsitleva aruteluga, kuigi meie arvates ei ole vaja muuta praegust arutelu mõttevahetuseks ühtekuuluvuspoliitika tulevase struktuuri üle ning tulevases finantsperspektiivis üksikute riikide jaoks ette nähtud võimalike finantseraldistega seotud ootuseks. Makropiirkondlikud strateegiad ei tohiks mõjutada ühtekuuluvuspoliitika tulevast ülesehitust, välja arvatud riikideülese koostöö puhul, või üksikute eesmärkide jaoks ette nähtud rahaliste eraldiste tegemist.
<SPEAKER ID="164" NAME="Tamás Deutsch">
küsimuse esitaja. - (HU) Austatud juhataja, lugupeetud volinik, kallid kolleegid! Millest siiski käib jutt, kui me räägime Euroopa Doonau strateegiast ja Doonau piirkonnast? See piirkond ühendab 14 Euroopa riiki ja 115 miljonit Euroopa kodanikku. Võib ehk liialdusteta öelda, et Euroopa Doonau piirkonna strateegia on tulevikustrateegia; mitte lihtsalt Kesk-Euroopa tuleviku või isegi mitte Euroopa Liidu tuleviku strateegia, vaid laiemalt kogu Euroopa tuleviku strateegia. Selles ei vaadata pelgalt tagasi, ei otsita lahendusi minevikust kaasa toodud probleemidele, vaid sellega püütakse luua sellise koostöö valem, mille abil tulla toime tulevikuülesannetega. Doonau piirkonna strateegia koostamisel kasutasime meetodit, mida me ei ole ammu kasutanud ning mis on meil võib-olla aidanud viia Euroopa Liit, Euroopa Liidu algatus, Euroopa kodanikele tõeliselt lähemale, sest komisjonil kulus väga palju aega, et töötada välja oma kontseptsioon, mis kuulutati välja eelmise aasta detsembris ning mille koostamisel kuulas komisjon ja võttis arvesse väga paljude sidusrühmade arvamust.
<P>
Samavõrd oluline küsimus on, et kriis - majandus- ja finantskriis - mõjutas rängalt Doonau piirkonna riike ja regioone ning seal elavaid inimesi, mistõttu peab Doonau piirkonna strateegia hõlmama kriisist taastumise aspekte, mille keskmes peab igal juhul olema tööhõive suurendamine. Usun, et meie kõik siin Euroopa Parlamendis oleme valmis toetama Euroopa Ülemkogu praegust eesistujariiki Ungarit, kelle arvates on ühelt poolt üha jõukamaks muutuva Doonau piirkonna arendamise ja teiselt poolt elamiskõlbliku Doonau piirkonna strateegia äärmiselt oluline. Sellest seisukohast on koostööstrateegia elluviimiseks väga tähtis, et meie käsutuseks oleksid ELi rahalised vahendid, mida Doonau piirkonna strateegiaga hõlmatud liikmesriigid ei ole oma ühtekuuluvuspoliitika rakendamiseks veel kasutanud.
<SPEAKER ID="165" NAME="Johannes Hahn">
komisjoni liige. - (DE) Lugupeetud juhataja! Komisjon on väga entusiastlik. Seepärast asusime koos asjaomaste piirkondade ja liikmesriikidega suure heameelega strateegiat välja töötama. Me esitasime strateegia kavandi eesmärgiga tõhustada olulisel määral koostööd piirkondade ja liikmesriikidega ning parandada elatustaset. Strateegia prioriteetide, nimelt liikuvuse, keskkonna ja selle olukorra parandamise ning jõukuse suurendamise suhtes valitseb üldine üksmeel.
<P>
Mul on väga hea meel, et parlament on korduvalt kiitnud heaks kõnealuse makropiirkondliku strateegia kohta võetud lõimitud käsitlusviisi ning seda toetanud. Nagu näitab ka Läänemere piirkonna strateegia, on väga oluline kõigi asjaosaliste aktiivne osalemine nii kohalikul, riiklikul ja piirkondlikul kui ka Euroopa tasandil. Kuid oma osa peavad täitma ka kodanikuühiskond, äriringkonnad ja kõik teised. See näib Doonau piirkonna puhul paika pidavat. Siin on vaja tõeliselt kestlikku arengut. Seepärast on näiteks kolm prioriteetset valdkonda üheteistkümnest seotud vee kvaliteedi parandamisega, looduskaitsega ning riskide maandamise ja üleujutuste ökoloogiliselt tõhusa ennetamise meetmetega mitte üksnes Doonau, vaid ka selle lisajõgede jaoks.
<P>
Meid ootab enneolematu võimalus. Ärgem unustagem, et Doonau on kindlalt maailma kõige rahvusvahelisem jõgi. See läbib kümmet riiki. Maailmas pole ühtegi teist jõge, mille kallastel oleks nii palju riike. Sel põhjusel on väga tähtis, et me kasutaksime institutsionaalse koostöö ja uute institutsioonide loomise võimalusi - pidades eelkõige silmas asjaolu, et makropiirkondlik strateegia hõlmab kaheksat ELi liikmesriiki ja kuut ELi mittekuuluvat riiki.
<P>
Räägime rahastamisest. Selle juures on oluline, et kasutatakse juba kättesaadavaks tehtud ressursse. Selleks on programmitöö käimasoleva kavandamise raames palju võimalusi. Eesmärk on ühendada rakenduskavad sellisel arukal moel, et teatavate projektidega, mida saab ellu viia ainult piirkondadeüleselt, saaks teha tööd samal ajal. Paljude mitme- või kahepoolsete arutelude käigus räägin ma inimestele, et nad peaksid juba nüüd alustama ettevalmistusi järgmise rahastamisvooru taotluste esitamiseks, kaaludes, milliseid projekte saab rakendada ühiselt ja milliseid rahalisi ressursse selleks võib vaja minna.
<P>
Oluline on samuti kasutada ära piirkonnas olemasolevad täiendavad ressursid, nagu Euroopa Investeerimispanga poolt kolmeks aastaks antud 30 miljardit eurot. Olen kindel, et meil õnnestub veel täna käsitleda otseselt paari nendest konkreetsetest küsimustest. Komisjon omalt poolt tegeleb selle altpoolt ülespoole arenenud strateegia järelevalve ja toetamisega. Kokku kutsutakse kõigi liikmesriikide esindajatest koosnev kõrgetasemeline töörühm, kellele esitatakse regulaarseid eduaruandeid. Toimuvad jätkukonverentsid, esitatakse aruandeid järelmeetmete kohta ja nii edasi. Eelkõige koostatakse konkreetseid meetmeid ja tähtaegu sisaldav tegevuskava ning on oluline, et neis küsimustes on tagatud toetus.
<P>
Lõpetuseks tahan pöörduda teie kui kohalike esindajate poole eesmärgiga tagada, et täna juba arutlusel olnud, hinnangu saanud ja heaks kiidetud arvukaid meetmeid tõepoolest ka rakendatakse, et kõik meie ühised kavatsused tegelikult vilja kannaksid.
<SPEAKER ID="166" NAME="Marian-Jean Marinescu">
fraktsiooni PPE nimel. - (RO) Austatud juhataja! Euroopa Rahvapartei (kristlike demokraatide) fraktsioonil on hea meel komisjoni koostatud dokumendi üle ning ta toetab selle heakskiitmist Ungari eesistumisperioodil. Usume, et strateegia tõhusaks rakendamiseks on kolm põhilist eeltingimust: prioriteetide ja ühiste projektide loetelu, kooskõlastamine komisjoni tasandil ning asjakohane rahastamine, et me saaksime saavutada ühise eesmärgi.
<P>
Miks on vaja prioriteetide loetelu? Selle põhjus on, et kõnealune loetelu - ühiselt ja samal ajal elluviidavate projektide loetelu - peaks olema kättesaadav kõigile asjassepuutuvatele riikidele, et suurendada piirkonna majandusarengut ja muuta piirkond selle tulemusena atraktiivsemaks. Kõik partnerid peavad rakendama neid selgelt kindlaks määratud projekte, millel on ühised prioriteedid ja mida kõik osalejad rakendavad samal ajal. Järgmine punkt on kooskõlastamine. Euroopa Liidu kogemus seoses Läänemere piirkonna strateegia rakendamisega on tõestanud vajadust luua ELi tasandil asjakohane raamistik, et tagada strateegia sidusus. Kooskõlastusraamistik ei tohiks mõjutada vastutust piirkondlikul ja kohalikul tasandil, vaid tagama asjakohaste prioriteetide rakendamise.
<P>
Vaja ei ole rohkem raha, uusi institutsioone või uusi õigusnorme. Vaja on strateegiat, mis põhineb ühistel prioriteetidel, heal kooskõlastamisel ja tõhusal rahastamisel. See kava tuleb ellu viia ning struktuuriprogrammides juba ette nähtud ressursse tuleb täiendada nii asjaomaste riikide panusega kui ka võimalusega suunata ümber muude valdkondade kasutamata vahendid.
<P>
Austatud volinik, te tegite ettepaneku tulevase ühtekuuluvuspoliitika lepingu kohta. Ehk võiksite teha seda ka seoses Doonau strateegia rakendamisega.
<SPEAKER ID="167" NAME="Csaba Sándor Tabajdi">
fraktsiooni S&D nimel. - (HU) Austatud juhataja! Meil veab, et vastutavaks volinikuks on Johannes Hahn. Ka tema on pärit Doonau piirkonna riigist ning nii eesistujariiki Ungarit kui ka Euroopa Komisjoni ootab kahtlemata ees suur töö, et leida tasakaal 11 poliitikavaldkonna vahel. Lugupeetud volinik ja auväärsed kaasparlamendiliikmed! Prioriteete on liiga palju. Kuidas on võimalik luua tasakaal ja harmoonia nende erinevate prioriteetide vahel? Minu sõnad ei tugine kahtlustele, sest ka mina tahan näha selle strateegia õnnestumist, ning strateegia parim omadus on, et see innustab ja sunnib Doonau piirkonna riike tegema koostööd valdkondades, kus koostöö on sageli olnud puudulik. Samal ajal on küsitav, kuidas ühtlustada Doonau strateegia mõnikord vastuolulisi eesmärke, nagu vee kvaliteedi, keskkonnaseisundi, laevatatavuse ja energiakasutuse parandamine või ökoturism. Sel põhjusel on komisjonil vaja teha väga palju tööd, et saavutada kooskõla 11 riigi ja 11 poliitikavaldkonna vahel pärast strateegia vastuvõtmist juunikuus.
<SPEAKER ID="168" NAME="Filiz Hakaeva Hyusmenova">
fraktsiooni ALDE nimel. - (BG) Austatud juhataja! Doonau piirkonna strateegia on kavas heaks kiita nõukogu aprillikuisel istungil. See on sõnumiks üldsusele, et küsimusega tegelemisele ei seata mingeid takistusi.
<P>
Praktikas aga seisavad piirkonna liikmesriigid ja ELi mittekuuluvad riigid silmitsi paljude raskustega, mis on seotud mitte ainult prioriteetide tegeliku rakendamise ja kooskõlastamisega, vaid samuti rahastamise, rahaliste vahendite eraldamise, aruandluse ja rakendamise järelevalvega. See kehtib eelkõige suurte piiriüleste taristuprojektide puhul.
<P>
Usun, et komisjon peaks hoolikalt analüüsima Doonau strateegia raames elluviidavate projektide järelevalve küsimust mitte üksnes seoses finantsdistsipliiniga, vaid ka tähtaegadest kinnipidamise, lepingulise tegevuse ja tulemuste kvaliteediga. On vaja sätestada kindlad ülesanded seoses sellega, kes, kuidas ja kus jälgib võetud kohustuste täitmist, kuidas teatatakse probleemidest ning kuidas probleeme analüüsitakse ja lahendatakse.
<P>
Üks oluline küsimus on ka strateegia rakendamise tulemustest teatamine ja nende avaldamine. Läbipaistvus ja juurdepääs teabele projektide rakendamise ajal on väga oluline nii projekti koordinaatorite ja töövõtjate vahelise tegeliku sisemise juhtimisprotsessi seisukohast kui ka Euroopa Liidu kodanike jaoks.
<P>
Enne strateegia koostamist toimusid laiaulatuslikud arutelud ja konsultatsioonid prioriteetide ja strateegia raames elluviidavate tegelike projektidega seotud küsimustes. See kasvatas Euroopa avalikkuse huvi projektide vastu. Kuidas teavitatakse avalikkust strateegia edusammudest või strateegiast üldse ning milline on avalikkuse järelevalve mehhanism? Ka sellele küsimusele tuleb vastus leida Euroopa tasandil.
<P>
Seepärast usun, et arutelusid ja teavituskampaaniaid tuleb jätkata. On oluline säilitada avalikkuse osalus selles auahnes Euroopa projektis, mille õnnestumist me kõik näha tahame.
<SPEAKER ID="169" NAME="Barbara Lochbihler">
fraktsiooni Verts/ALE nimel. - (DE) Austatud juhataja! On tähtis, et strateegia koostamine oleks avatud protsess ning et käputäiel mõjuvõimsatel osalejatel ei lubataks tulemust dikteerida. See tähendab, et meil on vaja lahendada ka huvide konflikt. Ei ole võimalik tagada, et veeteede arendamise kõik vormid oleksid kooskõlas eesmärgiga kaitsta Doonau piirkonna ainulaadset looduspärandit. Peamine on kasutada meie käsutuses olevaid tehnilisi võimalusi ning kohandada laevu jõele vastavaks, mitte vastupidi.
<P>
Ma osutan siinkohal Doonaule, mis voolab vabalt läbi Baierimaa. Usun, et me peaksime jõuliselt kritiseerima asjaolu, et komisjoni teatises ei püüta järgida tehnilise teostatavuse ja kõige keskkonnasäästlikuma lahenduse põhimõtet. Vastupidi seni esitatud soovitustele on komisjon nüüd nõuks võtnud pühenduda arengule, mille tulemusena saavad 4B-tüüpi laevad seilata kogu jõel alates 2015. aastast. See põhjustab vältimatut vastuseisu, kuigi see poleks vajalik, kui saavutataks üksmeel selle kohta, kuidas kasutada ära olemasolevaid tehnilisi võimalusi, kaitstes samal ajal looduskeskkonda. See eelnev otsus tuleks iga hinna eest tühistada.
<P>
Samuti tahan ma kutsuda üles siduma ELi romade strateegia Doonau piirkonna strateegiaga. Parlamendi resolutsioon peaks seda kajastama.
<SPEAKER ID="170" NAME="Jaroslav Paška">
fraktsiooni EFD nimel. - (SK) Austatud juhataja! Eelmise aasta lõpus esitas Euroopa Komisjon teatise - Euroopa Liidu Doonau piirkonna strateegia tegevuskava. Teatise punktis 2.1 on juttu uutest ülesannetest ja võimalustest, mida asjaomaste riikide ühine kooskõlastatud käsitlusviis võiks kõnealuse piirkonna arengule anda.
<P>
Üks nendest on Doonau veetee kasutamine tõhusaks ja keskkonnasäästlikuks kaubaveoks. Me teame, et jõe praegune transpordijõudlus ei kasuta kaugeltki ära kogu oma potentsiaali. Kuid võttes arvesse laiarööpmelise raudtee ehitamist kaupade veoks Vladivostokist kogu Aasiasse, Kaspia mere piirkonda, Venemaale, Ukrainasse ja Bratislava lähedal Viinis asuvasse sadamasse, siis suureneb Doonau veeteede tähtsus tõenäoliselt väga järsult. Piirkonna majanduskasvu elavdamiseks ja sellele tõuke andmiseks on minu arvates seepärast vaja veel kord läbi vaadata kavandatavad keskkonnaalased veetaristu projektid, mis võimaldab vähendada üleujutustega seonduvaid riske ja tagajärgi ning samuti parandada jõe laevatatavust, pakkudes samas taastuvatest energiaallikatest toodetud odavat ja puhast elektrienergiat. Sellise taristu puhul on kahtlemata otstarbekas kasutada ära seni kasutamata rahalised vahendid, eelkõige Ühtekuuluvusfondi vahendid, kui me leiame selleks sobiva mehhanismi.
<SPEAKER ID="171" NAME="Lambert van Nistelrooij" AFFILIATION="PPE">
(NL) Austatud juhataja! On tervitatav, et me kiirendame Doonau strateegiaga tegelemist. Me teame, et valitsevad suured probleemid, keskkonnaprobleemid, pinnase erosioon, vee kvaliteet, ning - mis kõige olulisem - me ei kasuta piisavalt ära potentsiaali, mida see piirkond kodanikele ja ettevõtetele pakub.
<P>
Euroopa Parlamendi Hollandist pärit liikmena ma tean, et meil oli Reini kohta samasugune käsitlusviis. Vee kvaliteedi parandamine, transpordi ja turismi toimimine ning põllumajandus käivad käsikäes. Lõimitud käsitlusviisist on tõepoolest abi, kui valdkonnad üksteisele vastu ei tööta.
<P>
Käsitlen nüüd õigusliku aluse küsimust. Tugevdatud territoriaalse ühtekuuluvuse õiguslik alus on sätestatud aluslepingus. Selle uue artikliga antakse võimalus teha head koostööd 14 osaleva liikmesriigi vahel ja piiriüleselt. Ühtekuuluvuspoliitika 3. eesmärgi kohased õigusaktid on suurepärane alus, sest need hõlmavad kohalike omavalitsuste piirkondi, äriühinguid ja kodanikke. Euroopa Rahvapartei (kristlike demokraatide) fraktsioon ütleb sellele strateegiale jah voliniku äsja nimetatud kolmel tingimusel: puudub vajadus uute struktuuride, uute õigusraamistike ja uute eraldi rahaliste vahendite järele. Kuid me ütleme jah olemasolevate ja Euroopa Investeerimispanga vahendite kasutamisele.
<P>
Praegu veel katseetapis olevad makropiirkonnad ei tohi Euroopa haldamist keerukamaks muuta. Ei. Piirkond, liikmesriik ise jääb alguspunktiks ning me kasutame seda raha ja neid vahendeid paremini. Ma arvan, et siis me suudame töötada väga tõhusalt nende tegevusprogrammidega, mis pakuvad nõu ja abi ning mida toetab Euroopa Komisjon.
<P>
Neil tingimustel jätkub praegu töö Läänemere piirkonna strateegiaga. See töö sujub, nüüd järgneb sellele Doonau ja peagi Atlandi ookeani rannik.
<P>
Täna hommikul rääkisin ma Hollandi laevakaptenite ühinguga Schuttevaer; nende sõnul saab 10% Reini transpordist alguse Doonault. Me võiksime seda osakaalu ilma vaevata suurendada, kui me kasutaksime paremini ära seda Põhjamere ja Musta mere vahelist laia veeteed. Hea nii ida kui ka lääne jaoks!
<SPEAKER ID="172" NAME="Evgeni Kirilov" AFFILIATION="S&amp;D">
Austatud juhataja! Doonau strateegia peab muutuma pidevaks protsessiks ning sarnaste probleemidega silmitsi seisvate partnerite vaheliseks kooskõlastusvahendiks. See peab parandama ühiste sihtide saavutamist ja avaldama sellist mõju, mida meie kodanikud selle olulise, kolleegi sõnul samuti praegusest kriisist mõjutatud Euroopa arteri kaldal selgesti tunnetaksid.
<P>
On väga tähtis, et Doonau strateegia areneks alt üles. Selle partnerluse suhtes tuleks ühtekuuluvuspoliitika programmitöö dokumentide edasise arendamise käigus võtta järelmeetmeid. Kohalike ja piirkondlike sidusrühmade aktiivne osalemine tagab, et nad tunnistavad strateegia osaks olevaid meetmeid ja projekte oma prioriteetidena. Sellega mõtlen ma protsessi eest tegeliku vastutuse võtmist. Doonau piirkondade valmisolek eraldada oma programmidest rahalisi vahendeid ühistele projektidele on nende seatud eesmärkide eduka saavutamise eeltingimus, kuid nad peaksid samuti tugevdama olemasolevate piiriüleste programmide kooskõlastamist. See on ainus viis, kuidas strateegiast saaks piirkondadevahelise koostöö hea näide.
<SPEAKER ID="173" NAME="Olga Sehnalová" AFFILIATION="S&amp;D">
(CS) Lugupeetud juhataja! Doonau strateegia on teine makropiirkondlik strateegia, millega toetatakse territoriaalset koostööd piirkondades, mida iseloomustavad ühised jooned ja katsumused.
<P>
Me oleme kahtlemata nõus, et peaeesmärk peaks olema Doonau piirkonna säästva arengu tagamine ning töökohtade ja jõukuse loomine. Samuti tuleks võimalikult suurel määral kasutada ära olemasolevaid instrumente ja kehtivat poliitikat. Seepärast toetan ma täielikult niinimetatud "kolme ei" põhimõtet: ei ole tarvis mittevajalikku bürokraatiat, uusi institutsioone ega uut või täiendavat rahastamist. Samal ajal tahaks komisjonile esitada siiski konkreetse küsimuse seoses nende eesmärkidega. Kuidas saate tagada strateegia nõuetekohase rakendamise nendel tingimustel?
<P>
Piirkonna ja kohalikud ametiasutused peavad koostöös vabatahtliku sektoriga täitma eriti olulist osa vastavalt subsidiaarsuse põhimõttele. Need asutused peaksid tegema tõhusat koostööd ning komisjon peaks kontrollima ja hindama nende tegevust. Rakendamine peaks toimuma komisjoni tegevuskava kohaselt. Kuid kas komisjon koostab ka lühendatud ja arusaadavama versiooni sellest dokumendist, milles esitataks kõnealuse strateegia peamised praktilised eelised otse kodanikele ning kohalikele ja piirkondlikele ametiasutustele? Lõpetuseks tahaks teada, milline võimalik seos on Doonau strateegia ja uue 2014.-2020. aasta finantsraamistiku vahel? Kas need kattuvad?
<SPEAKER ID="174" NAME="Karin Kadenbach" AFFILIATION="S&amp;D">
(DE) Austatud juhataja, lugupeetud volinik. Ma tahan teile avaldada siirast tänu, et te täna siia tulite. Te loetlesite täna üksteist prioriteeti ning üks teie esimesi märkusi oli, et komisjon on täis entusiasmi.
<P>
Doonau piirkonna strateegia on tõeline alt üles kujunev protsess. Millise liikmesriigiga ka tegu ei oleks, siis kõnealune strateegia on neis kõigis tunnistatud väga oluliseks, kuid seda eelkõige siiski Doonau kaldal olevate kogukondade puhul.
<P>
Tänaseid arutelusid kuulates on üsna selge, mis tekitab kõige suuremat hirmu. Kultuurivaldkonna koostöö ei ole suur probleem - see toimib kindlasti. Doonau piirkond on kultuurivaldkonnas koostööd teinud juba kaua. Hirmud on seotud jätkusuutlikkusega ja Doonau enda ohtu sattumisega.
<P>
Meile on täna räägitud, et me peame arendama Doonaud kui transporditeed, sest meie - siinkohal kõnelen ma ka kui keskkonna-, rahvatervise ja toiduohutuse komisjoni liige - jaoks on selle näol tegemist tõelise alternatiiviga, mis võimaldab meil mitte küll CO2-heitmeid vähendada, mis on vast liiga auahne eesmärk, vaid vähemalt hoiduda nende suurendamisest. Me siiski mõistame Doonaud kui tervikut ähvardavat suurt ohtu.
<P>
Kui me käsitame Doonaud ja selle lisajõgesid ühe suure ökosüsteemina, siis võib näha, et kõnealune Doonau piirkonna strateegia pakub suure võimaluse, kuigi teisest küljest nõuab strateegia ülesehitus väga head tulevikukujutlust.
<P>
Kutsutakse üles eraldama rohkem raha ning rahalist toetust on tõepoolest vaja. Siiski peate teie ja komisjon, samuti kahtlemata parlament, tagama, et kõik selleks eraldatud ressursid aitavad tõesti kindlustada Doonaust, selle lisajõgedest, metsadest, niitudest ja aasadest koosneva ökosüsteemi säilitamise tulevikuks. See on Euroopa arengu peamine nõue.
<P>
Doonau piirkonna strateegia annab tõesti võimaluse investeerida keskkonnahoidlikku energeetikasse ning tagada altpoolt ülespoole arenev kestlikkus. Meil on praegu võimalus ohjata elanikkonna, sidusrühmade ja teiste vastutavate osalejate entusiasmi. Koos peaksime seda võimalust maksimaalselt ära kasutama, sest me saame siin olla suurepäraseks näiteks.
<SPEAKER ID="175" NAME="Ivailo Kalfin" AFFILIATION="S&amp;D">
(BG) Austatud juhataja! Doonau strateegia peab andma konkreetseid tulemusi, mis oleksid kohe algusest peale selgelt nähtavad Doonau-äärsete riikide kodanikele.
<P>
Doonau kaldal asuvate riikide jaoks on palju ideid, kuid olulised on strateegia käivitamiseks kasutatavad prioriteedid. Avalikkuse teravdatud tähelepanu on suunatud sellistele projektidele nagu ühiste turismiradade loomine ja transpordi arendamine, keskkonnakaitse ja ülikoolidevahelised kontaktid - nende põhjal kujuneb Doonau strateegia ilme.
<P>
Eelkõige tahan juhtida tähelepanu vajadusele kaasata strateegia rakendamisse juba algusest peale aktiivselt kodanikuühiskonna struktuurid. Strateegia saab olla edukas ainult siis, kui Doonau kaldal elavad kodanikud tunnevad, et see on võtnud konkreetse kuju ning et nemad on sellesse kaasatud.
<P>
Sellega seoses tahan kutsuda komisjoni ning Doonau-äärsetest riikidest pärit kaasparlamendiliikmeid üles sellele kaasa aitama teabekeskuste avamisega ning eelkõige valitsusväliste organisatsioonide, kohalike omavalitsuste ja ülikoolide abistamisega eriprojektide rakendamisel.
<SPEAKER ID="176" NAME="Miroslav Mikolášik" AFFILIATION="PPE">
(SK) Austatud juhataja! Doonau strateegia jääb tühjade sõnade tegemiseks, kui seda ei rakendata koos asjakohase rahastamisega. Me räägime sellest ka täna õhtul.
<P>
Teiselt poolt aga on hea, et multimodaalne transport on üks põhiteema. Tean, et Doonau jõesadamad, näiteks Viinis või Bratislavas, saavad pärast ajakohastamist väga oluliseks multimodaalse transpordi valdkonna jaoks, tagades, et mitte kõike ei veeta pelgalt veokitega, sest see kahjustab keskkonda. Hiljuti Bratislavas Doonau strateegia teemal toimunud konverentsil, kus osales Slovakkia asepeaminister ja transpordiminister Ján Figeľ, esitati peamised suundumused ja käsitleti kõigi strateegias osalevate Doonau-äärsete riikide osalemist. Keskkonda, põhjavee puhtust ning loodusõnnetuste ja keskkonnakatastroofide ennetamist käsitlevad teemad tuleb kaasata mõistlikul moel. Minu arvates ei mõjuta kõnealune strateegia tulevikus struktuurifondidest teistele piirkondadele raha eraldamist.
<SPEAKER ID="177" NAME="George Sabin Cutaş" AFFILIATION="S&amp;D">
(RO) Austatud juhataja! Pärast 2004. ja 2007. aasta ühinemisi tekkis meil õigus rääkida Doonau piirkonnast kui Euroopa Liidu osaks olevast alast. Selle tulemusena koostas komisjon Doonau piirkonna strateegia pärast Euroopa Ülemkogult 2009. aasta juunis sellekohase taotluse saamist. Ma kiidan heaks dokumendis tähelepanu keskmesse seatud 11 peamist valdkonda, mis aitavad, eeldusel et neid rakendatakse nõuetekohaselt, saavutada säästva arengu, luua töökohti ja tagada piirkonna turvalisuse. Leian, et strateegia edu tagamise üks tingimus on saada üle eri piirkondade vahelisest ükskõiksusest, tehes intensiivset finantsalast ja institutsionaalset koostööd ning tagades piirkondlikul tasandil parema juurdepääsu olemasolevatele rahalistele vahenditele.
<P>
Üks tähtis tegur, mis võib mängida olulist rolli kõnealuse strateegia õnnestumises, on energia. Energiaturgude killustatusega kaasnevad suured kulud ja tegeliku konkurentsi puudumine. Seepärast kutsun ma tungivalt üles mitmekesistama tarneallikaid ühenduste ja tõeliste piirkondlike turgude loomise kaudu, mis võivad aidata suurendada energiajulgeolekut.
<SPEAKER ID="178" NAME="Franz Obermayr" AFFILIATION="NI">
(DE) Lugupeetud juhataja, austatud volinik! Doonau piirkonna strateegiaga soovitakse muu hulgas edendada pikaajalist koostööd eesmärgiga parandada transpordivõrku ja -taristut keskkonnakaitse tõhustamiseks. See hõlmab kahtlemata reovee puhastusseadmeid ning keskkonnatehnoloogia ja bioloogilise mitmekesisuse edendamise projekte. See on hea.
<P>
Lugupeetud volinik, minu arvates on käsitletavate keskkonnaküsimuste hulgast siiski puudu tuumaenergiaga seotud keskkonnaohutuse teema. Asuvad ju mõned Euroopa kõige vastuolulisemad tuumajaamad - Mochovce, Temelin, Belene - Doonau piirkonnas ning enamjaolt on need ehitatud nõukogude aega ulatuvate põhimõtete kohaselt, mistõttu on neis tuumajaamades mõningad tõsised ja ohtlikud puudused. Olenemata hoolimatu tuumaenergiapoliitika tõsistest rahvusvahelistest tagajärgedest, pööratakse liiga vähe tähelepanu tuumajaamadega piirnevatele piirkondadele naaberriikides, mida ei ole keskkonnahinnangutes vajalikul määral käsitletud. Kahjuks põhjustab see piirnevates riikides ja piirkondades pingeid keskkonnapoliitika teemal. Usun, et Doonau piirkonna strateegia on heaks platvormiks nende küsimuste lahendamisel.
<SPEAKER ID="179" NAME="Alajos Mészáros" AFFILIATION="PPE">
(HU) Austatud juhataja! Kui ma lapsepõlves Doonaus ujumas käisin, olin ma alati kaetud õliga ning lõhnasin selle järele. Ma loodan, et tulevikus see muutub. Tänapäeval on olukord täiesti teine ning ma usun ja loodan väga, et tulevikus, kui Doonau strateegia hakkab vilja kandma, kaovad Doonau puhastamise tulemusena järkjärgult ka erinevused piirkondade vahel. Mul on kahju, et ei ole eraldi finantsraamistikku ning et see lisati ühtekuuluvuspoliitika alla, mis on teisest küljest küll täiesti õige, sest mööda Doonaud liikudes võite näha tohutult suuri erinevusi eri piirkondade vahel. Strateegia on hea veel sellel põhjusel, et Doonau seob vanu ja uusi liikmesriike, mis annab meile indu nende piirkondade homogeensemaks muutmiseks ja nende suunamiseks arengu poole. Baltimaade makropiirkond on meile väga heaks eeskujuks ning me võime nende kogemusele tuginedes rakendada praktikas mitmeid positiivseid impulsse, eriti keskkonnaküsimustes.
<SPEAKER ID="180" NAME="Vasilica Viorica Dăncilă" AFFILIATION="S&amp;D">
(RO) Austatud juhataja! Euroopa Liidu Doonau piirkonna strateegia, mis koostati Läänemere strateegia mudeli põhjal, on vahend Euroopa Liidu poliitika kooskõlastamiseks mitmes valdkonnas. See strateegia peab aitama leida vastuse piirkonna riikide ees seisvatele probleemidele: Doonau-äärsete riikide eri piirkondade majanduslikud ja sotsiaalsed erinevused, laevaliikluse mahu suurenemine, kliimamuutused, kultuurilised erinevused ning keskkonna- ja bioloogilise mitmekesisuse küsimused.
<P>
Sellega seoses arvan, et Euroopa Liidu Doonau piirkonna strateegia on Euroopa Liidu liikmesriikide ja Euroopa Liitu mittekuuluvate riikide vahelise kestva dialoogi platvorm, samuti vahend, mis toob pikaajalist kasu riiklikul, piirkondlikul ja kohalikul tasandil. Me tahame näha korralikku uutel tehnoloogiatel, uuendustel ja investeeringutel põhinevat strateegiat, mille rakendamine parandab kõigi Doonau piirkonnas elavate Euroopa kodanike elukvaliteeti.
<SPEAKER ID="181" NAME="Johannes Hahn">
komisjoni liige. - (DE) Austatud juhataja! Meie käsutuses oleva lühikese aja jooksul ei ole võimalik selle kõigega tegeleda, kuid lubage mul käsitleda kahte või kolme punkti. Esimene neist on seotud laevatatavuse küsimusega, millele peame leidma nutika, ökoloogiliselt vastuvõetava ja majanduslikult õigustatud lahenduse.
<P>
On kaks käsitlusviisi, mida saab arukalt kombineerida. Esiteks peame asuma aktiivselt tegutsema, näiteks töötama välja laevakeresid, et vähendada energiatarbimist ja vähendada jõesängile avalduvat kahjulikku mõju. Teiseks - ma arvan, et sellele on seni liiga vähe tähelepanu pööratud ning ma nõustun kõigi nendega, kes usuvad, et laevu tuleks kohandada jõele vastavaks, mitte vastupidi - peaksime vabanema arusaamast, et laevad peavad kogu Doonau ulatuses olema sama mõõtu. Vahemerel seilavad laevad ei ole samasugused nagu need, mis seilavad Atlandi ookeanil, ja vastupidi. Me teame, et kaubaveo puhul on keskmine vahemaa umbes 800 kilomeetrit, ning ma olen veendunud, et kui marsruudi valik on piisavalt atraktiivne, siis on ka seda vahemaad võimalik vähendada. Seepärast on lisaks huvitav kaaluda, kas meil oleks sellega seoses samuti võimalik kehtestada või pakkuda välja asjakohane valik jõe eri osade jaoks ette nähtud laevasuuruste kohta.
<P>
Veel üks oluline küsimus sellega seoses on mitmetasandilise valitsemise teema, mida on korduvalt nimetatud. Sellega seoses saame katsetada käsitlusviisi, mida me kavatseme üsna jõuliselt rakendada eelseisval programmiperioodil, ning konkreetsemalt püüame arengusse ning eelkõige ka kõnealuse strateegia rakendamisse tõeliselt kaasata kõik ühiskonna osad. Siinkohal jagan täielikult Karin Kadenbachi ja teiste hinnangut. Olemasolevat suurt entusiasmi tuleb suunata - koondada -, et luua vastav lisaväärtus. Me näeme, et elanikkonna hulgas valitseb tõeline ind ja kirg.
<P>
Üldjoontes peame juba põhimõtteliselt lubatu nüüd ühiselt ellu viima. Sellega seoses saan ma üksnes veel kord kutsuda üles rakendama praktikas ühiselt kavandatud sekkumismeetmeid. Eelkõige tahan veel kord rõhutada, et vähemalt praegu on raha põhimõtteliselt piisavalt. Me peame olemasolevat raha kasutama selleks, et luua Doonau ja selle kallastel elava 115 miljoni inimese jaoks vastavat lisaväärtust.
<SPEAKER ID="182" NAME="Juhataja">
Arutelu on lõppenud.
<P>
Hääletus toimub neljapäeval, 17. veebruaril 2011.
<P>
Kirjalikud avaldused (kodukorra artikkel 149)
<SPEAKER ID="186" NAME="János Áder" AFFILIATION="PPE">
kirjalikult. - (HU) Teadusmaailmas peetakse juba ammu kulunud ütluseks, et on kolm strateegilist aaret, mille saamiseks on inimene valmis ka sõtta minema. Nendeks aareteks on nafta-, toidu- ja mageveevarud. Euroopas on Doonau kõige suuremate mageveevarudega jõgi. Selle kõik ülejäänud eelised - alates transpordist kuni energiatootmiseni - saavad olla ainult teisejärgulised, pidades silmas vee tähtsust strateegilise kaubana. Ma olen mitmes parlamendis peetud sõnavõtus rõhutanud, et just sel põhjusel peab Doonau strateegia olema minu arvates eeskätt joogiveevarude kaitsmise vahend. Minu seisukoht selles küsimuses ühtib muuseas ELi püüdlustega, mille eesmärk on tagada kooskõla vee raamdirektiivis sätestatud Euroopa Liidu vee kvaliteedinõuetega. Seepärast usun, et kui strateegia praktikas rakendamise käigus vastanduvad veevarude kaitsmise ja energiatootmise huvid või veevarude kaitsmise ja siseveelaevanduse ja -transpordi huvid, tuleb teha järeleandmisi esimeses järjekorras selle suhtes. Seda kõike silmas pidades pean üllatavaks, et komisjoni teatis sisaldab Doonau laevanduse arendamise valdkonnas konkreetseid sihte, mille kohaselt peab jõgi aasta kõigil päevadel olema piisavalt sügav 2,5 meetrise süvisega laevade laevatamiseks. Üks põhjus, miks see tingimus on eriti imelik, on see, et minu teada ei saanud see ei Ungari veespetsialistide ega ka nende Austria ja Saksamaa kolleegide heakskiitu.
<SPEAKER ID="185" NAME="Iosif Matula" AFFILIATION="PPE">
kirjalikult. - (RO) Doonau on pikka aega olnud looduslik piir riikide ja piirkondade vahel ning lisaks ka võimalik energiaallikas ja vähe kasutatud transporditee. Doonau strateegia tugineb põhimõttele, et neid sisemisi barjääre tuleb langetada kuni nende kõrvaldamiseni eesmärgiga paranda jõega piirnevate riikide koostööd. Doonau jõgikond on jätkusuutliku makropiirkondliku struktuuri selgroog. Selle valdkonna Euroopa strateegia on suunatud kogukondadele, piirkondadele ja Euroopa riikidele, ühtlustades nende majandusliku, sotsiaalse ja kultuurilise arengu vajadusi, kuid täites samal ajal Doonau looduslikule elupaigale kehtestatud keskkonnanõudeid. Kõnealuse makropiirkonna sidus areng aitab vähendada piirkondadevahelisi erinevusi ja saavutada ELi territoriaalse ühtekuuluvuse eesmärki. Strateegia on eri tasandi ametiasutuste partnerluse ning samuti ametiasutuste, erasektori ja kodanikuühiskonna partnerluse tugevdamise platvorm. Kõigi nimetatud osalejate konkreetse kaasamiseta jääks Doonau strateegia kui keeruka ja kõikehõlmava struktuuri rakendamine kõigest unistuseks. Piirkonna energiaturu arendamine on veel üks Doonau-äärsetele riikidele huvi pakkuv valdkond. Naaberriikide vahelised strateegilised ühendused avaldavad soodsat mõju energiajulgeolekule ja keskkonnakaitsele, pidades silmas Doonau makropiirkonna potentsiaali säästva energia allikana.
<SPEAKER ID="183" NAME="Andreas Mölzer" AFFILIATION="NI">
kirjalikult. - (DE) Doonau on arter, mis Euroopa ühtsusest hoolimata näib ikkagi moodustavat eraldusriba, muutes Doonau piirkonna peaaegu suletud kultuuriliseks tsooniks, mis ulatub Passaust Musta mereni. Doonau strateegia eesmärk on parandada selle, läbi kaheksa ELi liikmesriigi ja kuue ELi mittekuuluva riigi voolava jõe kasutamist transporditeena. See protsess hõlmab tõenäoliselt laevatamiskanalite süvendamist. Peale selle hõlmab Doonau strateegia ka energeetika valdkonda, mis võib teatavatel tingimustel hõlmata hüdroenergia tootmise laiendamist. Peale selle on strateegia mõeldud olulise majandust stimuleeriva tegurina. Me peame lootma, et Doonau strateegiale kui ELi uuele juhtprojektile antakse edaspidi tõesti ka jälgitav ja konkreetne sisu. Selle projekti elujõulisus sõltub muu hulgas kahtlemata sellest, kuidas lahendatakse pinged keskkonnakaitse eesmärgi ja Doonau piirkonna üheks liitmise eesmärgi vahel, ning sellest, kas Doonau on piisav ühine nimetaja selle mammutprojekti elluviimiseks. Doonau strateegia ulatus ei piirdu keskkonnaaspektide arvessevõtmisega, et hoida ära Doonau ökosüsteemi edasine kahjustamine. Oleks eriti teretulnud, kui Doonau strateegia osaks olev koostöö Horvaatiaga tooks edu seoses Esimese maailmasõja ajal küüditatud Doonau švaabide kinnisvara tagastamise nõuetega.
<SPEAKER ID="184" NAME="Georgios Stavrakakis" AFFILIATION="S&amp;D">
kirjalikult. - (EL) Doonau piirkonna strateegia on tõestus sellest, kui väga oluline on lõimitud käsitlusviis arengule valdkondades, mis seisavad silmitsi ühiste probleemidega - probleemidega, mis ei lõpe ELi piiril ning millega tõhusaks tegelemiseks on vaja ühiseid meetmeid. Poliitika, rahastamismehhanismide ja erinevatel juhtimistasanditel osalevate asutuste tegevuse kooskõlastamisega on meil võimalik kujundada välja lõimitud lahendused reale probleemidele: jõelaevanduse kasutamata potentsiaal, maanteede ja raudteeliinide puudus ning keskkonnaohud. Meil kõigil on vaja abi, et tagada Doonau piirkonna strateegia võimalikult kiire ja tõhus rakendamine. Kõnealune strateegia ja Läänemere piirkonna strateegia toimivad katseprojektidena ning pakuvad parimaid meetodeid ja mehhanisme nende projektide kohaldamiseks muudele makropiirkondadele. Probleemsed valdkonnad, mida Doonau piirkonna strateegia peab käsitlema, on kindlasti olemas ka muudes, laiemates geograafilistes piirkondades, näiteks Balkani riikides ja Aadria mere piirkonnas. Mul ei ole vaja nimetada tagajärgi, mida kliimamuutused nendele aladele eeldatavasti avaldavad, ning nende potentsiaali seoses keskkonnahoidliku majanduse, transpordi ja taastuvate energiaallikate arendamisega. Euroopa Komisjon peab reageerima nendele kitsaskohtadele sarnaste makropiirkondlike strateegiate vastuvõtmisega.
<SPEAKER ID="186" NAME="Csanád Szegedi" AFFILIATION="NI">
kirjalikult. - (HU) Jobbik ehk Liikumine Parema Ungari Eest usub, et on oluline käivitada ELi Doonau piirkonna strateegia nii kiiresti kui võimalik. Kuid peamine probleem on, nagu tavaliselt, läbipaistvus ja rahastamine. Ühtekuuluvusfondist eraldatud ning piirkondlike koostööprogrammide raames kättesaadavaks tehtud toetus peab jõudma kohalikule tasandile. Praeguseid piirkondlikke erinevusi saab vähendada ainult põhjalikult läbimõeldud ja läbipaistva strateegia kohaldamisega, mille kaudu jaotatakse kasutamata rahalisi vahendeid tõhusalt, toetades kohalikke ettevõtjaid ja investeeringuid ilma vahendajateta. Sellised Euroopa Liiduga ühineda soovivad riigid nagu Horvaatia ja hiljem ka Serbia on samuti Doonau piirkonna loomulikud partnerid. Sel põhjusel tuleks strateegias rõhutada palju rohkem piiriülest koostööd ja uute liikmesriikide rolli.
