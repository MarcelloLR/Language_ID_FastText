<CHAPTER ID="008-13">
13. Makromajandusliku finantsabi andmine Ukrainale (
<P>
Enne hääletust:
<SPEAKER ID="118" NAME="Vital Moreira">
raportöör. - Lugupeetud juhataja! Ma soovin lühidalt selgitada, mille üle me hääletame.
<P>
Eelmise aasta novembris, kui arutasime siin Strasbourgis nelja eelmist ettepanekut makromajandusliku finantsabi andmise kohta teistele riikidele, lubas komisjon, et Lissaboni lepingu kohaselt ja kuni makromajandusliku finantsabi raammääruse vastuvõtmiseni käsitletakse kõiki niisuguseid tulevasi abi andmise ettepanekuid parlamendi ja nõukogu kaasotsustamismenetluse raames. Nüüd, vaid kuus kuud hiljem, on teie ees lisaks kaasotsustamismenetluse raames saadud otsusele ka nõukoguga esimesel lugemisel saavutatud kokkulepe. Selle kokkuleppe saavutamiseks oli meil väga vähe aega. Seepärast soovin avaldada tunnustust ja tänu eesistujariigile Hispaaniale, nõukogule ja komisjonile, samuti rahvusvahelise kaubanduse komisjoni variraportööridele ja kõikidele asjaosalistele heatahtliku ja edasiviiva käsitlusviisi eest.
<P>
Esitatud otsuse kohaselt saaks Ukraina 500 miljonit eurot laenu, et rahastada maksebilansi puudujääki ja rahuldada vajadust välisvahendite järele. See laen lisandub Rahvusvahelise Valuutafondi toetusele ja ELi 110 miljoni euro suurusele abile, mille suhtes lepiti kokku 2002. aastal, kuid mida ei ole veel välja makstud.
<P>
Mitteametlikes kolmepoolsetes läbirääkimistes nõudis parlament, et laenu andmine seostataks teatavate meie jaoks oluliste väljamaksetingimustega, nagu abi tõhusus, läbipaistvus ja aruandekohustus. Samuti tõime esile, kui oluline on see, et parlamenti teavitataks nõuetekohaselt abi rakendamisest tegelikkuses.
<P>
(Aplaus)
<P>
Kaitstes meie institutsioonilisi eesõigusi, seisime vastu nõuetele kehtestada rakendusmeetmetele korralduskomitee menetlust, et lõppkokkuvõttes saaks nõuandekomitee ...
<P>
(Juhataja katkestas kõneleja.)
