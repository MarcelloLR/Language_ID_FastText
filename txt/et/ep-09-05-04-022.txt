<CHAPTER ID="022">
Teaduslikel eesmärkidel kasutatavate loomade kaitse (arutelu)
<SPEAKER ID="185" NAME="Juhataja">
Järgmine päevakorrapunkt on põllumajanduse ja maaelu arengu komisjoni nimel Neil Parishi koostatud raport ettepaneku kohta võtta vastu Euroopa Parlamendi ja nõukogu direktiiv teaduslikel eesmärkidel kasutatavate loomade kaitse kohta - C6-0391/2008 -.
<SPEAKER ID="186" NAME="Neil Parish">
raportöör. - Proua juhataja, kõigepealt sooviksin tänada kõiki variraportööre, kes on nii abivalmilt töötanud koos minuga selle ääretult tehnilise ja keerulise teema kallal. Üheskoos töötades oleme suutnud jõuda minu meelest hea kompromissini. Samuti sooviksin tänada komisjoni koostöö eest ja me jääme ootama edaspidist ühistööd selles valdkonnas. Sooviksin tänada ka Patrick Baragiolat põllumajanduse ja maaelu arengu komisjoni sekretariaadist ja oma nõunikku Dan Daltonit.
<P>
Loomkatsete teema on äärmiselt vastuoluline ja kätkeb endas moraalset dilemmat. Kas on üldse õige teha loomkatseid selleks, et saaks inimelusid päästa? Ma usun, et see on õige, niikaua kui loomkatsed on täielikult põhjendatud nii teaduslikust kui ka eetilisest vaatenurgast.
<P>
Me peame aga tegema kõik võimaliku selleks, et minimeerida nii katsete arvu kui ka loomadele põhjustatavaid kannatusi. Komisjoni aruanne oli heaks alguseks. See näitas, et komisjon on väga huvitatud sellest, et liikuda loomkatsete lõpetamise poole niipea kui võimalik. Mitmes küsimuses oli komisjoni ettepanek siiski ebaselge ja sellel võib olla komisjoni taotlusele vastupidine mõju.
<P>
Komisjoni ettepaneku ilmselge vajakajäämine seisneb tõsiduse klassifikatsioonide määratluse puudumises. Komisjon palus õigupoolest seda, et Euroopa Parlament võtaks vastu otsuse klassifikatsioonidega seotud eeskirjade kohta, teadmata, mis need tegelikult endast kujutavad. Lisaks sellele tähendavad mõned sätted, eeskätt soovitused loomade taaskasutamise kohta ja ettepanek kasutada F2-ahvilisi (teise põlvkonna ahvilisi), tõenäoliselt seda, et kasutada tuleb palju rohkem loomi.
<P>
F2-ahviliste puhul ei ole tehtud mingit teostatavusuuringut, et teha kindlaks, kas komisjoni väljapakutut saab ellu viia. Mõju hindamisel vaadatakse üksnes numbreid; heaoluga seotud mõju ei analüüsita üldse. Sel põhjusel pidi Euroopa Parlament tingimata ettepanekut parandama: mitte muutma seda leebemaks, vaid selgitama täpselt, millal ja millistel tingimustel peaksid loomkatsed olema lubatud.
<P>
Ma usun, et põllumajanduse ja maaelu arengu komisjoni raportiga on saavutatud tasakaal Euroopa Liidus teadusuuringute jätkumise tagamise ja loomade heaolu parandamise vahel. Loomade heaolu seisukohast on see samm edasi. Asja tuumaks on loomkatsete alternatiivide propageerimine rahaliste kohustuste võtmise kaudu, suurema rõhu asetamine kolmele põhimõttele - asendamine, vähendamine ja täiustamine - ning Euroopa Alternatiivsete Meetodite Tõestamise keskuse rolli tugevdamine.
<P>
Lisaks sellele olen samuti välja pakkunud primaatidega tehtavate katsete korrapärased temaatilised hindamised, et tuvastada katsed, mis ei ole vajalikud, ja need siis järk-järgult kaotada.
<P>
Samuti on see samm edasi meditsiiniuuringute seisukohast. Sellega ajakohastatakse praeguseid aegunud õigusakte ja võimaldatakse jätkata meditsiiniuuringuid, kui need on teaduslikult ja eetiliselt põhjendatud. Ma leian, et see on ülimalt tähtis. Me tahame ka, et loomkatseid vähendataks. Euroopa kodanikud nõuavad aga õigusega ka seda, et nende käsutuses oleksid kõige paremad ja tõhusamad ravimid.
<P>
Usaldusväärne Euroopa tasandil uurimis- ja arendustegevus on väga oluline. Vaktsiinid lastehalvatuse, punetiste, B-hepatiidi, difteeria, leetrite, mumpsi ja meningiidi vastu, samuti kombineeritud HIV-ravimid, astma kontrolli all hoidmise ravimid ja enneaegsete vastsündinute elutagamissüsteemid ning Parkinsoni tõve ravis kasutatav aju süvastimulatsioon on kõik töötatud välja loomade, eeskätt primaatidega tehtud katsetuste tulemusel. Sellega on päästetud miljonite inimeste elusid või parandatud nende elukvaliteeti.
<P>
Kuni meil ei ole olemas alternatiive, ei ole minu arvates mõistlik sedalaadi katseid kehvasti sõnastatud õigusaktide kaudu kas otseselt või kaudselt ebaseaduslikuks tunnistada. Kõnealuse direktiiviga pandaks paika raamistik tagamaks seda, et me saaksime loomkatsete läbiviimise järk-järgult lõpetada niipea, kui alternatiivsed meetodid on olemas. Sellega antakse märkimisväärne tõuge alternatiivide otsimisele ning tänu sellele liigume kindlalt sinnapoole, et ühel päeval loomkatsete läbiviimine täielikult lõpetada. Me oleme põllumajanduse ja maaelu arengu komisjonis saavutanud hea kompromissi. Näib aga, et liberaalide fraktsioon püüab selles kokkuleppes vigu leida. Ma soovitan neil selle raporti vastu mitte hääletada, kuna see viiks meid loomade heaolu osas paar aastat tagasi ning nende poolt sellise sammu astumine oleks täiesti vale.
<SPEAKER ID="187" NAME="Stavros Dimas">
komisjoni liige. - (EL) Proua juhataja, mul on hea meel, et meil on täna õhtul võimalik arutleda ettepaneku üle vaadata läbi direktiiv teaduslikel eesmärkidel kasutatavate loomade kaitse kohta. Sooviksin tänada jõupingutuste ja märkuste eest raportöör Parishit ning kolme parlamendikomisjoni, kes raportit analüüsisid. Ma olen kindel, et järgnev dialoog on konstruktiivne.
<P>
Paljud liikmesriigid on juba ammu vastu võtnud riiklikud õigusaktid teaduslikel eesmärkidel kasutatavate loomade kaitse kohta. Selle tulemusel on loomade kaitse Euroopas tagatud väga erinevatel tasanditel. Direktiivi läbivaatamisega saavutatakse terves ühenduses ühtne kaitsetase ja tagatakse siseturu sujuv toimimine. Komisjoni eesmärk on täiustada Euroopa Liidu õigusakte, mis reguleerivad loomkatseid. Ühelt poolt piirab see katseloomade arvu ning teisalt tagab katsetes kasutatavatele loomadele sobiva hoolitsuse ja kohtlemise, mille näeb ette Euroopa Ühenduse asutamislepingule lisatud protokoll loomade kaitse ja heaolu kohta.
<P>
Meie jaoks on direktiivi läbivaatamise eesmärk parandada märkimisväärselt katseloomade heaolu Euroopa Liidus. Loomade heaolu puudutavad nõuded on nüüd ametlikult lisatud Euroopa Liidu lepingusse ja neid tuleb arvesse võtta tegevuskavade koostamisel selliste sektorite jaoks nagu siseturg. Läbipaistvat korda kehtestava ja erandeid mitte sisaldava ettepaneku sõnastamisse olid kaasatud loomkatsete sektori eksperdid ja spetsialistid, teadusringkonnad, asjaomane tööstussektor ja kodanikud. Samuti tugineb ettepanek hoolikalt põhjendatud mõjuhinnangule. Peale selle andsid sellele protsessile olulise panuse paljud teadusasutused. Ettepaneku koostamiseks tehti meetmete võtmise ja mittevõtmise võimalike kasutegurite ja kulude võrdlev analüüs. Sellega saavutatakse vajalik tasakaal; ühelt poolt edendatakse Euroopas konkurentsivõimet ja uurimistegevust ning teiselt poolt võetakse täielikult arvesse loomade puhul kehtivaid heaolunõudeid. Komisjon on hoolikalt kaalunud erinevate poolte väljendatud muret selle üle, et ettepanek viiks Euroopa teadusuuringud Euroopast välja, seda väidetava halduskoormuse või kulude tõttu, mida spetsiaalsed loomade heaolu puudutavad nõuded kaasa toovad. Siiski puuduvad tõendid selle kohta, et sellega kaasneks mingi äravool kolmandate riikide suunas. Mitut meie ettepanekus sisalduvat heaolustandardit ja rangemaid litsentseerimismenetlusi kohaldatakse juba liikmesriikides, mis on teadustöös maailmas juhtpositsioonil. Lisaks sellele on meie ettepanekus ette nähtud meetmed halduskoormuse vähendamiseks. Tegelikult ei ole mingit vastuolu loomade rangemate heaolustandardite kehtestamise ja kõrgetasemeliste teadusuuringute edendamise vahel. Vastupidi, need kaks on omavahel seotud.
<P>
Komisjoni ettepaneku kohaselt kaasneb teadvusel olevate loomadega tehtavatele uuringutele loa andmisega süstemaatiline ja sõltumatu eetiline hindamine. Sellega hakatakse loomade heaolu taastamise, nende kasutamise piiramise ja täiustamise põhimõtteid praktikas kasutama. Need sätted on läbivaatamise põhilised eesmärgid. Meil ei ole võimalik oma eesmärke saavutada, kui me asendame loa andmise vaikiva nõusoleku andmisega igat laadi uuringutele või kui me lubame eetilist hinnangut anda neil, kel on uurimisprojektis otsesed huvid mängus.
<P>
Lõpetuseks, komisjon soovib vältida võimalikke sekkumisi pooleliolevatesse teadusprojektidesse ja minimeerida halduskoormust. Seetõttu võimaldab ettepanek paindlikku kohaldamist ja innustab võimaluse korral kasutama liikmesriikides olemasolevaid infrastruktuure.
<P>
Daamid ja härrad, läbivaadatud ettepanekuga taastatakse siseturu sujuv toimimine, parandatakse loomade heaolustandardeid ja edendatakse uurimistegevust. Praeguseid õigusakte on pakiliselt vaja tasakaalustatud moel karmistada ja parandada ning just täpselt seda komisjoni ettepanekuga ka saavutatakse.
<SPEAKER ID="188" NAME="Marios Matsakis">
keskkonna-, rahvatervise- ja toiduohutuse komisjoni arvamuse raportöör. - Proua juhataja, kahjuks on meie aja paratamatuks paheks see, et inimeste ja loomade heaolu puudutavate uuringute jaoks on ilmtingimata vaja läbi viia loomkatseid. Olen kindlalt veendunud, et mitte ükski tõeline teadlane ei naudi loomkatsete läbiviimist ega kasuta seda varianti, kui alternatiivsed uurimisvahendid on olemas. Sellised uuringud peab loomulikult alati läbi viima võimalikult humaansel viisil asjakohaste loomade suhtes.
<P>
Minu arvates püütakse sel eesmärgil väga õigesti arutelu all oleva direktiiviga olukorda märkimisväärselt ja kindlalt parandada. Olulisteks ja tähelepanuväärseteks aspektideks on ka eetilise hindamise ja loa andmise põhimõtete tagamine, samuti tõhusamad riigisisesed kontrollimised ja suurem üleüldine läbipaistvus. Tuleb rõhutada, et teadus- ja poliitikavaldkonna eesmärk peaks alati olema uuringutes loomade kasutamise järkjärguline kaotamine, kui kättesaadavaks tehakse alternatiivsed ja tõhusad meetodid, mis loomi ei hõlma.
<SPEAKER ID="189" NAME="Esko Seppänen">
tööstuse, teadusuuringute ja energeetikakomisjoni arvamuse koostaja. - (FI) Proua juhataja, volinik, põllumajanduse ja maaelu arengu komisjoni raport on kompromiss, milles on tasakaalustatult arvesse võetud kõikide osapoolte seisukohti. Komisjoni ettepanekut on muudetud selliselt, nagu tööstuse, teadusuuringute ja energeetikakomisjon välja pakkus.
<P>
Kuna kõikide ravimite ja vaktsiinide väljatöötamiseks ei ole olemas alternatiivseid meetodeid, on loomkatsete läbiviimine vajalik. Meil on kohustus tagada Euroopa Liidu kodanikele, et nende kaaskodanikke lohutab haiguse korral lootus, et nende ravimiseks vajalikke arstimeid töötatakse välja ka Euroopas.
<P>
Samas on need, kes loomkatseid läbi viivad, kohustatud kohtlema katseloomi hästi ja põhjustama neile võimalikult vähe valu. Kõnealune direktiiv on selge samm loomade heaolu paranemise suunas ning paljud põllumajanduse ja maaelu arengu komisjoni esitatud muudatusettepanekud on samasugused, kui meie tööstuse, teadusuuringute ja energeetikakomisjonis välja pakkusime või on nendega sarnased. Seega tuleks põllumajanduse ja maaelu arengu komisjoni raport võimalikult väheste muudatustega vastu võtta.
<SPEAKER ID="190" NAME="Elisabeth Jeggle">
fraktsiooni PPE-DE nimel. - (DE) Proua juhataja, volinik, daamid ja härrad, loomkatseid käsitlev direktiiv tugineb kolmele põhimõttele: asendamine, vähendamine ja täiustamine. Meie eesmärk on loomkatsete asendamine, vähendamine ja täiustamine. Selle saavutamiseks on meil vaja töötada välja alternatiivsed meetodid ja neid edendada. Sellele lisaks peame leidma kompromissi loomade heaolu ja teadusuuringute vahel, asetades samas rõhu inimeste tervisele. Härra volinik, te olete ka ise rõhutanud, et meil peavad kõikides liikmesriikides olema ühesugused standardid.
<P>
Praegune õigusakti ettepanek tugineb loomade kaitset ja heaolu käsitlevale ühenduse tegevuskavale ning loomatervishoiustrateegiale. Me tahame tagada kõrgetasemelise kaitse ja kõrged standardid Euroopa Liidus ja kogu maailmas. Loomkatsete täielik keelustamine ilma, et sobiva asendusvahendina oleks võimalik kasutada teisi meetodeid, muudaks siiski valdava osa Euroopa Liidus loomkatsetele tuginevatest uuringutest peaaegu teostamatuks. Uurimisprojekte tuleks hakata läbi viima välismaal, me kaotaksime need ulatuslikud teadmised, mis meil praegu on, ning me muudaksime end täielikult teistest riikidest sõltuvaks. Seetõttu on oluline jõuda kompromissile ning põllumajanduse ja maaelu arengu komisjon on esitanud hea kompromissi. Ma möönan, et erinevate vaatenurkade tasakaalustamine ei ole kerge, kuid inimeste jaoks, kes on haiged, võib tegemist olla elu ja surma küsimusega.
<P>
Põllumajanduse ja maaelu arengu komisjonis 31. märtsil toimunud hääletuse tulemused vastavad nendele nõuetele. Me peame toetama kompromissi, millele 72% parlamendikomisjonist heakskiidu andis. Seetõttu kutsun kõiki Euroopa Parlamendi liikmeid tagasi lükkama kõige kaugemale ulatuvaid muudatusettepanekuid ning hääletama Euroopa Rahvapartei (Kristlike Demokraatide) ja Euroopa Demokraatide fraktsiooni ning Euroopa Parlamendi Sotsiaaldemokraatide fraktsiooni muudatusettepanekute poolt.
<P>
Minu suur tänu kuulub peale raportööri ka paljudele kolleegidele siin Euroopa Parlamendis.
<SPEAKER ID="192" NAME="Roselyne Lefrançois" LANGUAGE="FR">
Härra juhataja, volinik, daamid ja härrad, ma pean kõigepealt tänama raportöör Parishit hea töö eest ja selle eest, kui tähtsaks ta pidas koostööd variraportööridega.
<P>
Enne kui me homme esimesel lugemisel hääletame, tahaksin käsitleda raporti põhijooni. Loomkatsetega seonduv negatiivne kuvand, mis üldsuse seas võib valitseda, annab täna kinnitust selle küsimuse vaieldamatule tähtsusele. Nagu mina olete ka teie viimasel paaril nädalal saanud palju kirju murelikelt kodanikelt.
<P>
Kuigi meil on kohustus esitada tekst, milles võetaks arvesse avalikkuse hirme, ei tohi me sellest hoolimata jätta tähelepanuta oma teadlaste vajadusi. Pean rõhutama asjaolu, et me ei saa unustada seda, et teadlased ei ole mitte üksnes avaliku arvamuse seaduslikud esindajad, vaid eeskätt inimesed, kelle roll on meie ühiskonnas täiesti põhjapanev.
<P>
Te kindlasti teate, et viimase 20 aasta jooksul ei ole teaduslikel eesmärkidel kasutatavate loomade arv suurenenud - seda hoolimata sellest, et teaduslike trükiste arv biomeditsiiniliste uuringute vallas on iga kahe aastaga kahekordistunud. Et mõista kõnealuse direktiivi läbivaatamisega seotud probleeme, olen ma ise kohtunud paljude osapooltega, kes esindavad selles küsimuses eri huve.
<P>
Minu arvates kaugenes Euroopa Komisjoni algselt välja pakutud tekst märgatavalt loomade kasutamise põhieesmärgist, milleks on nimelt teaduslike edusammude tegemine. Seetõttu oli oluline, et arutelu keskmes oleks taas inimeste tervise küsimus.
<P>
On ilmselge, et loomkatseid puudutavaid sätteid on vaja muuta, kuid Euroopa teadustöö ei tohiks selle uue õigusakti tõttu kannatada. Strateegia, mida mina järgisin ja mida ka raportöör on järgima asunud, hõlmas seega selle ettepaneku tasakaalustamist eesmärgiga tagada, et sellest ei sünniks kahju teadlastele.
<P>
Põllumajanduse ja maaelu arengu komisjoni vastu võetud raportile tuginedes usun, et meil on võimalik jõuda sidusa ja mõistliku tekstini, millele saab loodetavasti osaks Euroopa Parlamendi laialdane toetus.
<SPEAKER ID="193" NAME="Jorgo Chatzimarkakis">
fraktsiooni ALDE nimel. - (DE) Härra juhataja, Mahatma Gandhi on öelnud: "Rahva suuruse ja moraalse arengu üle saab otsustada selle järgi, kuidas ta kohtleb loomi.” Laboriloomade heaolu on oluline ja õrn teema, mida paljud sooviksid eirata. Tegemist on siiski väga delikaatse küsimusega, eriti kui see puudutab uuringuid, milles kasutatakse ahve ja just inimahve. Me teame seda üldsuse reaktsiooni põhjal.
<P>
Komisjonile avaldati suurt survet. Tahaksin selle eest eriti tänada volinik Dimast. Te olete teinud väga tublit ettevalmistavat tööd ja saavutanud olulisi edusamme laboriloomade heaolu, näiteks kõikidele katsetele lubade andmise ja nende järelevalve vallas. Te olete direktiivi kohaldamisala laiendanud selliselt, et see hõlmab kõiki loomaliike, mitte ainult imetajaid. Komisjon on samuti tõhusalt lahendanud väga vastuolulise küsimuse, milleks on ahvilistega tehtavad katsed. Neid katseid on lubatud kasutada üksnes eluohtlike ja ajuhaiguste uurimisel.
<P>
Kahjuks on mitut komisjoni ettepaneku aspekti parlamendikomisjonides toimunud hääletuste käigus muudetud. Näiteks on põllumajanduse ja maaelu arengu komisjonis toimunud hääletuse käigus pea peale pööratud standardid, millele ma just viitasin. Toon ühe näite, põllumajanduse ja maaelu arengu komisjonis toimunud hääletuse kohaselt peaks katsetele antama automaatselt loa, kui need ei ole pärast 60 päeva möödumist ametlikku luba saanud. Meie jaoks Euroopas on tegemist lubamatu olukorraga.
<P>
Sel põhjusel kutsungi oma kolleege läbi lugema seda teksti, mida te homme hääletama hakkate, ja mitte pelgalt järgima oma hääletamisjuhiseid. Ma olen tänulik raportöörile selle eest, et ta on valmis viimasel hetkel tegema mõne kompromissi. Mul on hea meel, et härra Parish kavatseb homme teha suulise muudatusettepaneku tagamaks seda, et projektidele loa andmise perioodiga seotud eeskirjad muudetaks selgemaks.
<P>
Kahju on aga sellest, et artikkel 15 välja jäi. Artikkel 15 annab mõnele liikmesriigile võimaluse säilitada rangemad standardid, nagu Madalmaades. Miks me tahame muuta leebemaks standardeid, mis on praegu Madalmaades väga ranged? Meie ühiseks eesmärgiks peaks olema leida tasakaal loomade kõrge heaolutaseme ja aktiivse teadustegevuse vahel. Mind on ära tüüdanud kaljukindel väide, et teadustegevus kandub välismaale. See ei pruugi alati tõsi olla.
<P>
Schopenhauer on öelnud: "Iga rumal poiss suudab mardika laiaks litsuda, kuid mitte kõik maailma professorid ei suuda uut luua.” Me peame pakkuma välja väärtuste kogumi, sest see on meie töö.
<SPEAKER ID="194" NAME="Kartika Tamara Liotard">
fraktsiooni GUE/NGL nimel. - (NL) Mul on hea meel, et komisjon on teinud algatuse vaadata läbi direktiiv teaduslikel eesmärkidel kasutatavate loomade kaitse kohta. Tuleb märkimisväärselt vähendada nii laboriloomade kasutamist kui ka neile tekitatavaid kannatusi ning seda on võimalik teha selliste teaduslike meetodite väljatöötamise kaudu, mis on samaväärsed või tõhusamad, kuid mis ei kahjusta tarbetult meditsiinitoodete arendamist.
<P>
Üks asi, mida ma aga ei mõista, on asjaolu, et esitatud on mitu muudatusettepanekut, mis võiksid ettepanekut oluliselt nõrgendada. Me ei tohi unustada ära ettepaneku eesmärki. Eesmärgiks on laboriloomade kaitsmine ja mitte äriline kasum. Kõige olulisem on keelustada sellised katsed, mis on liigitatud "tõsiseks” ja mille käigus võidakse laboriloomadele tekitada pikaajalist valu. Sellised katsed on ebaeetilised ja ebahumaansed.
<P>
Lõpetuseks, ahviliste kasutamine katsetes tuleb järk-järgult ja kiiresti lõpetada. Euroopa Parlament võttis selle kohta 2007. aastal vastu kirjaliku deklaratsiooni ja ma leian, et praegu on aeg teha sõnad teoks.
<SPEAKER ID="195" NAME="Bastiaan Belder">
fraktsiooni IND/DEM nimel. - (NL) Härra juhataja, loomade heaolu kõrged standardid on tsivilisatsiooni tunnuseks ja väljendavad austust teiste elusolendite vastu. Kui loomkatsetele on olemas head alternatiivid, tuleb neid kasutada, sest me soovime loomkatseid vähendada. Sama kehtib ka selliste heade katsete puhul, kus loomadele põhjustatakse vähem kannatusi või mille puhul on vaja kasutada vähem laboriloomi, kuna soovime, et loomad kannataksid vähem.
<P>
Ma arvan, et väljapakutud kohustuslik eetiline hindamine on samm paremuse poole. Loomulikult ei saa selle direktiivi eesmärgiks olla sundida liikmesriike aktsepteerima alternatiivina katseid inimembrüotega. Liikmesriigid peavad selles küsimuses ise eetilise otsuse vastu võtma.
<P>
Komisjoni lõppeesmärk on keelustada loomkatsed täielikult. Olgugi et see on ka meie eesmärk, on kahetsusväärne, et me ei saa veel hakkama loomkatseteta ega ole ka valmis kindlalt ütlema, millal see juhtub. Loomkatsete keelustamise lõpliku tähtaja määramine oleks ennatlik ja seaks võib-olla ohtu isegi inimeste tervise; selles osas olen raportööriga nõus.
<SPEAKER ID="196" NAME="Françoise Grossetête" AFFILIATION="PPE-DE">
(FR) Härra juhataja, et leida uusi raviviise haigustele, mida me veel ravida ei suuda, nõuavad meie kaaskodanikud rohkem teadusuuringuid, eriti biomeditsiini vallas. See kehtib muu hulgas kõigi neurodegeneratiivsete haiguste, näiteks Parkinsoni ja Alzheimeri tõve puhul. Me teame ka seda, et me vajame loomkatseid ja et loomkatsete maht on viimastel aastatel õnneks kahanenud, seda seetõttu, et oleme püstitanud endale eesmärgi leida alternatiivseid lahendusi.
<P>
Kahjuks teame ka seda, et mõnel juhul selliseid alternatiivseid lahendusi ei ole ja me peame ikkagi tegema katseid loomade, eeskätt ahvilistega. Antud juhul peame tegema absoluutselt kõik, mis meie võimuses, et tagada Euroopa tasandi uurimistegevuse teostamine Euroopa piires, kuna nii saame pakkuda loomadele maksimaalset kaitset. Kui katse käigus võetakse arvesse loomadele tekitatav valu, tagatakse igati see, et sellise katsega saavutatakse head tulemused.
<P>
Seetõttu jätkakem oma uuringuid ja eelkõige jätkakem ka loomkatsete läbiviimist. Hoolitsegem selle eest, et selliseid uuringuid ei suunataks väljapoole Euroopat.
<SPEAKER ID="197" NAME="Luis Manuel Capoulas Santos" AFFILIATION="PSE">
(PT) Härra juhataja, volinik, daamid ja härrad, loomade kasutamine teaduslikel eesmärkidel on väga delikaatne küsimus, mis tekitab vastakaid ja väga erinevaid tundeid, kui neid vaid ühest vaatenurgast vaadeldakse. Seda teemat ei ole võimalik käsitleda üksnes loomade heaolu ja õiguste kaitsmise vaatepunktist. Samuti on seda võimatu käsitleda üksnes teaduse huve silmas pidades või kasutades seda loogikat, et tulemused tuleb saada võimalikult väikeste kuludega.
<P>
Mitte keegi ei saa jääda ükskõikseks teiste elusolendite kannatuste suhtes, seda enam siis loomade puhul, kes on meile nii lähedased kui primaadid. Küsimus muutub aga veelgi delikaatsemaks, kui me võtame arvesse inimeste kannatusi, mille põhjuseks on õnnetused, sõjad või haigused. Et valuga võidelda, ei saa me keelata teadusele vajalikke vahendeid, sealhulgas merisigade kasutamist.
<P>
Kõnealuses raportis pakutakse välja võimalik tasakaal vastuoluliste väärtuste ja tunnete vahel, millega me silmitsi seisame, ning sellega püütakse saavutada kompromiss, mis teeks au Euroopa Parlamendile ja kõige rohkem pühendunud parlamendiliikmetele. Seetõttu kiidan neid, kellega olen selle arutelu käigus kõige rohkem kokku puutunud - raportöör Neil Parishit ja Euroopa Parlamendi Sotsiaaldemokraatide fraktsiooni variraportööri Roselyne Lefrançoisi -, nende suurepärase töö eest ja üksmeele eest, mida neil õnnestus nii keerulises ja vastuolulises küsimuses saavutada.
<P>
Minu fraktsioon, Euroopa Parlamendi Sotsiaaldemokraatide fraktsioon hääletab seetõttu selle raporti poolt ja ka nende muudatusettepanekute poolt, millega me püüdsime seda täiendavalt parandada, seda veendumuses, et me aitame sellega vähendada loomade kannatusi, seadmata seeläbi ohtu teaduse edusammud inimeste tervise hüvanguks ja Euroopa teadustegevuse elujõulisuse.
<SPEAKER ID="198" NAME="Zuzana Roithová" AFFILIATION="PPE-DE">
- (CS) Härra juhataja, volinik, daamid ja härrad, ka mulle teevad muret laboriloomade kannatused, kuid samas arstina tean, et peame tegema kõik, mis suudame, et vaktsiinid ja ravimid saaksid patsientidele võimalikult ruttu kättesaadavaks, seda nii uute kui ka tuntud haiguste ravimiseks. Sooviksin tänada oma kolleege, kellel on õnnestunud saavutada tõeliselt tasakaalustatud kompromiss, milles on ühelt poolt arvesse võetud ja austatud loomade kohtlemisel kehtivaid eetilisi põhimõtteid ning teiselt poolt tehtud võimalikuks uurimisprojektide elluviimise jätkumine. Eelkõige on see direktiiv aga selge poliitiline märk sellest, et me soovime, et meie teadlased otsiksid uute ravimite kontrollimiseks alternatiivseid meetodeid eesmärgiga minimeerida loomkatsetes kasutatavate loomade arvu ja katsete enda arvu, järgides samas loomade kannatuste tekitamise vältimiseks loomulikult kõiki võimalikke eetilisi põhimõtteid. Sooviksin teid kõiki selle tulemuse eest tänada.
<SPEAKER ID="199" NAME="Caroline Lucas" AFFILIATION="Verts/ALE">
Härra juhataja, ma ei suuda varjata asjaolu, et kõnealune raport on valmistanud suure pettumuse nendele meist, kes arvasid, et fraktsioonidevahelise loomade heaolu töörühma esimeheks olev raportöör oleks võinud raportis kajastada muret loomade heaolu pärast mõnevõrra rohkem.
<P>
Seetõttu on väga oluline võtta vastu mõned otsustavad muudatusettepanekud enne, kui me selle teksti üle hääletama hakkame. Eelkõige peab lubade andmise kohaldamisala hõlmama kõiki projekte, mitte üksnes tõsiseid või mõõdukaid. Kui me ei suuda seda tagada, tähendab see seda, et paljude valu, kannatusi ja stressi tekitavate katsete puhul ei toimuks enam tsentraliseeritud kontrolli all olevat eetilist hindamist ning et see omakorda kahjustaks tõsiselt mitmesuguste ettepanekus tervikuna välja pakutud meetmete jõustamist.
<P>
Kui meie muudatusettepanekud aga vastu võetakse, tähendab see seda, et teadustöös hakatakse tegema uusi jõupingutusi selleks, et leida alternatiive loomkatsetele, mis on eriti tähtsad alus- ja meditsiiniuuringute jaoks. Praegu keskendutakse jõupingutustes kohustuslikele katsetele, mis moodustavad vaid 10% loomkatsetest. Nii loomade kui ka inimeste tervise seisukohast on väga tähtis, et võimalikult ruttu võetaks tarvitusele ajakohasemad ja kasulikumad ilma loomadeta tehtavad katsed.
<SPEAKER ID="200" NAME="Stavros Dimas">
komisjoni liige. - (EL) Härra juhataja, sooviksin tänada kõiki sõnavõtjaid väga konstruktiivse panuse eest tänaõhtuses arutelus. Lubage mul esitada lühidalt mõni märkus teatud muudatusettepanekute kohta. Komisjon saab paljud muudatusettepanekud täielikult, osaliselt või põhimõtteliselt heaks kiita. Need muudatusettepanekud hõlmavad ettepanekuid parandada rajatisi ja loomadega töötavat personali puudutava teabe konfidentsiaalsust. Samuti hõlmavad need ettepanekuid hinnata korrapäraselt ahviliste kasutamist Euroopa Liidu tasandil.
<P>
Muret väljendati ka tõsiduse astmete kriteeriumide pärast. Ma võin komisjoni nimel teile teada anda, et komisjon kutsub enne suvepuhkust kokku ekspertide töörühma, kes analüüsib Euroopa Liidus kasutamiseks sobivate kriteeriumide määratlust. Kahtlemata peame säilitama otseselt seotud osapooltega toimunud konsultatsioonide tulemusel saavutatud tasakaalu - ühelt poolt tööstuse vajaduste ja teadustegevuse edendamise ning teiselt poolt loomade heaolu vahel. Seetõttu on vaja säilitada ahviliste kasutamise kohta kehtestatud piirangud nagu ka litsentseerimisprintsiip ning igat liiki uuringutele sõltumatu eetilise hinnangu andmine, mis on selle ettepaneku põhielementideks. Lühidalt kokku võttes - komisjon saab anda täieliku, osalise või põhimõttelise heakskiidu 83 muudatusettepanekule 202 väljapakutust. Ma saadan Euroopa Parlamendi sekretariaadile loetelu komisjoni üksikasjalikest seisukohtadest muudatusettepanekute kohta.
<P>
Lõpetuseks sooviksin öelda, et lisaks sellele ettepanekule, mis on väga oluline ja milles peame säilitama tasakaalu teadusuuringute vajaduste ja inimeste tervise parandamise vahel, kasutades samas meetodeid, mis ei ole karmid loomade suhtes, on minu volinikuks olemise aja jooksul astunud komisjon palju samme loomade kaitsmise nimel. Tuletaksin teile meelde meie varasemat arutelu hüljeste teemal; väga drastilisi meetmeid ja reaktsiooni seoses vaalapüügiga; teemasid, mis on seotud mittejätkusuutliku küttimisega, eriti kevadel; ning meetmeid, mis me võtsime esimesel korral komisjonina seoses kaitsemeetmetega just selliste juhtumite vältimiseks.
<P>
Ma tõepoolest ei suuda mõista, kuidas saavad sellised tavad nagu rebasejaht, härja- või kukevõitlus sobida kokku tänapäevase kultuuritasemega.
<SPEAKER ID="201" NAME="Neil Parish">
raportöör. - Härra juhataja, sooviksin parlamendiliikmeid ja volinikku nende seisukohtade eest tänada.
<P>
On väga õige, et me seda õigusakti läbi vaatame. On väga õige loomkatseid täiustada, vähendada ja asendada. On väga õige, et me ei lase hool raugeda. Seda peavad vajalikuks nii tööstus kui ka loomakaitseorganisatsioonid.
<P>
Tegemist on teemaga, mis minu arvates ulatub poliitikast kaugemale ja kujutab endast suuresti moraalset küsimust, millele peame õige lahenduse leidma. Mina omalt poolt olen väga pettunud, et Graham Watson ründas mind minu enda territooriumil, muutes selle äärmiselt poliitiliseks küsimuseks, ning kui ta siin oleks, ütleksin seda selgelt ka talle. See on kahetsusväärne, kuna me peame lõppkokkuvõttes esitama asjaliku ettepaneku.
<P>
Kõnealusesse raportisse on investeeritud palju tehnilisi teadmisi ja vaeva. Me ei esita seda kergekäeliselt. Oleme selle kallal kõvasti tööd teinud ja oleme saavutanud head kompromissid. Ma olen püüdnud kõiki osapooli kokku tuua, et esitada raport, mis on õige Euroopa Parlamendi, teaduse ja tööstuse ning loomade heaolu jaoks. Paluksin kõigil seda toetada, sest kui me seda ei tee, siis võib juhtuda, et lükkame raporti paari aasta võrra edasi ning see kahjustaks nii tööstust kui ka loomade heaolu. Seega kutsun kõiki parlamendiliikmeid üles seda toetama.
<P>
Kui siin on selliseid fraktsioone, kes otsustavad selle vastu hääletada, siis usun, et pikas perspektiivis saavutatakse sellega vaid hea ettepaneku edasilükkamine - lükatakse edasi ettepanek, mis aitab ühel poolt tagada Euroopa Liidus tehtavad uuringud haiguste kontrolli all hoidmiseks ja uute ravimite väljatöötamiseks ning mis teisalt vähendab katsetes kasutatavate loomade arvu ja tugevdab õigupoolest Euroopa Alternatiivsete Meetodite Tõestamise Keskuse tegevust alternatiivide otsimisel. Seega kutsuksin kõiki parlamendiliikmeid selle poolt hääletama, kuna me tahame hommikul tõeliselt suurepärast tulemust saavutada.
<SPEAKER ID="202" NAME="Juhataja">
Arutelu on lõppenud.
<P>
Hääletus toimub homme, teisipäeval, 5. mail 2009.
<P>
Kirjalikud avaldused (kodukorra artikkel 142)
<SPEAKER ID="203" NAME="Šarūnas Birutis  " AFFILIATION="ALDE">
kirjalikult. - (LT) Komisjoni aruande projektis toetatakse tugevalt seda, et teaduslikel eesmärkidel loomade kasutamise küsimuses kujundataks lähenemisviis, mis võtaks rohkem arvesse loomade heaolu. See näitab komisjoni pühendumust lõppeesmärgile, milleks on loomkatsete kaotamine.
<P>
Euroopa Liit peaks kõnealuse eesmärgi nimel töötama. Euroopa Parlament on selgelt mõista andnud, et ta usub, et tuleb rohkem ära teha lõppeesmärgi nimel kõrvaldada loomad teaduskatsetest lõplikult.
<P>
Samas, kuigi see on lõppeesmärk, ei ole meil veel õigust lõpetada loomkatseid täielikult. Püsib suur lõhe alternatiivsete meetodite ehk mitteloomkatsete väljatöötamise vahel. Niikaua kui selline olukord püsib, oleks ebamõistlik ja tõenäoliselt inimtervisele hukatuslik kehtestada kuupäev, pärast mida ei tohi enam teha loomkatseid või kasutada katseteks teatud loomaliike, näiteks ahvilisi. Avaliku arvamuse küsitlused näitavad toetust kõnealusele lähenemisviisile ja neid ei saa eirata.
<SPEAKER ID="997" NAME="Daciana Octavia Sârbu" AFFILIATION="PSE">
kirjalikult. - (RO) Kõigepealt sooviksin tänada Euroopa Komisjoni ettepaneku eest vaadata läbi direktiiv 86/609/EMÜ, kuid mul on kahju, et raportöör ei püstitanud veelgi ambitsioonikamaid eesmärke.
<P>
Ma arvan, et me peame rohkem investeerima uurimistegevusse leidmaks alternatiive loomade kasutamisele teaduslikel eesmärkidel. Me peame sundima laboreid kasutama loomi, eeskätt loodusest kinnipüütud loomi, teaduslikel eesmärkidel nii vähe kui võimalik.
<P>
Olen kindlalt vastu ahviliste kasutamisele biomeditsiiniuuringute läbiviimiseks, välja arvatud juhul, kui neid on vaja kasutada, iseäranis katsetes, mis puudutavad inimestele eluohtlikke või invaliidistavaid seisundeid.
<P>
Eetilisest vaatepunktist lähtudes peab olema mingi valu, kannatuste ja stressi piir, mida loomadega läbiviidavates teaduslikes katsetes ei tohi kunagi ületada. Seda silmas pidades tuleb keelata katsed, mis põhjustavad suurt valu, kannatusi või stressi ning mis tõenäoliselt kestavad pikka aega.
<P>
Ma tean, et rahvatervis on ülima tähtsusega, kuid me ei tohi lubada, et loomadele tekitatakse ravi katsetamise eesmärgil väga suuri kannatusi.
<P>
Samuti toetan muudatusettepanekut, mille kohaselt ei tohiks direktiiv piirata liikmesriikide õigust kohaldada või vastu võtta rangemaid riiklikke meetmeid, mille eesmärk on parandada teaduslikel eesmärkidel kasutatavate loomade heaolu ja kaitset.
