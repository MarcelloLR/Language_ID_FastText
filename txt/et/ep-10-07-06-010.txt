<CHAPTER ID="010">
Majanduse juhtimine ELis ja euroalal ning riikide eelarvete järelevalve (arutelu) 
<SPEAKER ID="357" NAME="President">
Järgmine päevakorrapunkt on komisjoni presidendi avaldus majanduse juhtimise kohta ELis ja euroalal ning riiklike eelarvete järelevalve kohta.
<SPEAKER ID="358" NAME="José Manuel Barroso">
komisjoni president. - (FR) Austatud president! Head kolleegid! Majanduse juhtimine on liidu tuleviku jaoks ülioluline väljakutse. Kui president Delors tegi 1993. aastal selgeks, et on vaja majanduspoliitika põhjalikumat kooskõlastamist, lükkasid paljud liikmesriigid selle tagasi.
<P>
Lisaks sellele, kui komisjon - mille presidendiks mul oli au olla - tõstatas selle küsimuse oma majandus- ja rahaliidu 10. aastapäeva käsitlevas aruandes 2008. aastal, siis ei kuulanud seda just palju inimesi. Sellest hoolimata rõhutasin vajadust anda minu suunistes praeguse ametiaja jaoks piisav vastus majanduse juhtimise küsimusele, mida koos umbes aasta tagasi arutati.
<P>
Seejärel arutas volinik Olli Rehn seda teiega enda arutelul. Selleks ajaks oli komisjon juba teatanud oma kavatsusest esitada ettepanekud majanduse juhtimise tugevdamiseks Euroopa Liidus, eelkõige euroalal. Kahjuks on kriis näidanud, et meil oli õigus. Nüüd tunnistatakse aga tungivat vajadust selle arutelu järele ja ma saan vaid tervitada asjaolu, et lõpuks on saabunud tingimused selleks, et tõelise Euroopa majanduse juhtimise suunas edasi liikuda.
<P>
Selle tulemusena esitas komisjon 12. mail üksikasjalikud ettepanekud. Need ettepanekud on aruelu, sealhulgas arutelu Euroopa Parlamendiga, ja eelkõige Euroopa Ülemkogu presidendi juhitud rakkerühma töö, elavana hoidnud. Komisjonil on hea meel selle tööga seotud edusammude ja praeguseks saavutatud konsensuse üle, mida Euroopa Ülemkogu kohtumise ajal selgelt näha oli.
<P>
Selleks et seda dünaamikat säilitada, võttis komisjon jälle vastu mitmed ettepanekud, mida siis, kui need õigusloomega seotud ettepanekuteks muudetakse, on võimalik alates 2011. aastast rakendada, juhul kui need õigel ajal vastu võetakse. Need ettepanekud ei hõlma aluslepingu muutmist. Peame tegutsema praegu ning olemasolevas õiguslikus raamistikus. See ei ole piiramine. Uued võimalused, mida Lissaboni leping meile pakub, on võimalikud ja tuleb täielikult ära kasutada, sest meil ei ole enam aega oodata. Meie kodanikud, meie ettevõtted ja meie majandus nõuavad, et teeksime algatusi. Meie kohustus on otsustada ja tegutseda praegu.
<P>
Euroopa Liit on majanduskriisi tõttu mitme raske katsumusega silmitsi seisnud. Majanduse juhtimise tugevdamine on muidugi vaid üks Euroopa Liidu kriisile reageerimise aspekt.
<P>
Reageerimine on hõlmanud ka teisi mõõtmeid: finantsturgude reguleerimise kõikehõlmav reform ja ettepanekud Euroopa uue järelevalvestruktuuri loomiseks. Nagu ma täna hommikul ütlesin, on kokkulepe eelolevate päevade kaugusel. Ma kutsun kõiki osapooli üles säilitama positiivse dünaamika, tagama, et uued asutused saaksid oma tööd 2011. aasta alguses alustada. See hoiab ka Euroopat juhtival kohal G20 selle valdkonna kohustuste elluviimisel: meetmed finantsstabiilsuse kindlustamiseks, esiteks Kreeka programmi kaudu ja seejärel mehhanismide kaudu euroala jaoks tervikuna, ja muu hulgas ka programm majanduskasvu ja töökohtade jaoks struktuurireformide kaudu Euroopa 2020. aasta strateegi raames.
<P>
Meie reageering kriisile on terviklik. Me stabiliseerime, konsolideerime ja kaasajastame. Me valmistame oma sotsiaalset turgu ette oma kodanike parema tuleviku tagamiseks. Praegu lubage mul aga keskenduda juhtimisele.
<P>
Viimase paari kuu väljakutsed on keskendunud sellele, kas meie majanduse juhtimine on võrdväärne uue survega meie majanduslikule ja finantsstabiilsusele. Meil on kehtestatud aluslepingu sätted, mis meil tegutseda lubavad. Meil on institutsioonid. Me peame selle toimima panema.
<P>
Me seisime silmitsi reaalse ohuga ja hakkasime sellele edukalt vastu. Nüüd täidame lünki, mida tuvastanud oleme, et selliseid ohte tulevikus ennetada. Esmalt tutvustasin parlamendile ideid, mida me komisjoni 12. mai teatises täiustasime. Meie sellest ajast peale toimunud arutelud on kajastatud komisjoni 30. juuni teatises. Praegu liigume edasi tegevusetappi ja komisjon on valmis esitama õigusloomega seotud ettepanekud juba septembris.
<P>
Tahaksin enne küsimuste üksikasjalikku selgitamist rõhutada, kui palju kasu on sellele protsessile toonud töö Euroopa Ülemkoguga, Euroopa Ülemkogu presidendi juhitud rakkerühmaga, ja muidugi arutelud parlamendis. See töö on aidanud luua tõelise Euroopa impulsi. Loodan, et see tähendab hiljem õigusloomega seotud ettepanekute kiiret läbivaatamist ja kiiret vastuvõtmist.
<P>
Meie lähenemisviisiks majanduse juhtimisele on kõikehõlmavate ja tõhusamate eeskirjade olemasolu. Praegune alusleping annab meile selle tegemiseks palju tegutsemisvabadust ning ma olen veendunud, et ühenduse meetod annab meile taas kord õige vastuse.
<P>
Me vajame tugevamat järelevalvekorda. See tähendab sellist, mis on rangem ja laiapõhjalisem, hõlmates eelarve-, makromajandusliku ja struktuuripoliitika, kuid mis on kord, mis peegeldab ka vastastikust sõltuvust, mis meile kõigile teadaolevalt on Euroopa majanduse jaoks kesksel kohal.
<P>
Mida see üksikasjades tähendab? Esiteks vajame suuremat koordineerimist. Selle võti on nn Euroopa poolaasta. See suurendab majanduslikku läbipaistvust ja toetab liikmesriikide hulgas eelnevaid vastastikuseid eksperdihinnanguid. Kui liikmesriigid esitavad samaaegselt oma stabiilsus- ja lähenemisprogrammid ning oma riiklikud reformikavad, on meil tõeliselt koordineeritud lähenemisviis. See Euroopa perspektiiv on liikmesriikide eelis, kui nad oma riigieelarveid vastavalt oma põhiseaduslikule korrale kavandavad, arutavad ja need vastu võtavad.
<P>
Teiseks vajame usaldusväärsust, mis kaasneb parema jõustamisega. See tähendab täiustatud stiimuleid ja sanktsioonide kogumit - tõhusamat kombinatsiooni nii ennetus- kui ka parandusmeetmetest. Me vajame stabiilsuse ja kasvu pakti, mille eesmärk on - mitte üksnes seoses puudujäägikriteeriumi, vaid ka võlaga - pakt, mis on tõeliselt jõuline ja mida austatakse. Muidugi on kõige tõhusamad mõjutusvahendid need, mida ei ole vaja kasutada, sest need loovad stiimuli, millest kinni pidada, kuid selleks, et seda saavutada, peavad eeskirjad olema piisavalt jõulised, et seda austust kontrollida.
<P>
Ma tahan siinkohal end väga selgelt väljendada. Ilma rangema stiimulite ja mõjutusvahendite süsteemita ei jõusta me usaldusväärselt majanduse juhtimist. Kui liikmesriik ühiselt kokkulepitud eeskirju ei järgi, peab see olema valmis tagajärgede all kannatama. See tähendab ka seda, et mõjutusvahendid tuleb kujundada nii, et need kehtiksid võrdselt kõigi liikmesriikide suhtes. Parlamendile saab taaskinnitada, et komisjon teeb kõik, mis selle võimuses tagamaks, et see on nii.
<P>
Seoses finantssanktsioonidega tegime ettepaneku, et need põhineksid laiemal kulutuste valikul ELi eelarvest kui varem. Lühidalt kokkuvõttes peaksid kõik liikmesriigid tulevikus seisma silmitsi riskiga kaotada eelarve-eeskirjadest püsiva mittekinnipidamise korral ELi eelarvest pärit raha. Nende eeskirjade kohaldamine peaks olema seoses stabiilsuse ja kasvu pakti korrigeerivate sätetega ka peaaegu automaatne.
<P>
Meetmete ajastamine on samuti keskse tähtsusega. Me ei tohi langeda lõksu, et ootame liiga kaua, enne kui sanktsioonid rakenduvad. Stiimulid ja sanktsioonid tuleb tuua järgmisse etappi nii, et sanktsioone kasutataks enne, kui olukord käest ära läheb. Ennetavad meetmed võivad olla palju tõhusamad kui parandusmeetmed, kuid see nõuab distsipliini ja poliitilist tahet.
<P>
Meie kehtivate eeskirjade üks nõrgimaid külgi on nii-öelda headel aegadel esinevate probleemidega tegelemiseks ette nähtud mehhanismide puudumine. Me käsitleme seda oma ettepanekutes, eelkõige selles osas, mis puudutab euroala.
<P>
Kolmandaks peab meie järelevalve hõlmama kõiki keskse tähtsusega elemente. See ei tohiks piirduda üksnes eelarvepoliitikaga. Me oleme näinud, et selline kitsas perspektiiv ei toimi. Meil peavad olema vahendid makromajandusliku tasakaalustamatuse avastamiseks liikmesriikides.
<P>
Selline tasakaalustamatus nõrgendab ELi ja eelkõige euroala ühtekuuluvust. Kõikehõlmav näitajate tulemustabel annab meile selle, mida vajame suurenevate erinevuste tuvastamiseks ja heastamisettepanekute tegemiseks. Neid peavad loomulikult täiendama asjakohased jõustamismehhanismid selliste heastamisvahendite jaoks.
<P>
Neljandaks on meil vaja - nagu rangemaid eelarve-eeskirjugi - ka edendada struktuurireforme, uuendustegevust ja kaubandust, mis Euroopa majanduskasvuga joone peale tagasi viiks ja tulevikuks töökohti looks. See on see, mida meie 2020. aasta Euroopa strateegia tähendab. Euroopa Ülemkogu kinnitas selle kaks nädalat tagasi. Nüüd peame seda praktikas rakendama, et tagada, et riikide ja Euroopa poliitika on täiesti kooskõlas, luues tõhusa tsükli, kus ühe Euroopa piirkonna majanduskasv aitab edendada majanduskasvu teises Euroopa osas.
<P>
Viiendaks lubage mul korrata, et äärmiselt oluline on läbipaistev ja kindel finantsuru reguleerimine, ning kutsuda kõiki protsessis osalejaid üles võtma nii kiiresti kui võimalik vastu vajalikud reformid.
<P>
Tahaksin rõhutada meie esitatavate reformide ajaloolist mõõdet. Need kujutavad endast vastust väljakutsetele, millega meie ühisraha Euroopas silmitsi seisab, kuid neil on ka oluline mõju ülemaailmsetel finantsturgudel.
<P>
Käes on aeg anda majandus- ja rahaliidule vahendid, mida sellel täielikuks toimimiseks vaja on, et tagada selle usaldusväärsus. Kaalul ei ole ainult tehnilised eeskirjad. Kaalul on euro tulevik ja võime öelda, et teataval määral on see meie Euroopa projekti tulevik.
<P>
Selleks et kõik see võimalikuks teha, peame näitama ilma ühegi võimaliku kahtluseta, et maailm on muutunud ja et meie ettepanekud majanduse juhtimise kohta ei ole enam samad, vaid kujutavad endast tõelist läbimurret. Praegu on täidetud tingimused stabiilsuse ja kasvu pakti, majanduse juhtimise ja struktuurireformide ühendamiseks sidusaks süsteemiks Euroopa Majandus- ja Rahaliidus.
<P>
See süsteem peaks rakendama ühise eesmärgi nimel kõik meie vahendid: struktuurifondid, eelarve järelevalve ja Euroopa 2020. aasta strateegias sätestatud reformid.
<P>
See on strateegia kogu liidu jaoks. See ei ole lihtsalt eri strateegiate täiendus. See on tõeline strateegia Euroopa jaoks, kuid meil saab olla Euroopa majandusstrateegia vaid juhul, kui meil on tõeline majanduslik juhtimissüsteem. Stiimulite ja sanktsioonide süsteem peaks aga peegeldama nende liikmesriikide erikohustusi, kes on juba ühisraha vastu võtnud õiguslikust raamistikust rangelt kinni pidades. Need liikmesriigid jagavad ühist huvi, mida kutsutakse euroks, ja oleks vastuvõetamatu, et mõnede liikmete vale käitumine selle kõik ohtu seab.
<P>
Ma olen veendunud, et need ettepanekud tähendavad astmelist muutust liidu majanduslikus järjepidevuses, säilitades samal ajal möödapääsmatud eripärad nende liikmesriikide vahel, kes on euroala liikmed, ja loomulikult austades neid, kes veel euroala liikmed ei ole.
<P>
Praegune olukord nõuab ambitsioonikust ja julgust: komisjoni ettepanekud saadavad välja jõulise sõnumi, nii ELis kui ka kogu maailmas, et Euroopa Liit on oma ülesande kõrgusel. Seetõttu on ülioluline, et meie kolm institutsiooni töötaksid järjepidevalt ja tiheda koostöö vaimus, et need ettepanekud vastastikuse usaldusega meie ühisesse tulevikku lõplikult vormistada ja heaks kiita.
<P>
Oluline on, et kõik meie partnerid kogu maailmas mõistaksid, et oleme valmis eurot ja oma ühisraha stabiilsust ükskõik mis hinnaga kaitsma. Komisjoni ülesanne on kasutada oma algatusõigust, et edendada Euroopa ja selle kodanike ühist huvi. See on otsustanud ülesande täita ja on veendunud, et need ettepanekud kujutavad endast Euroopa jaoks õiget teed edasi.
<P>
(Aplaus)
<SPEAKER ID="360" NAME="Corien Wortmann-Kool">
fraktsiooni PPE nimel. - (NL) President Barroso, volinik Rehn! Meie ettepanekud kujutavad endast olulist sammu majanduse juhtimise tugevdamise suunas Euroopas. Ma tahaksin avaldada teile austust oma algatusõiguse aktiivse teostamise eest, selle asemel et oodata, millega nõukogu töörühm lagedale tuleb. Meie Euroopa Rahvapartei (kristlike demokraatide) fraktsioon tervitab ettepanekuid ja soovib teie ja nõukoguga tihedat ja energilist koostööd teha, et need lõplikult vormistada. Fraktsioon soovib teha koostööd järgmise sammu astumisega ühenduse meetodi suunas. Vaja ei ole uusi institutsioone, vaid selle asemel on vaja Euroopa Komisjoni tugevat ja sõltumatut rolli ning Euroopa Nõukogu, mis pühendub ühisele lähenemisviisile, ning Euroopa Parlamendi demokraatlikku kontrolli. Mis puudutab fraktsiooni PPE, siis need on nende õigusloomega seotud ettepanekute koostisosad, mida te meile septembri aluses tutvustate.
<P>
Meil on suured ootused seoses Euroopa poolaasta ja riiklike tegevuskavade kooskõlastamisega. Selleks et liikmesriikide konkurentsivõimet tugevdada, on liikmesriikides vaja olulisi reforme ja vaevarikkaid meetmeid. See loob meie kodanike jaoks töökohti ja jõukust. Meil on samuti suured ootused seoses meetmetega stabiilsuse ja kasvu pakti tugevdamiseks, kasutades nn suurt nuia: sanktsioone. Te kutsusite meetmete komplekti tööriistakastiks. Palju sõltub selle tööriistakasti konkreetsetest sisust.
<P>
Meie Hollandi jalgpallimeeskondadel on moto "Teod, mitte sõnad”. Teod, mitte sõnad on just see, mida parlament tahab, kui tegemist on majanduse juhtimise tugevdamisega, ja ka siis, kui tegemist on Euroopa finantsturgude järelevalvet käsitlevate õigusaktidega. Nõukogu kiitis Jacques de Larosière'i raporti heaks, kuid nüüd tuleb seda rakendada, õigusaktidesse üle võtta - tõeliste volitustega järelevalveasutused, kes võivad 1. jaanuaril tööd alustada - ja seega peab nõukogu nüüd seda tegelikult tegema. Parlament hääletab homme, kuid jätame nõukogule ukse lahti, et see sel kuul majandus- ja sotsiaalnõukoguga kohtumise ajal kokkuleppe sõlmiks. See tähendab parlamendi seisukoha jõustamist selle uue järelevalveasutuse volituste suhtes, kuna parlament jääb endale kindlaks - mitte enda, vaid avalikkuse huvides -, et taastada finantsturgude rahulikkus, et saaksime veel kord kindlalt tulevikku vaadata.
<SPEAKER ID="361" NAME="Stephen Hughes">
fraktsiooni S&D nimel. - Austatud president! Tunneme muret selle pärast, et president Barroso ja volinik Rehni ettepanekutes ei ole tasakaalu. Eelarvestabiilsus ei saa eksisteerida eraldi tugevast majanduskasvust ja tööhõive kõrgest tasemest. Praegused ja kavandatud karmistamismeetmed toovad kaasa pideva madala majanduskasvu, üha suureneva töötuse ja edasise sotsiaalse tõrjutuse perioodi.
<P>
President Barroso, ma tean, et te ei usu, et miljonid uued töötud ja rohkem sotsiaalset tõrjutust on vastuvõetav hind kiire eelarvekonsolideerimise eest, kuid see paistab olevat tee, mida mööda käite.
<P>
Minu arvates ei ole te oma ettepanekutes eelmisel nädalal teemat tabanud.
<P>
Euroopa majanduspoliitikas ja Euroopa majanduse juhtimises on vaja kvalitatiivset hüpet, kuid see peaks viima tasakaalustatud poliitilise tegevuskavani, milles on ühendatud eelarvevastutus ja majanduslik tõhusus ning sotsiaalne õiglus. Olete jätnud välja väga olulised valikud, mis tähendaksid tegelikult selles vallas kvalitatiivset hüpet. Tõeline majanduspoliitika kooskõlastamine peaks sätestama Euroopa jaoks lühinägeliku kõigile sobiva karmistamiskava asemel selle, mis ei ole majanduslikus mõttes loogiline: diferentseerituma konsolideerimiskava.
<P>
Teiseks peate esitama majanduspoliitika tegevuskava töökohtade ja eelarve konsolideerimise jaoks. Täna on meil tegevuskava üksnes puudujääkide vähendamiseks töökohtade arvelt.
<P>
Kolmandaks on meil vaja ettepanekuid selle kohta, kuidas kaitsta nõuetekohast avaliku sektori rahastamist Euroopa 2020. aasta strateegia jaoks, sealhulgas uusi maksutulusid finantstehingute maksudest ja teistest allikatest. Vajame ka teilt, komisjonilt, tegevusettepanekuid selle kohta, kuidas maksukoormust tööjõult nii kiiresti kui võimalik eemale juhtida. Tööjõu maksustamine on paljudes liikmesriikides kaugelt liiga suur.
<P>
Muu hulgas olete uuendatud stabiilsuse ja kasvu paktis lõpetanud negatiivsete sanktsioonide asemel pigem mittepiisavad positiivsed algatused, kuigi see võiks olla väga positiivne tee, mida mööda käia. Ma loodan, et mõtlete ümber ja esitate sügisel tasakaalustatuma ettepanekute kogumi.
<SPEAKER ID="362" NAME="Guy Verhofstadt">
fraktsiooni ALDE nimel. - (FR) Austatud president! Ma olen rahul sellega, kuidas komisjoni president paketti tutvustas, ja kui oma arvamust avaldada võin, teeksin teile ettepaneku see niipea kui võimalik oma algatusõiguse alusele viia. Esitage see nõukogule ja Euroopa Parlamendile, sest see on mehhanism, mille abil Euroopa Liit toimib. Komisjonil on siin initsiatiiv.
<P>
Seega tahaksin soovida hiljuti loodud töörühmale palju edu, kuid lõppude lõpuks peab komisjon oma kohustustest kinni pidama ja eri institutsioonidele ettepaneku esitama.
<P>
Sellest hoolimata, austatud president, jäävad mõned selle paketiga seotud küsimused muret tekitama.
<P>
Esimene oluline küsimus on: kes selle majanduse juhtimisega tegeleb? Kas liikmesriigid, nõukogu või ühenduse institutsioonid, s.t Euroopa Keskpank ja Euroopa Komisjon? Euroopa Parlamendi jaoks on see väga selge: seda teevad ühenduse ametiasutused, sest ma ei ole kunagi näinud liikmesriike tõestamas oma võimet seda kontrolli ise teostada. See ei toimi - see ei ole varem toiminud ega toimi ka tulevikus.
<P>
Teiseks olen nõus, et karistusi tuleb kavandada, kuid seda mitte üksnes stabiilsuspaktiga seoses, sest - nagu olete öelnud - on see vaid üks poliitika aspekt. Peame tegema seda ka näiteks seoses konkurentsivõime, struktuurireformide ja Euroopa majandusega. Karistused peavad olema ja sellega seoses paluksin teatavatel liikmesriikidel suuremat järjepidevust üles näidata! Nad kaitsevad - isegi nõuavad - karistusi seoses stabiilsuspaktiga, kuid kui räägime karistustest seoses Euroopa 2020. aasta strateegiaga konkurentsivõime perspektiivis, siis need on palju leebemad. Peab olema üks kahest. Kui tahame karistusi, tuleb neid üleüldiselt kohaldada.
<P>
Minu kolmas märkus on see, et peame mõtlema ka, komisjoni president, majanduskasvu strateegiast. Me ei või lihtsalt öelda, et vähendame puudujääke. Puudujääke on vaja vähendada - ja endise eelarveministrina tahan puudujääke vähendada -, kuid lisaks sellele vajame ka majanduskasvu poliitikat ning ainus organ, mis seda tagada saab, on Euroopa Liit. Liidul on laenuvõime ja sellel on projektid üleeuroopalise infrastruktuuri jaoks, mida vajame, nagu rõhutatakse Mario Monti raportis, ning komisjon peab seepärast ka selles suunas ettepanekuid tegema. Ta peab seda tegema mitte ainult puudujääkide vähendamiseks - mida on vaja, sest stabiilsuspakt nõuab seda -, vaid ka selleks, et arendada välja usaldusväärne majanduskasvu strateegia, et me ei langeks Jaapani tüüpi majanduslikku seisakusse, nagu see, mida enam kui 10 aastat läbi elasime.
<P>
Kolmas element on nn stressitestid. Ma olen rahul asjaoluga, et otsus nende avaldamiseks on vastu võetud. Meil oli vaja seda teha juba aasta tagasi, nagu tegid seda ameeriklased, sest see on ainus viis, kuidas erasektoris krediidipakkumist taasavada.
<P>
Lõpetuseks - ja ma lõpetan siinkohal - väljendugem seoses finantsjärelevalvega ühes küsimuses väga selgelt: parlamendiga ei saavutata mitte mingit kokkulepet, kui nõukogu ja liikmesriigid ei võta arvesse asjaolu, et konflikti korral on viimane sõna Euroopa asutusel. See on ülioluline mõte. Lisaks korratakse seda elementi komisjoni ettepanekus. See on Larosière'i tegevuse lähtekoht. Liikmesriigid ei ole veel aru saanud. Austatud president! Liikmesriikidel on aeg see heaks kiita - vastasel juhul ei saavutata finantsjärelevalves mitte mingit kokkulepet.
<SPEAKER ID="363" NAME="Sven Giegold">
fraktsiooni Verts/ALE nimel. - (DE) Austatud president! Suur tänu selle avalduse tegemise eest! Mul on tunne, et peaksime olema väga ettevaatlikud, et väga raskes olukorras vanade harjumuste juurde mitte naasta. Vanade harjumuste puhul pean ma silmas paremtiiva fraktsioonide kombel eelarvepuudujääkide ja konkurentsiprobleemide rõhutamist, samal ajal kui vasaktiiva fraktsioonid jätkavad karmistamismeetmete riskidest rääkimist.
<P>
Minu arvates ei tee me sellisel viisil edusamme. Teisalt, kui vaatate korralikult seda ettepanekut, peate möönma, et see sisaldab märke märkimisväärsetest edusammudest, näiteks seoses eelarve kooskõlastamisega. Selles mainitakse ka konkreetselt tasakaalustamatust. Veel hiljuti oli võimatu tasakaalustamatusest tõsiselt rääkida. Asjaolu, et juhul kui liikmesriigid oma kodutööd ära ei tee, tuleks kohaldada sanktsioone, on samuti märk edusammudest.
<P>
Ka sellel ettepanekul on aga pimedaid nurki, mis on midagi, mille heakskiitu kodanikelt enam eeldada ei saa. See tähendab ilmselgelt majanduse juhtimist ja maksuküsimustest rääkimist. Tõsi on see, et meil on maksuparadiisid, suured majanduspiirkonnad, mida ei maksustata, rääkimata ülemäärasest maksude hüvitamisest. Need ei tohi enam olla tabuteemad ning ilmselgelt on neil sellises avalduses oma koht.
<P>
Teiseks ei piisa eelarvepoliitika kooskõlastamisest üksnes kirjeldatud viisil. Peame tagama, et eelarvepoliitika on antitsükliline, võimaldades sellel seega kriise takistada. Kahjuks see ei kajastu tekstis. Lisaks sellele on ilmselt ikka veel tabu öelda, et tasakaalustamatuse korral on puudujäägi ja ülejäägiga riike, kusjuures mõlemad pooled teevad konkreetseid sissemakseid. Kahjuks ei ole teil ikka piisavalt julgust asju nii selgelt seletada, nagu vaja.
<P>
Meil on probleeme varade hindade ja varadega seotud mullidega. Ka seda ei ole selgesõnaliselt mainitud. Minu mõte on, et peaksime pärast praegust kriisi olema vähemalt ausad ja heitma mõneks ajaks kõrvale oma ideoloogilised erimeelsused ning analüüsima kriisi põhjuseid, selle asemel et neid probleeme ühekülgsest perspektiivist vaadelda. Enam ei piisa lihtsalt selles kriisis edusammude tegemisest. Meie kodanikud eeldavad terviklikke kõikehõlmavaid lahendusi, mis ei kujuta endast midagi rohkemat, kui nad väärivad.
<SPEAKER ID="364" NAME="Kay Swinburne">
fraktsiooni ECR nimel. - Austatud president! Majanduse juhtimine, järelevalvestruktuur, piiriülese kriisijuhtimise vahendid - need kõik on finantskriisijärgsel ajal väga olulised valdkonnad. Peame nende valdkondade puhul kindlustama, et võimalikult ruttu kehtestatakse tugev ja paindlik struktuur, et tagada, et saaksime esitada ühise eeskirjade kogumi, kas siis liikmesriikide ja nende käitumise huvides majanduse juhtimisel või meie finantsteenuste reformi huvides. Peame üksmeelele jõudma. Kõik 27 liikmesriiki peavad tulemust täielikult rakendama ja sellest täiel määral kinni pidama. Kõik uued institutsioonid peavad olema apoliitilised ja töötajate töölevõtmine peab põhinema eelkõige nende saavutustel ja võimel käsilolev ülesanne täita. Peame saatma selge signaali, et need uued menetlused ja järelevalveasutused, eriti kavandatud Euroopa Süsteemsete Riskide Nõukogu, on vajalikud ja suudavad töötada meie valijate ning ühiste majanduste hüvanguks.
<P>
Hiljutised finants- ja majanduskriisid on tekitanud vajaduse jõuliste meetmete järele. Oleme teinud Euroopas kindlaks valdkonnad, milles regulatiivsed lüngad on võimalik täita ning mis loodetavasti parandavad ka meie turgude ja finantsteenuste läbipaistvust tervikuna. Hiljutist kokkulepet USA rahandusalases seaduseelnõus on paljud tervitanud kui midagi, mis USA regulatiivse reformi EList ettepoole seab. Ma ei ole selle järeldusega nõus. Kui suudame eelolevate päevade ja nädalate jooksul järelevalvestruktuuri suhtes kokkuleppe saavutada, on meil kindel ELi raamistik, mille keskmeks on Euroopa Süsteemsete Riskide Nõukogu ja kolm Lamfalussy' komiteed, mis on Euroopa ametiasutusteks muudetud. Kui see raamistik ükskord loodud on, peaks see finantssüsteemi ohutusele kaasa aitama ning see võib isegi osutuda vahendiks finantsteenuste ühtse turu toimimise parendamiseks.
<P>
Selle tegevuskava järgimisel peame siiski tagama, et kõik uued asutatud asutused teevad riiklike järelevalveorganitega tõhusat koostööd ja et nimetatud kõneluste ja läbirääkimistega püütakse saavutada pigem parim struktuur, parim järelevalve ja parim tulemus kui see, kas tegemist on rohkem või vähem Euroopaga. Ma kiidan seda, et komisjon keskendub kesksete mureküsimustega tegelemisele, ning usun, et kuigi väga erinevate meetoditega, saavutame varsti lõpuks ülemaailmse finantssüsteemi, mis on ohutum ja teenib paremini meie majandust.
<SPEAKER ID="365" NAME="Lothar Bisky">
fraktsiooni GUE/NGL nimel. - (DE) Austatud president! Pärast komisjoni viimastel nädalatel kavandatud meetmeid ähvardava kriisi ärahoidmiseks, mis hõlmab euro päästepaketti ja Euroopa 2020. aasta strateegiat, mis toob kaasa ühelt poolt pankade päästmise ning teiselt poolt sotsiaalkindlustuse, palkade ja pensionite kärped, on meil nüüd esitatud ettepanekud stabiilsuse ja kasvu pakti reformimiseks. Meie seisukohalt liiguvad need komisjoni ettepanekud stabiilsuse ja kasvu pakti reformimise kohta vales suunas.
<P>
Komisjon ei taha, järgides president Van Rompuy juhitavat töörühma, pakti sisu muuta, vaid tahab selle asemel karmistada sanktsioone ja tagada nõuetest kinnipidamine. Nii komisjon kui ka nõukogu nõuavad puudujäägis olevate liikmesriikide jaoks täiendavaid kontrolle ja karistusi. See ei ole varem toiminud ega toimi ka tulevikus. Meil Euroopa Parlamendi Euroopa Ühendatud Vasakpoolsete / Põhjamaade Roheliste Vasakpoolsete liitfraktsioonis on iga hinna eest hea meel, et komisjoni kavandatud kõige rangemaid karistusi puudujäägis olevate riikide suhtes ei ole kohaldatud.
<P>
Finantsturgude reguleerimine on kiireloomuline küsimus. Teeme selle olukorra lahendamiseks meist oleneva. Euroopa kodanikud peavad juba maksma; ka nõukogu peaks nüüd lõpuks tegutsema hakkama.
<P>
Probleemid stabiilsuse ja kasvu paktiga johtuvad nüüd nõuetest mittekinnipidamisest või aastase puudujäägi vähendamata jätmisest Maastrichti eesmärgini, milleks on 3% uuest võlast. See võib peatada kasvu euroalal, mis on ikka veel nõrk ja ohustatud.
<P>
Praegune majanduslik tasakaalustamatus tuleb kõrvaldada, kuna see on see, millega spekulandid elatist teenivad. Üks viis selle tegemiseks tugeva majandusega riikide puhul on loobuda oma agressiivsetest ekspordistrateegiatest, millel on kõigi teiste riikide jaoks laastavad tagajärjed. Need riigid peavad selle asemel tegema suuremaid jõupingutusi, et oma siseturge tugevdada ja nõudlust edendada. Stabiilsuse ja kasvu paki tuleb lisada sellised kriteeriumid nagu töötuse määr ja vaesuse levik. Vaja on põhjalikku läbivaatamist, mitte selle tingimuste karmistamist.
<SPEAKER ID="366" NAME="Godfrey Bloom">
fraktsiooni EFD nimel. - Austatud president! Lugupeetud volinikud - kolm sõpra, kui ma teid nõnda kutsuda võin -, eelmiselt istungilt pidite minema jooksma. Arvan, et teil oli kiireloomuline kohtumine. Teil jäid mu targad sõnad kuulmata ja mul on hea meel näha, et olete täna siin, et neid kuulda, sest mul on pakkuda teile mõned tarkuseterad.
<P>
Olete tegelikult suures jamas, on ju? Teist võiks peaaegu kahju olla, kuid loomulikult toote osa sellest endale ise kaela. Ühisraha eksperimenti - mis on eksperiment, mis oli läbikukkumisele määratud; ma mäletan loengut Cambridge'i ülikoolis 1990. aastate alguses, kui selgitasin, miks see on n-ö sügavalt mõranenud ning miks see ei saa toimida, ja pakkusin sellele umbes 10 aastat ning kahjuks tundub, et mul oli õigus - tekitas mõrasid isegi meie oma reeglistik. Mis tegelikult juhtus, kui selle kehtestasite, oli see, et tegelikult rebisite ise oma reeglistiku puruks. Te viskasite selle minema! Te võtsite iga eelarvega seoses mittefunktsioneeriva majanduse, sealhulgas Kreeka, euroalasse vastu, mis kiirendas euroala surma, ja seega ei tule see üllatusena. Ma ei ole seoses euro n-ö surmaga mingi kollanokk. See oli alati sellisena ruunikivisse raiutud. Väita nüüd, et avastasime äsja, et Kreeka oli laostunud, on intellektuaalselt ebaaus. Ma olin sel ajal linnas ja ostsime Kreeka võlakirju 10% kupongide eest. Need kukkusid viie peale ja see oli panus, mida tagasi võtta ei saa - nagu oleks võitja juba enne võiduajamise algust teada!
<P>
Meie kommertspangad on end kohutavasse probleemi seganud, sest nad ostavad rämpsvõlgu. Nad jaotasid rämpsvõlgu kolmekordse A-reitinguga n-ö ümberpakendatult. Mida meie keskpangad nüüd teevad? Täpselt sama! Nad ostavad järelturul ja ostavad rämpsvõlakirju, pakendades neid n-ö ümber kui kolmekordset A-d. Kui sellest segadusest välja tahate saada, peate saama lahti kommertspankadele antavast poliitiliste üksuste toetusest ja vabanema keskpankadest, mis on tegelikult osa nimetatud probleemist, mitte lahendus.
<SPEAKER ID="367" NAME="Marine Le Pen" AFFILIATION="NI">
(FR) Austatud president! Euroala Euroopa elab parajasti läbi ajaloos enneolematut majanduslangust, nõrgimat majanduskasvu maailmas, kõrgeimat töötuse taset ja jätkuvat konkurentsivõime langemist. See täielik ebaõnnestumine avaldus kõigile viimase sõltumatu võlakriisi ajal, mis mõjutas kahjulikult Kreekat ja mis mõjutab jätkuvalt Hispaaniat, Portugali, Itaaliat ja Prantsusmaad ja mille tulemuseks on nende riikide elanikkonna üldine vaesumine.
<P>
Te olite lubanud Euroopa riikide lähenemist ja ühtlustumist. Täna kiirustate meid sotsiaalse ja poliitilise plahvatuse suunas. Teie üksi kannate selle praeguse tragöödia eest vastutust, sest ühtse, ühetaolise ja totalitaarse rahapoliitika poliitika väga erinevatele majandustele pealesurumisega olete toetanud meeletut spekulatsiooni mõnede inimeste hulgas ning majanduse loidust teiste hulgas.
<P>
Kuidas saame selgitada asjaolu, et Hispaania, kellel oli 2007. aastal 2% eelarveülejääk, on nüüd 12% eelarvepuudujääk, kui see ei ole sellepärast, et EKP ühtsed ja ühetaolised intressimäärad on toetanud enneolematut kinnisvaraspekulatsiooni selles riigis, mis praegu tühjade majadega kaetud? Euroopa pangandussektori terviklikkust rikub tõhusalt see uus kõrge riskitasemega hüpoteeklaenude kriis, mille tagajärjed tekitavad tõelist hirmu.
<P>
Meie ainus reageering sellele on teha ettepanek, et me selles veas jätkaksime, kuigi olete igas asjas eksinud, jätkates Euroopa Liidu poolset ülevõtmist ja suurendades oma volitusi riikide eelarvete järgmise etapi kontrolli kaudu ning sundides eurooplastele peale seninägematut karmistamispoliitikat. Errare humanum est, perseverare diabolicum - eksimine on inimlik, sihikindel lollus on saatanast.
<SPEAKER ID="368" NAME="José Manuel Barroso">
komisjoni president. - Austatud president! Ma proovin vastata mõnele konkreetsele küsimusele. Esiteks, Corien Wortmann-Koolile: tänan teid toetuse eest! Tegelikult ma usun, et see suurendab meie stabiilsuse ja kasvu pakti usaldusväärsust, aga ka euro ja Euroopa projekti kui terviku usaldusväärsust, ning ma usun, et parlamenti tuleks kõigi nende jõupingutustega tihedalt seostada.
<P>
Ma avaldasin Euroopa Ülemkogu viimasel kohtumisel, kui president Buzek kohal oli, mõtte, et parlamenti tuleks hoida täielikult kursis edusammudega kõnelustel Euroopa majanduse tulevase juhtimise üle.
<P>
Ma arvan, et mõnda Stephen Hughes' ja Lothar Bisky muret tuleks arvesse võtta, kuid tegelikult usun, et meie ettepanekus teie muresid arvesse ei võeta, kuna selles ettepanekus ütleme midagi uut: et stabiilsuse ja kasvu pakt ei ole kõik, et me ühendame meetmete rakendamise stabiilsuse ja kasvu pakti raamistikus makromajandusliku tasakaalustamatuse, konkurentsierinevuste probleemidega. Seega tegelikult teeme ettepaneku terviklikuks lähenemisviisiks, mille puhul ei vaadata üksnes makromajanduslikke aspekte, vaid vaadatakse ka majanduskasvu - nagu soovitas Guy Verhofstadt -, mis vaatab ka uuendust, reforme. See ongi meie noorte 2020. aasta eesmärk. Ning jah, Guy Verhofstadt, nagu õigesti mainite, meile teeb praegu muret siseturg ja me teeme sellega tööd, võttes aluseks Mario Monti esitatud raporti, ja volinik Barnier esitab sügisel mõned väga olulised ettepanekud - ühtse turu akti - selle küsimusega tegelemiseks.
<P>
Seega ei seisne meie ettepanek üksnes kaalutlustega makromajanduslikes aspektides. Täna arutame majanduse juhtimist, mistõttu on loomulik, et vaatame, mis ei ole õnnestunud, kuid ma tahan rõhutada seda mõtet: asi ei seisne üksnes makromajanduslikes kaalutlustes: asi puudutab ka majanduskasvu ja meie reformikava. Uus on siin see, et praegu on meil esimest korda - muidugi juhul kui selles kavas lõpuks kokku lepitakse - kõikehõlmav lähenemisviis, mille puhul püütakse kõiki aspekte vaadata. Mäletate, et kui ma mõne kuu eest esitasin Euroopa 2020. aasta tegevuskava, ütlesid mõned inimesed mõnedes Euroopa piirkondades, et me ei saa seda stabiilsuse ja kasvu paktiga siduda, sest see võib stabiilsuse ja kasvu pakti nõrgendada. Ma arvan, et kõik on praegu nõus sellega, et makromajanduslike piirangute arutamisel ilma, et arutataks struktuurireformi ja arvestataks konkurentsivõimet, ei ole mõttekas.
<P>
Seepärast ei nõustu ma ka mõttega, et meie lähenemisviis ei ole tasakaalustatud. Noorte 2020. aasta strateegias võitlesime selliste eesmärkide kaasamise eest nagu vaesuse vähendamine, haridus ja tööhõive. Seega on see tegelikult väga tasakaalustatud lähenemisviis - lähenemisviis, mille puhul püüame ühendada kõik majanduspoliitika vahendid, saavutada Euroopa mõõde ja riiklik mõõde ja omada samal ajal konkurentsivõime ning sotsiaalse tõrjutuse ja haridusega seotud eesmärke.
<P>
Teil on õigus, Guy Verhofstadt. Komisjoni ülesanne on ettepanekuid teha ja see on see, mida teeme. Me esitame ametlikud ettepanekud. Käimas on väga oluline reform. Seepärast annab ka Olli Rehn komisjoni poolt rakkerühma väga olulise panuse. Usume, et oluline on konsensusele jõuda, sest tegemist on väga oluliste muudatustega, kuid muidugi, kui jõuab kätte aeg komisjonile õigusloomega seotud ettepanekuid esitada, siis seda ka teeme, ja see on just parim viis, kuidas teie parlamenti sellega ühendada.
<P>
Me ei taha aga lisada sellesse terviklikku lähenemisviisi makromajanduslikku järelevalvet TIFiga. See ei seisne üksnes sanktsioonides nende suhtes, kes võla- ja puudujäägikriteeriume ei täida. Me püüame samuti tugevdada kooskõlastatust seoses makromajandusliku tasakaalustamatusega.
<P>
Mõned teie hulgast mainisid ka järelevalvet ja ma tahaksin teile veel kord meelde tuletada, et meie eesmärgiks jääb luua 2011. aasta alguses selline uus asutus. Me vajame seda, kuna kogu meie reform põhineb sellel uuel struktuuril. Mõne viimase päeva jooksul on uus eesistujariik hoogustanud edusamme kokkuleppe suunas. Mõlemal poolel on valdav konstruktiivse pragmatismi tunnetus. Ma olen tänulik ambitsioonikuse eest, mida parlament üles on näidanud. Ma olen tänulik teie jõulise toetuse eest. Tahaksin samal ajal paluda, et jätkaksite jõupingutusi rahuldavale kokkuleppele jõudmiseks paari järgmise päeva jooksul. Usun, et see on nüüd käeulatuses. Komisjon on andnud oma panuse eri kompromisstekstide kaudu ja komisjonil on väga hea meel, et on tehtud edusamme. Nüüd kutsume mõlemaid kaasseadusandjaid üles säilitama positiivset dünaamikat. Nagu ütles Kay Swinburne, ja tal on õigus, on ameeriklased poliitilise kokkuleppe välja kuulutanud, kuid õigusakti ei ole nad veel välja töötanud. Vahel ajakirjandust lugedes selgub, et ameeriklased on palju edenenumad kui meie. See ei ole tõsi. President Obama ütles G20 kohtumisel, et tal on kahe partei toetusega kokkulepe. Suurepärane! Ma tervitan seda! Tegelikkuses peaksime aga olema suutelised oma õigusloomealase töö kaugelt enne meie Ameerika partnereid lõpetama ja ma arvan, et peaksime seda tegema, et näidata ka oma juhtpositsiooni seoses finantsreguleerimise ja järelevalvega ülemaailmsel tasandil. See võib Euroopa rolli selles küsimuses üksnes suurendada.
<P>
Lõpetuseks, mõned teie hulgast rääkisid stressitestimisest. Nagu teate, mängib komisjon läbipaistvuse edendamisel ja pankade käimasoleva stressitestimise tulemuste edastamisel olulist rolli. Nagu Euroopa Ülemkogu, palusin ka mina tungivalt tulemused avalikustada. Nagu teate, on tegemist riikliku pädevusega, kuid mul on tõepoolest äärmiselt hea meel Euroopa Ülemkogu nõusoleku üle seda teha. See otsus peaks investoreid rahustama kas siis põhjendamatute kahtluste hajutamise või veel eksisteerida võivate probleemidega tegelemisega. Mul on väga kindel tunne seoses ELi pangandustööstuse üldise paindlikkusega, kuid peame võimalikud haavatavad kohad kindlaks tegema ja nendega tegelema. Täielikult läbipaistev stressitest annab selle tegemiseks võimaluse. Tuleb kujundada välja toetusmehhanismid, mida vajaduse korral käivitada, ja see on taas kord riikide kohustus. Vaja on riigi sekkumist ja seda uurib õigeaegselt ja ühenduse riigiabi eeskirjade kohaselt komisjon. Euroopa otsus avaldada pankade stressitesti üksikud tulemused võtsid G20 juhid eelmisel nädalalõpul Torontos tõepoolest väga hästi vastu ja ma usun, et see on viis, kuidas taastada usaldust kogu meie süsteemi vastu.
<P>
Seega, nagu näete, tegutseme mitmel eri rindel. Täna olen ma tutvustanud teile veel hiljem koostatud ettepanekuid seoses majanduse juhtimisega, kuid me ei tohiks eraldada neid ettepanekuid teistest jõupingutustest, mida teeme, et oma majanduspoliitikale suurem järjepidevus anda, et mõista, et rahaliit ilma teatava majandusliku kooskõlastamiseta ei ole mõttekas. Ma usun, et euro stabiilsus on kõigi meie kodanike huvides. See on muidugi euroala huvides, kuid ka kogu Euroopa Liidu huvides ja kõigi nende huvides, kes tahavad avatud turge, avatud majandusi ja avatud ühiskondi.
<P>
(Aplaus)
<SPEAKER ID="369" NAME="President">
President Barroso, tänan teid teie lähenemisviisi eest ja koostöö eest Euroopa Parlamendiga!
<P>
Arutelu on lõppenud.
<P>
Kirjalikud avaldused (kodukorra artikkel 149)
<SPEAKER ID="371" NAME="Tunne Kelam  " AFFILIATION="PPE">
kirjalikult. - Tervitan komisjoni tehtud ettepanekuid. Ma võin teile kinnitada, et meie fraktsioonis PPE oleme valmis teie ja nõukoguga selles küsimuses koostööd tegema. Euroopa tähendab vastastikust ja tihedat üksteisest sõltumist. Praegune kriis näitab, kui oluline on teada rohkem väljakutsete ja murede kohta, mida teised liikmed kogevad, ja ühismeetmeteks valmis olla. Vaja on kavandatud meetmeid ja kontrollimehhanisme, võttes arvesse nii Euroopa mõõdet kui ka iga liikmesriigi konkreetset tegelikku olukorda. Kontrollimehhanismid ei ole aga lahendus, vaid need on lihtsalt vahend. Neid ei tohiks ülehinnata. Lahendus seisneb tõhusamas töös, ettevõtluses ja uuendustegevuses. Lahenduse võti on ennetamine. Erilist tähelepanu tuleks pöörata eelarveraamistikele ja riigivõlgadele. Finantskontrolli väiksemateks plokkideks lahutamise asemel on vaja makromajandusliku olukorra kontrollimist tervikuna. Uus kahekordne stiimulite ja sanktsioonide süsteem väärib toetust. See julgustab ka Eurostati paremat kasutamist. Õigete otsuste tegemiseks on üliolulised usaldusväärsed ja õigeaegsed andmed. Ma julgustan nõukogu näitama kavandatud meetmetega seoses poliitilist tahet, et saaksime edasi liikuda praktilise rakendamise etappi.
<SPEAKER ID="372" NAME="Alexander Mirsky  " AFFILIATION="S&amp;D">
kirjalikult. - (LV) Ma tahaksin juhtida kaasparlamendiliikmete tähelepanu Euroopa Parlamendis riikliku eelarvestamise probleemile. Maksusüsteem ei saa olla pelgalt tulude kogumiseks; see peab majanduslikku arengut reguleerima ja optimeerima ning tagama elanikkonna sotsiaalse kaitse. Maksusüsteemi eesmärgiks Lätis on vaid üks tulemus - kuidas igal võimalikul viisil maksutulu koguda. Tundub, et Läti rahandusministeerium ei hooli sellest, mis tulevikus juhtub. Programm, mida Läti valitsus järgib, võib aasta pärast viia olukorrani, kus maksumaksjate arv on järsult vähenenud ja töötuse tase kasvab märkimisväärselt, mille tulemuseks on tohutud sotsiaalsed kulud. See kõik on ebaloogiliste ja -selgete maksualaste õigusaktide tulemus. Üksikutel juhtudel võivad maksuameti töötajad neid häguseid õigusakte täiesti vabalt valitud viisil kohaldada. See on toonud kaasa väikeettevõtete ja kaubandusstruktuuride pankroti. Peame viivitamatult looma komisjoni, ekspertide rühma, kelle ülesandeks on Läti maksusüsteemi hindamine. Seda, mis praegu Läti maksuvaldkonnas toimub, saab kirjeldada vaid ühe sõnaga - ebaseaduslikkus! Sisuliselt jätab riik ettevõtjad ilma likviidsetest vahenditest.
