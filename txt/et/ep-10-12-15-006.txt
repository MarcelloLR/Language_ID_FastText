<CHAPTER ID="006">
Kodanikualgatus (arutelu) 
<SPEAKER ID="095" NAME="Juhataja">
Järgmine päevakorrapunkt on põhiseaduskomisjoni nimel koostatud Zita Gurmai ja Alain Lamassoure raport ettepaneku kohta võtta vastu Euroopa Parlamendi ja nõukogu määrus kodanikualgatuse kohta - C7-0089/2010 -.
<SPEAKER ID="096" NAME="Zita Gurmai">
raportöör. - Austatud juhataja! Euroopa kodanikualgatus pakub ainulaadset võimalust. Esmakordselt saavad Euroopa kodanikud koos ühel häälele meile öelda, kui nad arvavad, et meie kui Euroopa otsuste tegijad ei tee oma tööd korralikult või jätame kahe silma vahele tähtsaid küsimusi.
<P>
Meil on seda kindlasti vaja. Ajal mil vaid 42% kõigist Euroopa valmisõigusega kodanikest üldse valimas käivad, on iga uus Euroopa vahend, eriti selline vahend nagu kodanikualgatus, väga tähtis. Sellegipoolest mõistame, et kodanikualgatusega kaasnevad suured ootused võivad põhjustada pettumust ja frustratsiooni. Seda saame vältida määrusega, mis tagab kodanikualgatuse ohutu ja tõhusa kasutuse ning saame aidata ületada ka seda kuulsat lõhet meie ja Euroopa kodanike vahel. Toetan siinkohal ka kodanikke.
<P>
Teadsime koos Alain Lamassoure, Diana Wallise ja Gerald Häfneriga, kui suur vastutus meie õlul lasub. Läbirääkimistel tõstatati mitmeid küsimusi ja pidime oma töös lähtuma kõikide tugevast kompromissitundest. Meil vedas, et meil olid head partnerid, kes olid piisavalt paindlikud ning kellel olid parlamendi raportööridega sarnased eesmärgid, nimelt võimalikult kiiresti kokkuleppele jõudmine, säilitades samal ajal töö kvaliteedi ning tagades, et üks aasta pärast Lissaboni lepingu jõustumist oleks meil olemas määrus aluslepingu kõige enam kodanikupõhise sätte jaoks.
<P>
Soovin tänada volinik Maroš Šefčoviči ja eesistujariiki Belgiat, eriti Olivier Chasteli, ning samuti nende meeskondi! Samuti ei tohi unustada eesistujariiki Hispaaniat, kes aitas kohe protsessi algusest kaasa pealetoimiku edendamisele.
<P>
Täna esitame teile kompromissi teksti, mida toetab komisjon ning mille ka Coreper vastu võttis. Kui otsustame seda toetada ja nõukogu selle loodetavasti vastu võtab, jõustub määrus 1. jaanuaril ning seda saab kohaldada 12 kuud hiljem alates 2012. aastast.
<P>
Meil on hea meel öelda, et parlamendi tähtsaimad nõudmised võeti läbirääkimistel vastu. Algatuse vastuvõetavuse kontrollimise aluseks on selged kriteeriumid kohe registreerimiskohas, mitte alles siis, kui juba palju allkirju kogutud on. Tagamaks, et algatused on hästi põhjendatud ja et neil on Euroopa mõõde, moodustatakse algatuste registreerimiseks kodanike komitee, mis koosneb vähemalt seitsmest isikust, kelle hulgas on vähemalt seitsme liikmesriigi elanikke.
<P>
Lisaks tõsiseltvõetamatute algatuste ohu vähendamisele pakub kodanike komitee vaieldamatuid eeliseid ka organiseerijatele. Kui kodanikualgatuse algatajad ei ole protsessi alguses organiseeritud, on nende käsutuses võrgustik ja algatuse eri keeleversioonid. Neil oleks nii palju lihtsam koguda miljon allkirja.
<P>
On selge, et kuigi kodanike komitee nõue paistab alguses piiranguna, aitab see tegelikult kogu protsessi tõhusamaks muuta. Algatuse korraldajate aitamiseks koostab komisjon kasutajasõbraliku juhise ja loob kontaktpunkti. Kui algatus saab miljon allkirja, on tagatud nõuetekohased järelmeetmed, kaasa arvatud avalik kuulamine parlamendis.
<P>
Määruse läbivaatamine on väga tähtis, kuna see vahend on esimene omalaadne. Meie soovituste kohaselt on see väga tähtis allkirjade kontrollimise keerulise küsimuse seisukohalt. Selle tegemine on liikmesriikide ülesanne, aga rõhutasime, et nõuda tuleks võimalikult vähe isikuandmeid. Liikmesriikidel on teatud määral paindlikkust, et otsustada, milliseid andmeid igas riigis kogutakse, aga mul on hea meel, et paljud liikmesriigid kavatsevad koguda vähem andmeid, kui oli esialgselt kavas. Meie arvates on kompromissi tekstis kajastuv määrus kodanikusõbralik ning see ei loo organiseerijate jaoks koormavaid kohustusi ega frustratsiooni.
<SPEAKER ID="097" NAME="Alain Lamassoure" LANGUAGE="FR">
Austatud juhataja! Tänasest saab Euroopa Liidus võimalikuks osalusdemokraatia. See ei ole veel vahetu demokraatia, kodanikud ei otsusta ise, aga neil on nüüd õigus pärida vahetult, avalikult ja suurema rühmana aru nendelt, kes teevad otsuseid Euroopas, üle nende valitsuste ja valitud esindajate peade.
<P>
Nüüdsest peale on kodanikel sama poliitiliste algatuste tegemise õigus, mis on seni olnud ministrite nõukogul ja Euroopa Parlamendil. Nagu Zita Gurmai ütles, oli meil palju kasu volinik Šefčoviči ja tema meeskondade suurepärasest ettevalmistavast tööst ning eesistujariigi Belgia arukast ja tõhusast toetusest.
<P>
Mis parlamenti puutub, siis tekst valmis meie nelja raportööri - meie neljase kamba - käe all, kelle hulka ka teie kuulusite, austatud juhataja. On suur au teid siin näha.
<P>
Tahtsime luua rahva jaoks kõige lihtsama ja kodanikusõbralikuma menetluse. Kes võivad osaleda? Osaleda võivad kodanikud, see tähendab kõik füüsilised isikud, kõik kodanikud, kaasa arvatud valitud esindajad, kuid ainult Euroopa kodanikud. Alusleping ei jäta siin mingit kahtlust.
<P>
Õigus osaleda kodanikualgatustes on järjekordne eelisõigus, mis on antud Euroopa kodanikele. Kes võib algatuse käivitada? Selleks on vaja ainult seitset kodanikku korralduskomitees, mitte 300 000, nagu soovitas komisjon, ega ka 100 000, nagu nõukogu ette kujutas. Vaja on ainult seitset kodanikku vähemalt seitsmest liikmesriigist, mis on vaid üks neljandik liikmesriikidest.
<P>
Kelle poole peavad algatuse käivitajad asjaomase teabe saamiseks pöörduma? Komisjon ise avaldab kodanikualgatuse juhendi ning loob spetsiaalse kontaktpunkti. Milline on menetlus? Erakorraliselt lihtne. Üks ainus taotlus algatuse registreerimiseks ning selle vastuvõetavuse kontrollimiseks. Millised on vastuvõetavuse kriteeriumid? Alusleping, kogu alusleping ja ei midagi muud peale aluslepingu, kaasa arvatud põhiõiguste harta. Kuidas saab algatust toetada? Algatust saab toetada igal viisil: poliitiliselt, rahaliselt, nii kohalikult, riiklikult, Euroopa kui ka rahvusvaheliselt tasandilt, huvirühmadega, valitsuseväliste organisatsioonidega, kirikutega jne.
<P>
On vaid üks tingimus: täielik läbipaistvus. Inimesed, kellelt allkirju palutakse, peavad teadma, mis on algatuse taga. See tähendab, et kodanikud peavad oma vastutust kandma. Kuidas allkirjade kogumine toimub? See on väga lihtne. Allkirju kogutakse paberil ja samuti Interneti teel. Loomulikult saavad ainult liikmesriigid neid kontrollida, aga nagu Zita Gurmai mainis, olime hoolikad tagamaks, et vormid on võimalikult suures ulatuses ühtlustatud.
<P>
Pikemas perspektiivis on tegemist tõelise ühtse Euroopa süsteemiga, mille kõik 27 liikmesriiki kasutusele võtma peavad ning kolmandik liikmesriikidest on selleks juba valmis.
<P>
Viimaks, mis on poliitiline tulemus? See on küsimus, mille suhtes parlament väga pealekäiv oli. Vastavalt aluslepingule otsustab ainult komisjon selle üle, kas edukale algatusele järgnevad seadusandlikud järelmeetmed või mitte. Seepärast tuleb kaitsta komisjoni poliitilise surveavaldamise eest, millega üritatakse luua rohkem õigusakte, ajal mil liit juba niigi liiga palju reguleerima peab. Samal ajal tuleb aga kaitsta ka kodanikke selle eest, et ei võeta mingeid poliitilisi järelmeetmeid juhtudel, kus komisjon ei pea täiendavaid õigusakte vajalikuks. Sellest lähtuvalt luuakse edukate algatuste tegijatele kaks uut õigust: õigus esitada komisjonile oma muudatusettepanek ja õigus avalikule kuulamisele, mis saab toimuda Euroopa Parlamendi ees.
<P>
Lühidalt öeldes on meil siin lihtne uuenduslik demokraatlik menetlus. Nüüd on kodanike kord sõna võtta.
<P>
(Aplaus)
<SPEAKER ID="098" NAME="Gerald Häfner">
petitsioonikomisjoni arvamuse koostaja. - (DE) Austatud juhataja! Nagu iga poliitika, ei tohi ka Euroopa poliitika välistada kodanikke, minna üle nende peade või toimuda nende selja taga. Euroopa poliitikat peavad tegema kodanikud, seda tuleb teha kodanike jaoks ning seda tuleb teha kodanike kaudu. Tahame kaotada lõhe kodanike ja poliitika vahel ning kodanike ja institutsioonide vahel. Selle saavutamiseks vajame menetlusi, mis võimaldavad kodanikel otsuste tegemise protsessis osaleda ja oma arvamust avaldada. Meil on õnnestunud luua rohkem demokraatiat Euroopa Liidus, aga me ei ole teinud piisavalt selleks, et meie kodanikud saaksid osaleda tõhusamalt otsuste tegemises ja Euroopa aruteludes. Selle tagamegi tänase otsusega võtta kasutusele Euroopa kodanikualgatus. Pidasime raskeid läbirääkimisi ning suutsime palju asju paremaks teha.
<P>
Head kolleegid! Kui vaatate täna hääletamiseks esitatud dokumenti, siis näete - nagu ka Alain Lamassoure' äsja mainis -, et igal pool, kus on tekst paksus kirjas, on tegemist tekstiga, mille kohta me läbirääkimistel ettepaneku tegime, et asendada tekst komisjoni esialgses projektis. Panete tähele, et kirjutasime ümber ligikaudu kaks kolmandikku tekstist ning parandasime oluliselt dokumenti, mille komisjon meile nii entusiastlikult esitas. Toon esile ainult kõige tähtsamad punktid. Vähendasime olulisel määral takistusi. Eriti tähtis on see, et allkirju tuleb koguda vähemalt ühest neljandikust liikmesriikidest, mitte ühest kolmandikust. Loomulikult eelistaksime allkirjade kogumist kogu Euroopa ulatuses, aga antud juhul räägime miinimumtasemetest. Kõige tähtsam on see, et suutsime kõrvaldada peaaegu täielikult takistuse, mis juba algusest peale ebeedukaks osutus ning mille kohaselt oli vaja kontrollida vastuvõetavust pärast 300 000 allkirja kogumist, enne kui kodanikud oleksid saanud jätkata allkirjade kogumist. Sõnapaar "peaaegu täielikult” tähendab, et me tegime ettepaneku kaasata kohe algusest peale algatajate komitee, mis tagab, et mitte iga kiri, mis komisjonile saadetakse ja mille teemaks on kodanikualgatus, ei läbi täielikku haldusmenetlust. Algatused peavad olema mõistlikult tõsised. See tähendab, et igaüks, kes tahab koguda miljon allkirja, peab esmalt saama oma ettepanekule poolehoiu vähemalt seitsmest riigist.
<P>
Juurutasime rohkem läbipaistvust ja kohustuslikud kuulamised protsessi lõpus. Need kuulamised toimuvad Euroopa Parlamendis nii parlamendi kui ka komisjoni juuresolekul. Nii saavad kodanikud oma muresid selgitada. See on tähtis samm edasi. Me ei tohi kunagi unustada, et võitlesime selle nimel mitte enda, vaid Euroopa kodanike pärast, nende õiguste pärast ja tõhusama ning lihtsama protsessi loomise pärast, millega kodanikud saaksid Euroopasse panustada.
<P>
On mõned asjad, mida me ei saavutanud, ning palju neist võib leida nüüd vasakpoolsete esitatud muudatusettepanekutest. Igal juhul on läbirääkimised nüüd lõppenud. Jõudsime nõukogu ja komisjoniga kokkuleppele. Pidime mõnede punktide suhtes järeleandmisi tegema, aga ka teine pool pidi tegema järeleandmisi, ning me teame, et muudatusettepanekute juures on nende ilme palju tähtsam nende sisust. See tähendab, et tulemusi enam muuta ei saa, aga saame seda teha kolme aasta pärast läbivaatamise käigus.
<P>
Soovin tänada kõiki osalenuid, kaasa arvatud töötajaid, sekretariaate, kaasraportööre, komisjoni ja nõukogu, nii tulemusrikka koostöö eest. Minu arvates on selline parlamendikomisjonide ja fraktsioonide piire ületav koostöö hea eeskuju tulevikuks. Üldiselt tahaksin näha kodanike jaoks loodud Euroopat, kus kodanikud tunnevad end Euroopa osana ja osalevad varasemast palju aktiivsemalt.
<SPEAKER ID="099" NAME="Juhataja">
Tahan öelda, et mul oli suur au osaleda parlamendi meeskonnas ning teha seda minu arvates väga muljetavaldavat tööd Euroopa kodanike heaks.
<SPEAKER ID="100" NAME="Olivier Chastel">
nõukogu eesistuja. - (FR) Austatud juhataja! Lugupeetud volinik! Austatud parlamendiliikmed ja muidugi raportöörid! Üks Lissaboni lepingu kõige olulisemaid lubadusi oli tuua Euroopa inimestele lähemale.
<P>
Ma arvan, et ma ei pea tooma siinkohal näited, mis on meile nii enne kui ka pärast Lissaboni lepingu allkirjastamist 2009. aasta detsembris näidanud, milleks selline vastastikune lähenemisviis vajalik on. Seepärast ei ole üllatav, et iga meede, mis aitab tekitada kodanikes huvi Euroopa integratsiooni protsessi vastu ja neid selles kaasata, on prioriteet kõikidele institutsioonidele, kaasa arvatud nõukogule.
<P>
Seetõttu on mul eriti hea meel rääkida teile määrusest, millega viiakse ellu kodanikualgatus, Lissaboni lepingu uuenduslik juhtalgatus, millega võimaldatakse parem kodanike osalemine otsuste tegemise protsessis Euroopa tasandil.
<P>
Kõne all olev määrus oli loomulikult üks nõukogu eesistujariigi Belgia prioriteetidest, sest kodanikualgatus on vast üks sobivamaid sümboleid, millega iseloomustada kodanike uut rolli ELis pärast Lissaboni lepingu allkirjastamist. Nagu raportöörid juba ütlesid, saavad miljon Euroopa kodanikku esitada kodanikualgatusega komisjonile õigusakti ettepaneku ja komisjonil on kohustus see läbi vaadata ning selle kohta arvamust avaldada.
<P>
Peaksime hetkeks peatuma ja tunnustama neid uuendusi, mida täna rakendame ning mis on alles riigiülesel tasandil toimiva osalusdemokraatia esimene element, nagu ütles Alain Lamassoure. Seetõttu ei ole see vaid esimene omalaadne saavutus Euroopas, vaid koguni maailma tasemel.
<P>
Pöördugem nüüd tagasi arutlemisel oleva õigusakti juurde! Olen väga rahul kompromissiga, mis saavutati kolme institutsiooni vahel toimunud läbirääkimistel selle resolutsiooni üle ning loomulikult on mul väga hea meel koostöö ja kompromissivalmiduse üle, mida kõik kolm institutsiooni läbirääkimistel üles näitasid.
<P>
Loomulikult soovin tänada isiklikult põhiseaduskomisjoni (AFCO) ja petitsioonikomisjoni (PETI) raportööre ning loomulikult Zita Gurmaid, Alain Lamassoure'i, Diana Wallist ja Gerald Häfnerit nende pingutuste ja tõhusa panuse eest selle määruse koostamisel.
<P>
Seepärast on mul ka eriti hea meel esmaspäeval AFCO komisjonis toimunud hääletuse üle, millega institutsioonide heaks kiidetud tekst ratifitseeriti. Kui AFCO komisjonis ratifitseeritud tekst ka eelseisval hääletusel vastu võetakse, siis on see esimesel lugemisel saavutatud kokkulepe hea eeskuju kiirest ja tõhusast õigusloomiseprotsessist Euroopa tasandil. Samuti ei saa jätta siinkohal kiitmata volinik Šefčoviči, kes oli alati valmis nõu andma ja aitas aktiivselt kaasa.
<P>
Lühidalt tahan öelda, et seda teemat arutades tulid meile kõigile kasuks läbirääkimistel väljendatud seisukohad. Nende kolmepoolsete läbirääkimiste ja selle kokkuleppe tõelised võitjad on Euroopa kodanikud.
<P>
Olen veendunud, et institutsioonide vahel saavutatud kompromiss on väga hea, mitte ainult sellepärast, et iga institutsioon saavutas oma tähtsaimad eesmärgid, nagu me äsja kuulsime, vaid ka selle pärast, et sellega sai loodud hea määrus, mis võimaldab kodanikualgatusi paindlikult ja tõhusalt korraldada.
<P>
Toetan nõukogu nimel teiste institutsioonide valmisolekut võtta arvesse liikmesriikide vajadusi ja piiranguid allkirjade kontrollimise raske ülesande seisukohalt, sest allkirjad peavad olema loomulikult ehtsad ning samuti on vaja tagada, et allkirjade kogumisel oleks välistatud pettuse või manipuleerimise võimalus.
<P>
Lisaks sellele tuli anda liikmesriikidele piisavalt aega määruse kohaldamiseks vajaminevate riigisisese õiguse meetmete vastuvõtmiseks. Loomulikult mõistan, et parlament soovib kodanikualgatuse võimalikult kiiresti ellu viia, ning ma jagan seda soovi. Teisest küljest on aga selge, et selle meetme õige arengusuuna tagamiseks on vaja riigisiseseid meetmeid ning selleks on vaja omakorda piisavalt aega, et need meetmed saaks olemasoleva reguleeriva raamistiku kohaselt vastu võtta.
<P>
Nõukogu on olnud alati seisukohal, et kodanikualgatus kui element, mis puudutab kodanike kaasamist Euroopa otsuste tegemise protsessis, peab käima käsikäes teise elemendiga, see tähendab Euroopa Parlamendi valimistega.
<P>
Kokkuvõtteks tahan öelda, et ma olen väga rahul saavutatud kompromissiga ning loomulikult soovitan teil selle tänasel hääletusel vastu võtta. Soovin kodanikualgatusele kogu edu, mida sellele ennustatakse! Märgin, et esimesed algatused on juba ettevalmistamisel ning loodan, et kasvav arv algatusi annab Euroopa integratsiooni jaoks uut hoogu ja uusi ideid.
<P>
Soovin tänada teid kõiki veel kord koostöö eest selle dokumendi koostamisel!
<P>
(Aplaus)
<SPEAKER ID="101" NAME="Juhataja">
Tänan teid selle eest, et te selle ametiaja jooksul aitasite meie tegevust juhtida!
<SPEAKER ID="102" NAME="Maroš Šefčovič">
komisjoni asepresident. - Austatud juhataja! Ka minul on hea meel täna hommikul koos teiega siin olla, sest me saavutasime koos suurepäraseid asju. Juba üks aasta pärast Lissaboni lepingu jõustumist toimub meil arutelu kodanikualgatust puudutava määruse peatse vastuvõtmise üle. Nagu ütles Alain Lamassoure, oleme loomas täiesti uut osalusdemokraatia tasandit, mis hakkab täiendama esindusdemokraatiat, mida me Euroopa Liidus rakendame.
<P>
Esimest korda anname kodanikele uuendusliku võimaluse oma soovide väljendamiseks, institutsioonidega suhtlemiseks ja Euroopa Liidu tegevuskava kujundamiseks. Minu arvates on see väga oluline Euroopa ruumi laiendamise jaoks. See on väga tähtis selleks, et tuua rohkem Euroopa teemasid riikide pealinnadesse ning luua üleeuroopaline arutelu. Me kõik teame, kui väga Euroopa Liit seda vajab.
<P>
Lissaboni lepingu ja kodanikualgatuse potentsiaalse kasu saamiseks peame looma selgeltmõistetava menetluse. Avalike arutelude ja Euroopa Parlamendiga peetud arutelude käigus sai üpris selgeks, et vajame menetlust, mis on lihtne, arusaadav, kasutajasõbralik ja hästi tasakaalustatud. Minu arvates saavutasime selle eesmärgi. Saavutasime selle eeskätt tänu põhjalikele aruteludele, mis tihti siin Euroopa Parlamendis toimusid. Tänan teid kõiki kuulamiste korraldamise eest, mitte ainult põhiseaduskomisjonis (AFCO) ja petitsioonikomisjonis (PETI), vaid ka enamikus fraktsioonides, sest need kuulamised olid meie kõigi jaoks väga tähtsad. Kinnitan teile, et need olid oluline inspiratsiooniallikas ning andsid uusi loomingulisi ideid, mis aitasid meil komisjoni esialgse ettepaneku lõpuks palju paremaks muuta.
<P>
Hindan ka seda, kui uuenduslikult Euroopa Parlament seda algatust käsitles. Meil oli neli raportööri kahest parlamendikomisjonist. Alain Lamassoure' nimetas neid neljaseks kambaks. Pean tunnistama, et see oli tore kamp. Oli väga meeldiv teie kõigiga koos töötada! Oli väga meeldiv teie uut loomingulist sisendit meie ühisesse mõtlemisviisi kaasata, sest te kõik lähenesite teemale eri suunast ja tuginesite oma kogemustele, et komisjoni esialgne ettepanek paremaks muuta. Ma hindan seda väga.
<P>
Tänu sellele uuenduslikule lähenemisviisile saavutasime Euroopa Parlamendis laiaulatusliku üksmeele. Eriti rahul olen väga selge hääletustulemusega AFCO komisjonis.
<P>
Üks tähtsamaid ideid, mis raportööridelt tuli, oli seotud sellega, millised peaksid olema kodanikualgatuste järelmeetmed. Ma arvan, et Euroopa Parlamendilt tuli idee, et pärast algatuse edukat lõppu peavad algatuse korraldajad võtma vastu vastava tasandi komisjoni esindaja. Siit istungisaalist tuli ka idee selle kohta, et kohustusliku etapina tuleb korraldada kuulamised, kus saab arutleda laiaulatuslikumalt algatuse eesmärkide üle.
<P>
Tahan samuti rõhutada, et meil on väga hea meel selle üle, et avalikud kuulamised toimuvad neutraalsel pinnal siin Euroopa Parlamendis, sest tänu sellele ei satu komisjon ebamugavasse olukorda, kus peab täitma üheaegselt nii kohtuniku kui ka vandekohtu rolli. Komisjoni esindab nendel kuulamistel vastava tasandi esindaja ning vajaduse korral asjaomase teema eest vastutav volinik või peadirektor, kes arutelu tähelepanelikult jälgib.
<P>
Tahan kinnitada teile kõigile ning teie kaudu kõigile Euroopa kodanikele, et komisjon teab, kui tähtis ja väärtuslik on see, kui miljon kodanikku ühte kindlat ettepanekut toetab. Me suhtume sellesse austuse ja hoolega.
<P>
Kahetsen selle arutelu puhul ainult seda, et peame ootama veidi aega, et kodanikualgatust kogu mahus kasutada saaks. Peame aga tunnistama, et kui tahame pakkuda oma kodanikele head teenust, peavad liikmesriigid muutma mõnd sise-eeskirja ning samuti on vaja töötada välja tarkvara, millega saaks Internetis hääli koguda. Olen aga kindel, et suudame teha seda ettenähtud aja jooksul ja et Euroopa kodanikud saavad seda algatust peagi kasutama hakata.
<P>
Seepärast on mul väga hea meel selle üle, et üritame juba esimesel lugemisel kokkuleppele jõuda, sest tänu sellele saavad meie kodanikud seda uut vahendit oodatust palju kiiremini kasutama hakata.
<P>
Soovin veel kord tänada suurepärase koostöö eest kõiki raportööre: Zita Gurmaid, meie austatud juhatajat Diana Wallist, Gerald Häfnerit ja Alain Lamassoure'i! Nagu ma ütlesin, esitasid nad kõik väga uusi ja olulisi ideid, et teha see ettepanek komisjoni esialgsest ettepanekust paremaks.
<P>
Soovin tänada isiklikult ka Olivier Chasteli, sest ta näitas üles suurt meisterlikkust üksmeele saavutamisel. Ma tean, kui raske oli seda nõukogus saavutada, kui palju erimeelsusi oli vaja ületada, ning tänu tema pingutustele ja tänu eesistujariigi Belgia suurepärasele tööle saavutasime selle ulatusliku üksmeele ka nõukogus.
<SPEAKER ID="103" NAME="Róża Gräfin von Thun und Hohenstein" LANGUAGE="PL">
Austatud juhataja! Soovin avaldada südamlikku tänu raportööridele täna hääletamiseks esitatud teksti koostamise eest. Loodan, et saame selle vahendi täna meie kodanike käsutusse anda ja et komisjon seda edasi arendab. Olen loomulikult nõus. Vahend on tehtud võimalikult lihtsaks. Täna hääletamiseks esitatud tekst valmis kompromissi tulemusel, mida oli vahetevahel raske saavutada, ja ma mõistan, et Alain Lamassoure ja teised raportöörid saavutasid meie nimel reaalse ja teostatava tulemuse. Mul on kahju, et tuli loobuda sättest, mis oleks andnud ka 16aastastele algatusele allkirja andmise õiguse, kuid ma toetan teksti selle lõplikul kujul, sest olen kindel, et sellega ei tohi enam viivitada ja see algatus tuleb anda üle kodanikele.
<P>
Olen veendunud, et meil õnnestub see süsteemi järgmine osa siin täna luua, et viia täide midagi, mida kadunud Bronisław Geremek siin istungisaalis korduvalt ütles, et Euroopa on ühinenud ning on aeg, et eurooplased hakkaksid aktiivselt tegutsema. Täna astume selles suunas tähelepanuväärse sammu. Me ei kirjuta siin piiblit. Kolme aasta pärast saab täna esitatud menetlused üle vaadata ja neid parandada, tingimusel et neid ka kasutatakse, mida ma soovitan inimestel kindlasti teha.
<SPEAKER ID="104" NAME="Kinga Göncz">
kodanikuvabaduste, justiits- ja siseasjade komisjoni arvamuse koostaja. - (HU) Austatud juhataja! Kodanikuvabaduste, justiits- ja siseasjade komisjoni esindajana soovin ka omalt poolt raportööre õnnitleda ning tänada komisjoni ja volinik Šefčoviči, nagu ka nõukogu ja Olivier Chasteli, tehtud töö eest, sest nad aitasid märkimisväärselt kaasa selle kvaliteetse ja elluviidava teksti loomisele, mis on oluline samm lihtsustamise poole ning mis pälvib minu arvates laiaulatusliku toetuse. Toimusid pingelised arutelud ja esitati palju häid ettepanekuid. Heade ettepanekute suur arv tähendas, et need oli vaja ühtlustada, et lõplik ettepanek oleks võimalikult kasutajasõbralik. Miljoni allkirja kogumine on suur saavutus ja selleks on vaja teha palju tööd. Samuti tahame anda panustamise võimaluse nendele, kes ei saa Interneti teel seda teha ja kes tahavad oma arvamust hoopis paberil avaldada. Oleksime tagasiside üle väga rõõmsad ja meil oleks hea meel, kui suudaksime lahendada protsessiga kaasnevad probleemid võimalikult kiiresti. Euroopa saab sellest vahendist igal juhul väga suurt kasu.
<SPEAKER ID="105" NAME="Cecilia Wikström" LANGUAGE="SV">
Austatud juhataja! Enne Lissaboni lepingu vastuvõtmise otsust rääkisid poliitikud väga soojalt kodanikualgatuse paljudest võimalustest. Nüüd peame kandma hoolt selle eest, et sellest saab võimas demokraatlik reform, mitte nn pabertiiger.
<P>
Olin kodanikuvabaduste, justiits- ja siseasjade komisjoni raportöör ning mul oli hea meel esitada ettepanekuid, et asju kodanike jaoks lihtsamaks teha. Näiteks tahtsime kaasata noori ning tegime ettepaneku kehtestada algatuse käivitamise jaoks vanusepiiranguks 16 aastat. Otsustati, et vanusepiirang on 18 aastat, mille üle mul küll kahju on, aga siiski on tegemist noorte inimestega. Samuti pikendasime tähtaja 24 kuuni. Nüüd sai sellest 12 kuud, aga ma olen sellegipoolest kompromissiga rahul, sest ma olen põhimõtteliselt positiivse suhtumisega.
<P>
Teisest küljest aga tuleb märkida, et algatuse esitajad peavad tegema väga palju tööd, kuid loodan, et teeme kõik selleks, et ELi institutsioonid võtavad need algatused vastu austusega ja tõhusalt ning positiivselt meelestatult.
<P>
Lõpetuseks soovin tänada oma kolleege suurepärase koostöö eest selle tähtsa algatuse koostamisel.
<SPEAKER ID="106" NAME="Íñigo Méndez de Vigo">
fraktsiooni PPE nimel. - (ES) Austatud juhataja! Euroopa Rahvapartei (kristlike demokraatide) fraktsioon hääletab entusiastlikult selle raporti poolt ning soovin tänada ka raportööre, komisjoni ja nõukogu selle kokkuleppe saavutamise eest!
<P>
Head kolleegid, 1980ndatel võtsime kasutusele demokraatliku puudujäägi mõiste! Selle all pidasime silmas, et Euroopa Liidu otsuseid tegi ainult ministrite nõukogu, lähtudes komisjoni ettepanekutest, ning parlamendiga kõigest konsulteeriti.
<P>
Parlament on võidelnud juba 1980ndatest alates, juba Maastrichti, Amsterdami ja Nice'i lepingu ajal ning samuti Euroopa põhiseaduse lepingu ja Lissaboni lepingu ajal selle demokraatliku puudujäägi kaotamise nimel ning ma arvan, et tänu Lissaboni lepingule, parlamendi uutele volitustele ning riikide parlamentide toetusele õnnestus meil see eesmärk ka saavutada.
<P>
Sellele saavutusele lisame täna ka kodanikualgatuse, mis valmis konvendi töös tänu riikide parlamentide ja Euroopa Parlamendi kindlale koostööle. Soovin tuua esile järgmised nimed: Jürgen Meyer, meie kolleeg Saksa sotsiaaldemokraatide seast, ja Alain Lamassoure, kes selle algatuse konvendi täiskogu ette tõid ning aitasid kaasa selle heakskiitmisele.
<P>
Seepärast arvan, et ring on täis, austatud juhataja! Arvan, et kui me täna selle algatuse vastu võtame, siis oleme määranud sellega ka surmanuhtluse demokraatliku puudujäägi ideele.
<P>
Nüüd peame meie vastutustundlikult käituma, head kolleegid, ja täna saame me seda teha. Liidu eelarve vastuvõtmisega täidame rolli, mida meilt oodatakse: vastutustundlik parlament, millel on kaasotsustamisõigused.
<P>
Head kolleegid, ma arvan, et täna on Euroopa jaoks hea päev!
<SPEAKER ID="107" NAME="Enrique Guerrero Salom" LANGUAGE="ES">
Austatud juhataja! "Democracy: The Unfinished Journey” ("Demokraatia: lõpetamata reis”) on raamat, mille kirjutas tunnustatud nüüdisaegse demokraatia teoreetiliste ja praktiliste muudatuste analüüsija.
<P>
Me oleme tõepoolest lõpetamata reisil, millest on läbitud palju etappe, aga praegusel etapil valitsevad riskid, ebakindlus ja arvutud kahtlused. Nende kahtluste seas on aga ka paar asja, mis on kindlad.
<P>
Esiteks see, et esindusdemokraatia, see tähendab meie institutsioonid, on struktuur, mis on jäänud püsima. Ilma vaba parlamendita, mille aluseks on inimeste tahe, ei ole demokraatia kunagi püsima jäänud.
<P>
Samuti on tõsi, et demokraatia vajab uuendusi, reforme ja muudatusi, et selle kvaliteeti parandada ja et säilitada struktuure, mis meid nii kaua teeninud on, ning samuti nende alustalasid.
<P>
Milliseid muudatusi on vaja? Peame jätkama demokraatiaga, mis laiendab osavõttlikku foorumit, et kodanikud oleksid rohkem kui ainult valijad iga nelja või viie aasta järel. Vajame demokraatiat, kus on rohkem ruumi arutelude pidamiseks, kus kodanikud arutavad, väitlevad ja vahetavad seisukohti ning mis suurendab sotsiaalset kapitali, kus kodanikud ei ole enam isoleeritud ning saavad kogukonda integreeruda. Samuti vajab selline demokraatia Euroopa mõõdet.
<P>
Ma arvan, et saavutasime selle kodanikualgatust käsitlevate õigusaktidega. Ei ole enam vaid kahte liiki legitiimsust, vaid on kaks häält kodanikele: üks on siin parlamendis ja teine on kodanikealgatus. See annab meile tugevama, osavõtlikuma ja legitiimsema demokraatia.
<SPEAKER ID="108" NAME="Anneli Jäätteenmäki" LANGUAGE="FI">
Austatud juhataja! Soovin tänada kõiki koostöö eest! See oli suurepäraselt sirgjooneline koostööprotsess. Kodanikualgatus on teretulnud lisa kodanikuaktiivsusele. Loodan, et sellest on palju kasu poliitiliste arutelude motiveerimiseks. Kõik algatused ei pälvi piisavat toetust, aga need võivad tuua arutelusse uusi väljavaateid.
<P>
Parlament tahtis teha kodanikualgatuse võimalikult kasutajasõbralikuks ja põhimõtteliselt see ka õnnestus. Olen eriti rahul sellega, et komisjon ja parlament peavad korraldama avaliku kuulamise, kui on kogutud miljon allkirja. See sunnib ELi institutsioone allakirjutanute ettepanekuid ära kuulama. Samal ajal peab komisjon põhjendama selgelt oma negatiivset hoiakut.
<P>
Mulle oleks meeldinud, kui kodanikualgatusele oleks pidanud kirjutama lisaks nendele kodanikele alla ka inimesed igast riigist, aga see ei pälvinud laialdast toetust.
<P>
Kodanikualgatuse tähtsus ei saa selgeks enne selle jõustumist. Loodan, et ühel päeval paneb see aluse senisest laiaulatuslikumale arutelule ELi küsimuste üle.
<SPEAKER ID="109" NAME="Indrek Tarand" LANGUAGE="ET">
Mulle teeb suurt rõõmu, et see vaidlus, mis veel mõni aeg tagasi näis kui lõppemata lugu, saab täna lahenduse. Nagu fokstrott meie armsa Euroopa välisteenistusegagi, võttis seegi liiga kaua aega. Aeglane fokstrott ent paneb selja valutama ja partner võib pettuda. Partneriks pole aga keegi muu kui meie kodanikud. Loodan, et see uus demokraatia vorm õnnestub ja me ei peta oma kodanike ootusi. Minu jaoks oli debati kõige kurvem asi liiga sageli avalduv umbusk kodanike ees, kartus, et kodanikud tulevad lagedale arulagedate algatustega. See on põhjendamatu hirm, küll me näeme.
<P>
Ja ma sooviks ka, härra Šefčovič, et komisjon hakkaks rohkem usaldama oma kodanikke. Eesti esindajana soovin kiita ka nõukogu, kes säilitas eelnõus digitaalallkirja võimaluse, sest see on meie inimeste jaoks elementaarne. Euroopa kodanike loovaid algatusi suure rõõmuga ootama jäädes. Aitäh.
<SPEAKER ID="110" NAME="Emma McClarkin">
fraktsiooni ECR nimel. - Austatud juhataja! Euroopa kodanikualgatus on kauaoodatud märk sellest, et EL on pühendunud, ning see on ka hea võimalus, et suurendada demokraatlikku osalemist Euroopas ning tugevdada sidet kodanike ja poliitikute vahel.
<P>
Olgugi et takistuseks olev passinumbrite esitamise kohustus jääb kahes kolmandikus liikmesriikidest kehtima, aitasin ma koos teiste fraktsiooni ECR liikmetega teha kodanikualgatust palju kasutajasõbralikumaks, kustutades komisjoni ettepaneku kohutavalt bürokraatliku kahekordse vastuvõetavuse kontrolli kohta ning tagades, et kodanikualgatust saavad kasutada ka rahvaliikumised, mitte ainult suured organiseeritud huvirühmad.
<P>
Nüüd on rohujuuretasandi algatustel reaalne edu saavutamise võimalus, olgugi et need ei lähtu Euroopa föderalismi ideest. Kõige tähtsam on see, et komisjon on kohustatud selgitama, millised on kodanikualgatuse tagasilükkamise konkreetsed põhjused, ning samuti seda, millised on järelmeetmed eduka algatuse puhul. Läbipaistvus on protsessi võti.
<P>
On viimane aeg, et Euroopa Liit hakkab Euroopa kodanike seisukohti tunnustama ja kuulama, mida inimesed ütlevad. Loodan, et see kava tekitab rohkem demokraatiatunnet ning parema arusaamise Euroopa Komisjonis demokraatlikust vastutusest ja innustab arutelusid ELi edasise arengu üle.
<SPEAKER ID="111" NAME="Helmut Scholz" LANGUAGE="DE">
Austatud juhataja! Volinik Šefčovič! Head kolleegid! Tänahommikuse eelseisvat Euroopa Ülemkogu kohtumist puudutava arutelu jooksul sai selgeks, et Euroopa Liidus on probleem legitiimsusega. Selle põhjus on peamiselt asjaolu, et poliitika läheb liiga tihti mööda kodanike igapäevastest huvidest. Nad ootavad õigusega, et neid kaasatakse rohkem poliitika kujundamises. Seda näitavad väga selgesti eri ELi riikides toimuvad meeleavaldused. Euroopa kodanikualgatuse loomine, mille üle me täna hääletame, tähendab, et esimest korda ELi ajaloos on olemas vahend, millega Euroopa kodanikud saavad väljendada vahetult oma ootusi ja nõudmisi, käivitada vahetult algatusi, mille puhul on tagatud järelmeetmed, ja osaleda vahetult poliitika kujundamises.
<P>
Olemasolev õigusakt on hea, aga minu fraktsioon on arvamusel, et see saaks olla ja olekski pidanud olema veel parem. See, kas Euroopa kodanikud ja elanikud hakkavad kodanikualgatusi reaalselt kasutama, sõltub meist siin parlamendis. Kui tõsiselt võtame seda vajaliku avatud lähenemisviisi toetamise kohustust, mille me ise võtsime? Kas oleme kolme aasta pärast valmis ning positsioonis, et nõukogu ja komisjoni ees algatuse tuleviku eest seista? Teemad on olemasolevas õigusaktis juba olemas ja me tahame nende punktide üle täna uuesti hääletada. Kodanikualgatuse väärtust ei mõõdeta nõukogu ja komisjoni vahel saavutatud institutsioonidevahelise kompromissi järgi, vaid selle järgi, kas seda reaalselt kasutatakse. Asjaolu, et tänane tulemus on oluliselt parem - ja soovin tänada eriti Zita Gurmaid, Diana Wallist, Alain Lamassoure'i ja Gerald Häfnerit tiheda koostöö ning määruse oluliselt paremaks tegemise eest -, oli võimalik ka tänu paljudele kodanikuühiskonna esindajatele, kes meie kaalutlusi ja arutelusid järjepidevalt reaalsete olude ja praktilisuse alusel hindasid. Soovin ka neid kõiki tänada!
<P>
Kutsun Euroopa kodanikke üles aktiivsed olema!
<SPEAKER ID="112" NAME="Morten Messerschmidt">
fraktsiooni EFD nimel. - (DA) Austatud juhataja! Pärast seda, kui Lissaboni leping aasta tagasi jõustus, on ELi institutsioonidele antud enneolematult palju volitusi ning viimase aasta jooksul oleme näinud, kuidas eriti Euroopa Parlament on olnud heas positsioonis selle olukorra ärakasutamiseks, võttes liikmesriikidelt üle suure hulga volitusi.
<P>
Kui Lissaboni leping jõustus, säras kaks eredat tulukest. Üks neist oli kodanikualgatus. See on ka põhjus, miks ma oma erakonna nimel Taanis ja oma fraktsiooni nimel siin Euroopa Parlamendis osalesin läbirääkimistel kavatsusega kodanikualgatus luua, sest kõigest hoolimata oli see vaid väike tuluke muidu väga pimedas ja üpris föderalistlikus ELis.
<P>
Oli valdkondi, kus olime eri arvamusel. Mitmed raportöörid mainisid juba, et keegi tahab laiendada kodanikualgatuse esitamise õigust ka inimestele, kes ei ole kodanikud, ning keegi teine jälle tahab otsustada valimisõigusliku vanuse üle teistes liikmesriikides ja nii edasi - nendes küsimustes me üksmeelt ei saavutanud. Sellegipoolest on raamistikus, mille üle me kokkuleppele jõudsime, ka positiivseid elemente ning seepärast toetab mu fraktsioon seda algatust, lähtudes nii demokraatlikust vaimust kui ka soovist edendada positiivseid elemente, mis kõigele vaatamata Lissaboni lepingus olemas on.
<SPEAKER ID="113" NAME="Bruno Gollnisch" AFFILIATION="NI">
(FR) Austatud juhataja! Head kolleegid! Aluslepinguga loodud ja selle määrusega sätestatud kodanikualgatus on demokraatia paroodia. Esiteks jätab see kodanikele mulje, et eurokraatia neid kuulda võtab, olgugi et viimane keeldus süsteemselt neid kuulamast, kui nad rahvahääletusega ütlesid, et nad ei ole nõus Euroopa üliriigi loomisega. Seepärast peate hakkama rahvast kuulama, kui nad ei ütlevad või kui nad nõuavad, et te asja peataksite.
<P>
See on demokraatia paroodia ka vastuvõetavusele kehtestatud piirangute tõttu. Kodanikualgatused peavad olema kooskõlas aluslepinguga ja selle aluseks olevate nn põhimõtetega. Seetõttu keeldutakse aluslepingus sätestatud vabaduse ja liikumise põhimõtete nimel halastamatult kõikidest üleskutsetest kaitsta meie majandust, keeldutakse ohjamast finantsglobaliseerumist, mille laastavate tagajärgede all me nüüd kannatame, ning samuti keeldutakse igasugusest rändevoogude ümberpööramisest. Tõenäoliselt tabab sama saatus ka igasuguseid algatusi, mille eesmärk on peatada läbirääkimised Türgiga. Me saame küll paluda, et komisjon tegutseks, aga me ei saa sundida komisjoni tegutsemist lõpetama. Kui algatus saab piisavalt allkirju, ei ole komisjon kohustatud seda ellu viima, vaid peab ainult oma otsust õigustama. See on tõeline demokraatia paroodia.
<SPEAKER ID="114" NAME="Mariya Nedelcheva" AFFILIATION="PPE">
- (FR) Austatud juhataja! Esmalt soovin tänada raportööre selle suure töö tegemise eest! Head kolleegid! Euroopa Parlamendi ajaloos on olnud enneolematuid hetki. Täna on üks neist. Tahame anda kodanike käsutusse selge, lihtsa ja tõhusa vahendi, et nad institutsioonidele lähemale tuua.
<P>
Esmalt peame rõhutama menetluse lihtsustamise nimel tehtud pingutusi. Registreerimisetapp on nüüd kiire ja arusaadav. Meie ülesanne on levitada teavet kriteeriumide kohta, millele algatus peab registreerimiseks vastama: austus liidu väärtuste vastu, austus komisjoni volituste vastu aluslepingu kohaldamise seisukohalt.
<P>
Teiseks soovin juhtida teie tähelepanu liikmesriikidele antud üheaastasele tähtajale. Asjaolu, et nad sellest tähtajast kinni peavad ja andmekaitse garanteerivad, saadab meie kodanikele tugeva sõnumi.
<P>
Kolmandaks soovin öelda, kui rahul ma olen kolmekuulise tähtajaga, poliitiliste ja õiguslike argumentidega ning menetlusega, millest komisjon peab koos parlamendiga avalike kuulamiste korraldamisel kinni pidama. Neid kolme punkti arvesse võttes võib kindlasti öelda, et Euroopa kodanike käsutuses on peagi vahend, mis on oodatust lihtsam, oluliselt selgem ning eeldatavasti palju tõhusam.
<P>
Viimaks ütlen, et ma jään valvsaks võimalike paheliste mõjude suhtes, mis tulenevad sellest, et erakonnad rahastavad algatusi, sest see on minu arvates ikka veel midagi, mille puhul kodanikud meile etteheiteid teha võivad. Sellegipoolest jään lootma, et me kõik lööme häirekella, kui on esimesi märke sellest, et seda kuritarvitatakse parteipoliitilistel eesmärkidel, sest see on ennekõike meie kohustus ning me hääletame osalusdemokraatia vahendi üle, mis kuulub ainult kodanike käsutusse.
<SPEAKER ID="115" NAME="Victor Boştinaru" AFFILIATION="S&amp;D">
Austatud juhataja! Kui lubate, siis soovin kõigepealt tänada teid teie panuse eest petitsioonikomisjoni kaasraportöörina!
<P>
Nagu te võib-olla teate, oli kodanikualgatus fraktsiooni S&D jaoks oluline prioriteet. Esiteks tahan õnnitleda kõiki nelja kaasraportööri põhiseaduskomisjonist ja petitsioonikomisjonist selle märkimisväärse raporti koostamise käigus tehtud koostöö ning selle puhul, kuidas nad nõukogu ja komisjoniga läbirääkimisi pidasid, et nii head tulemused saavutada. Samuti tahan tuua esile Euroopa Komisjoni asepresidendi, volinik Šefčoviči väga erilise rolli ning tema valimisoleku, avatuse ja pühendumuse läbirääkimiste pidamiseks nõukogu ja parlamendiga.
<P>
Mul on hea meel hääletada täna, vaid paar kuud pärast menetluse algust, selle ainulaadse ja olulise Euroopa Liidu osalusdemokraatia vahendi üle. Euroopa Parlament aitas väga selle teksti loomisele kaasa. Parlamendilt tuleb kaks kolmandikku tekstist, mis tõestab taas, kui pühendunud on parlament jätkuvalt sellele, et Euroopa kodanikke tuleb poliitilistes aruteludes kaasata ning Euroopa Liitu tuleb neile lähemale tuua.
<P>
Minu arvates on dokument väga hästi tasakaalustatud ja see toetab meie ühist eesmärki anda kodanikualgatusele oluline roll Euroopa demokraatia kujundamises ning anda Euroopa kodanikele paremad võimalused Euroopa poliitika mõjutamiseks. Selle vahendi eesmärk on tõepoolest põhjalike arutelude edendamine kodanikuühiskonnas. Nagu meie fraktsioon juba algusest peale rõhutas, on see vahend juurdepääsetav ja lihtsa ülesehitusega ning väga selge ja üksikasjalik, et vältida pingeid.
<P>
Tahan teid tänada ning soovin teile edu pärast sellist märkimisväärset algust!
<SPEAKER ID="116" NAME="Andrew Duff" AFFILIATION="ALDE">
Austatud juhataja! Vastupidiselt mõnede sõnavõtjate eeldustele, olen uskunud, et kodanikualgatuse eesmärk on olnud alati anda kodanikele vahend, millega teha komisjonile ettepanekuid aluslepingu muutmiseks.
<P>
Mul on hea meel, et määruse artikli 2 lõplik sõnastus kordab truult aluslepingu artikli 11 lõiget 4. Komisjoni ettepanek aluslepingu muutmiseks tähendab kindlasti, et komisjon tegutseb oma õiguslike volituste raames, ja kogemused on näidanud, et aluslepingu eesmärkide saavutamiseks täies ulatuses on tihti vaja aluslepingut muuta.
<P>
Seega peavad kodanikud olema julged ja kasutama seda suurepärast uut eksperimenti postnatsionalistlikus demokraatias.
<SPEAKER ID="117" NAME="Marek Henryk Migalski" AFFILIATION="ECR">
(PL) Austatud juhataja! Emma McClarkin ütles, et meie fraktsioon toetab seda skeemi, sest see on väga hea ning seda tuleb hääletusel toetada. Mul on hea meel, et skeemiga töötades oli võimalik kõrvaldada sellest mitu murettekitavat punkti. Muu hulgas on muudetud kindlamaks isikuandmete kaitse ning kodanikualgatuses osalemiseks vajalik vanuse alampiir tõsteti 16 aastalt 18 aastale. See on hea tulemus.
<P>
Mul on aga mitu kriitilist märkust. Esiteks, nagu mu kolleeg Emma McClarkin ütles, otsustab komisjon selle üle, kas algatus on vastuvõetav või mitte, mis tähendab, et inimeste tahe sõltub ikkagi ametnikest, olgugi et nad võivad toimida heast tahtest. Veel tuleb mõelda ka selle üle, kas algatuse jaoks vajaminevad 300 000 häält ning asjaolu, et selles peab osalema üks neljandik liikmesriikidest, ei ole mitte liiga madal künnis. Poolas vajab selline algatus 100 000 inimese allkirja. Kogu Euroopa Liidu ulatuses moodustavad poolakad 8% elanikkonnast, mis on minu arvates kaheldav. Nendest kahtlustest hoolimata väärib skeem toetust ning Euroopa konservatiivid ja reformistid toetavad seda kindlasti.
<SPEAKER ID="118" NAME="Bairbre de Brún" AFFILIATION="GUE/NGL">
(GA) Austatud juhataja! Esmalt soovin tänada teid ja teisi raportööre! Raportööridel õnnestus komisjoni ettepanek märgatavalt paremaks muuta.
<P>
Olen aga pettunud, et mõned ettepaneku aspektid viivad selleni, et tõrjutakse inimesi, keda tuleks kaasata. Palun parlamendil mõelda tõsiselt järele muudatusettepanekute üle, mis petitsioonikomisjonis häälteenamusega vastu võeti ning mille me taas täiskogule esitasime - muudatusettepanekud 71, 72, 73 ja 74. Eriti oluline on tagada, et me ei jäta inimestele, kes ELis elavad, aga kes ei ole saanud kodakondsust, muljet, et nende seisukohad ei ole vajalikud või teretulnud. Samuti tuleb julgustada noori ELi poliitikat puudutavates küsimustes kaasa rääkima.
<P>
Hetkel ei saa kõik ELi elanikud - nende sekka kuuluvad ka pikemat aega ELis elanud inimesed - kodanikualgatustele alla kirjutada. Osaleda saavad ainult ELi kodakondsust omavad inimesed.
<P>
Seega on meie täiskogule taas esitatud muudatusettepanekute 72 ja 73 eesmärk tagada, et nende miljoni allkirja hulka, millega kutsutakse komisjoni üles tegutsema, kuuluvad ka elanike allkirjad.
<SPEAKER ID="119" NAME="Daniël van der Stoep" AFFILIATION="NI">
(NL) Austatud juhataja! Ma ei ole kindel, mida peaksin kodanikualgatusest arvama. Kodanike ulatuslikum kaasamine otsuste tegemisse kõlab küll hästi, aga loomulikult oleks palju parem, kui needsamad kodanikud oleksid saanud hääletada rahvahääletusel Lissaboni lepingu üle.
<P>
Minu arvates on küüniline ja irooniline nimetada lepingut, mis meie kodanikele peale sunniti, dialoogiks kodanikega. Austatud juhataja! Ma arvan, et kodanikualgatus osutub kõigest puru silmaajamiseks. Komisjonil on vaba voli neid ettepanekuid mitte vastu võtta. On selge, et vastu võetakse vasakpoolse eurofiilidest eliidi lemmikud, kes esindavad silmnähtavalt euroopameelset seisukohta.
<P>
Või saab komisjon need kahtlused ümber lükata? Oletame, et käivitatakse kodanikualgatus, mille eesmärk on lõpetada läbirääkimised Türgiga või siine täiskogu kaotada - mis oleks loomulikult fantastiline. Kas komisjon võtab neid tõsiselt? Ma sooviksin kuulda teie arvamust selle kohta.
<P>
Austatud juhataja! Inimeste usk Euroopa Liitu on juba täiesti hävinud. Ma arvan, et see kodanikualgatus ei muuda selles eriti midagi ja tegelikult ma selle pärast ei muretsegi, sest mida rohkem inimesi näeb, et Euroopa Liit on kokku varisemas, seda parem.
<SPEAKER ID="120" NAME="Anna Maria Corazza Bildt" AFFILIATION="PPE">
Austatud juhataja! Kodanikuvabaduste, justiits- ja siseasjade komisjoni variraportöörina olin täiesti pühendunud selle Euroopa kodanike uue poliitiliste algatuste tegemise õiguse kujundamisele, et anda Euroopa kodanikele veel rohkem õigusi.
<P>
Toetan lõpplikku kompromissi ning õnnitlen Alain Lamassoure'i! See on kasutajasõbralik, lihtne ja kodanikele kättesaadav. Eriti toetan ma läbipaistvust poliitilise ja rahalise toetuse puhul. Mul on sellegipoolest kahju, et erakonnad ja rühmitused saavad algatusi rahaliselt toetada ning et algatusi saavad käivitada ka riigi poliitikud.
<P>
Ma ei taha kellegi tuju rikkuda, kuid olgem siiski realistlikud, lugupeetud kolleegid! On võimalus, et Euroopa demokraatlik protsess saab hoogu juurde, kuid samuti on oht, et see satub valele teele ja et ekstremistid ja populistid hakkavad kodanikualgatust ära kasutatama või võtavad selle täiesti üle.
<P>
Arvan, et peame täitma nüüd kõik oma ühist kohust ning kandma hoolt selle eest, et seda tõepoolest kodanike heaks kasutatakse. Kutsun liikmesriikide valitud poliitikuid üles austama asjaolu, et nende jaoks on arvamuse avaldamiseks esindusdemokraatia ja see algatus on loodud kodanike jaoks. Kutsun komisjoni üles kodanikke nõuetekohaselt teavitama, et vältida valede ootuste tekitamist ning olema vastuvõtutingimuste suhtes range.
<P>
Kutsun meediat üles täitma oma rolli ning esitama õiget teavet ning kutsun liikmesriike üles austama isikuandmeid, et inimesed julgeksid osaleda! Loodan tõepoolest, et saame võimaldada oma kodanikele osalemise arutelus ning võimaluse saada kasu sellest vahendist.
<SPEAKER ID="121" NAME="Hannes Swoboda" AFFILIATION="S&amp;D">
(DE) Austatud juhataja! Ma ei kuulu ühtegi parlamendikomisjoni, mis selle teemaga vahetult tegelesid, aga sellegipoolest toetasin täielikult meie raportööri Zita Gurmaid ning soovin tänada ka kõiki raportööre. Minu arvates astusime Euroopa Liidu demokratiseerimise alal olulise sammu edasi.
<P>
Ma tean, et paljud inimesed on mures, et seda vahendit hakatakse kuritarvitama. Meie ülesanne on aga arvestada meie poliitikameetmetes kodanike murede ja probleemidega ning siis ei saa nad kodanikualgatust kuritarvitada. Meie ülesanne on kasutada meie poliitikameetmeid, et seista vastu kodanikualgatustele, kui me leiame, et need vales suunas lähevad. Vastupanu on igal juhul palju parem nende eiramisest.
<P>
Vastupidi Anna Maria Corazza Bildtile arvan ma, et saavutati hea kompromiss. Ma arvan, et erakonnad ei peaks kodanikualgatust kasutama, sest selleks on fraktsioonid ja parlament. Loomulikult on õige poliitikuid arutelust mitte välja tõrjuda. Seepärast arvan, et see vahend on samm õiges suunas.
<P>
Nüüd peavad erakonnad rakendama kodanike ja kodanikualgatuse valvsa silma all õigeid poliitikameetmeid, et arvestada kodanike soovide ja muredega, tuua need parlamendi ette ning astuda kodanikega palju laiaulatuslikumasse dialoogi. See vahend sunnib ka poliitikuid arukamalt tegutsema ning kujundama Euroopat nii, et see oleks tõepoolest kodanikele lähedal, mitte neist eemal, milles paljud inimesed neid õigusega kritiseerinud on.
<P>
Soovin tänada veel kord raportööre tehtud töö eest! Ma arvan, et see on Euroopa demokraatia jaoks suur samm edasi ning demokraatliku Euroopa eest me siin parlamendis ju võitlemegi.
<SPEAKER ID="122" NAME="Tadeusz Cymański" AFFILIATION="ECR">
(PL) Austatud juhataja! Tahan ka omalt poolt väljendada toetust ja heakskiitu sellele skeemile! Teisest küljest ei näita teatud kahtluste väljendamine ja märkuste tegemine, et ei ole toetust, see näitab lihtsalt, et tuntakse huvi selle vastu, et skeemi õigesti kasutataks. Soovin rõhutada, et paljud võimalused, lootused ja kartused, millest siin räägitakse - muu hulgas mainis neid ka Marek Henryk Migalski -, on seotud lootusega, et seda vahendit, mida on väga vaja ning mis aitab oluliselt kaasa demokraatia tugevdamisele ja laiendamisele, ei hakata tegelikkuses kuritarvitama.
<P>
Paradoksaalselt võib seda vahendit tegelikkuses aga väga hõlpsalt kuritarvitada ning seda ei saa teha ainult ekstremistid, vaid ka tugevad huvirühmad. Ütlen seda seepärast, et meie arvates ei ole miljoni toetusavalduse künnis eriti suur, kui arvestada liidu demograafilise potentsiaaliga. Kui toome aga esile asjaolu, et otsus algatuse vastuvõtmiseks või tagasilükkamiseks sõltub suurel määral meelevaldsest hindamisest, siis võib ka see kodanikelt tõsist kriitikat pälvida. Kokkuvõtteks soovin öelda, et minu arvates peaksime kiirendama skeemiga tehtavat tööd ning tegema sellest prioriteedi, kuid samuti on vaja skeemi väga põhjalikult, kaalutlevalt ja arukalt analüüsida.
<SPEAKER ID="123" NAME="Diane Dodds" AFFILIATION="NI">
Austatud juhataja! Olen siin demokraadina ja inimesena, kes usub, et suuremat osalemist demokraatlikus protsessis tuleb igati edendada. Olgem ausad, poliitikud ja kodanikud on üksteisest lahus! Seepärast on väga oluline, et tavalisi kodanikke võetaks kuulda.
<P>
Teoreetiliselt on Euroopa kodanikualgatus hea põhimõte, kuid minu entusiasmi kahandab asjaolu, et komisjonil on ikka veel märkimisväärsed volitused. Samuti ei saa ignoreerida asjaolu, et kodanikualgatuste allkirjade kogumise mehhanism, isegi nüüd, kus osalema peab vaid neljandik liikmesriikidest, võib tähendada, et allkirjade kogumine on väga raske kõigile peale suurte lobitööga tegelevatele organisatsioonide, mis tegutsevad juba üleeuroopalisel tasandil See peab olema tõesti vahend kodanike jaoks, mitte valitsusvälistele organisatsioonide jaoks.
<SPEAKER ID="124" NAME="Paulo Rangel" AFFILIATION="PPE">
(PT) Austatud juhataja! Lugupeetud volinik, kolleegid, nõukogu liikmed! Tahtsin öelda, et see kodanikualgatus on väga tähtis samm Euroopa Liidu põhiseadusliku iseloomu tunnustamise poole. Ainult põhiseaduslik üksus, kirjaliku põhiseadusega või ilma, suudab anda oma kodanike käsutusse nii võimsa vahendi, ning minu jaoks on meie tegevusel suur väärtus, sest sellega annamegi Euroopa Liidule selle põhiseadusliku iseloomu.
<P>
Tahtsin samuti öelda, et see on oluline samm kodanike jaoks ja kodanikevahelise solidaarsuse jaoks. Sellega, et algatuse käivitamiseks peab selles osalema kodanikke vähemalt ühest neljandikust liikmesriikidest, loome ka üleeuroopalise liikumise, sest seda on lobistidel või parteipoliitilistel huvirühmadel palju keerulisem üle võtta. Vastupidi sellele, mida siin täna öeldakse, on see palju keerulisem, kui algatusele peavad kirjutama alla seitsme või kaheksa liikmesriigi kodanikud. Seepärast olen kindel, et sellega on võimalik tugevdada ka solidaarsust Euroopa riikide ja nende riikide kodanike vahel. Solidaarsust, mis on otsustav detsembris toimuva tähtsa Euroopa Ülemkogu kohtumise jaoks, solidaarsust, mida vajame nüüd rohkem kui kunagi varem.
<SPEAKER ID="125" NAME="Roberto Gualtieri" AFFILIATION="S&amp;D">
(IT) Austatud juhataja! Head kolleegid! Menetlused kuuluvad demokraatia juurde ning seepärast ei olnud ka kodanikualgatuse loomine kõigest tehniline harjutus, vaid sellega tehti kriitilised valikud, tänu millele sai teha kodanikualgatusest vahendi, millega saab tõhusalt rajada tõelise Euroopa poliitilise ruumi.
<P>
Kahtlemata kasutas parlament oma õigusi väga eeskujulikult ning tegi esialgse ettepaneku palju paremaks. Põhitulemusi juba mainiti ning ma ei pea neid enam meelde tuletama. Soovin aga rõhutada ühte teist tulemust, mille saavutamisele meie fraktsioon palju kaasa aitas: Euroopa poliitilised erakonnad saavad samuti kodanikualgatust edendada. See on väga oluline tulemus, sest selles on kesksel kohal Euroopa demokraatia tulevik, kuna tõeline rahvusvaheline demokraatia ei ole võimalik, seni kuni Euroopa erakonnad võtavad endale tõhusa rolli demokraatlikus protsessis. Täna astume sammu edasi selles suunas ja see on ka üks põhjus, miks täna on suur päev Euroopa demokraatia jaoks.
<SPEAKER ID="126" NAME="Erminia Mazzoni" AFFILIATION="PPE">
(IT) Austatud juhataja! Lugupeetud volinik, nõukogu eesistuja, head kolleegid! Soovin tänada kõiki raportööre õigeaegselt tehtud töö ning väga heade kompromisside eest! Petitsioonikomisjoni esimehena soovin tänada Diana Wallist ja Gerald Häfnerit lisaks variraportööridele, kes moodustatid üsna suure meeskonna ja kes suutsid suunata õiges suunas kõik petitsioonikomisjonis toimunud arutelu käigus tekkinud tunded.
<P>
Ma arvan, et teadsime seda tööd tehes väga hästi, kui tähtis see ülesanne on. Kodanikualgatus on tõepoolest oluline eesmärk inimeste Euroopa, demokraatliku Euroopa ja tõelise osalusega Euroopa loomise protsessis.
<P>
Seda pidasime petitsioonikomisjonis töötades alati meeles, kui tegime koostööd põhiseaduskomisjoniga, rakendades kodukorra artiklis 50 sätestatud menetlust. Nagu kolleegid ja raportöörid juba rõhutasid, oli meie eesmärk teha see menetlus võimalikult kasutajasõbralikuks, lihtsaks, läbipaistvaks ja tõhusaks.
<P>
Seda meeles pidades kehtestasime komisjonile kohustused ning piirasime komisjoni hindamise ulatust meie kehtestatud vastuvõetavuse kriteeriumide suhtes. Soovin hajutada kaasparlamendiliikmetele õigustatud ja arusaadavaid kartusi, mida me arutelu käigus käsitlesime ning millest paljudele vastused leida tahtsime.
<P>
Viimaks, kuna see teema on minu jaoks väga südamelähedane, tahan rõhutada, kui tähtis on see, et komisjon koos Euroopa Parlamendiga korraldaks kodanikualgatuse esindajatele avaliku kuulamise. Petitsioonikomisjoni esimehena soovin väljendada oma rahulolu, sest asjaomaste osapoolte kokkuleppel usaldatakse see ülesanne parlamendis tõenäoliselt minu juhitavale komisjonile.
<SPEAKER ID="127" NAME="Matthias Groote" AFFILIATION="S&amp;D">
(DE) Austatud juhataja! Kõigepealt soovin tänada kõiki, kes selle võimalikuks tegid, ning ennekõike endist asepresidenti Sylvia-Yvonne Kaufmanni, kes eelmise parlamendi ametiaja jooksul suure osa ettevalmistavast tööst ära tegi tagamaks, et Euroopa kodanikualgatus saaks ühel päeval reaalsuseks.
<P>
Vahetevahel tunnevad ELi kodanikud, et Euroopa ja selle institutsioonid on väga kauged. See vahend, Euroopa kodanikualgatus, toob institutsioonid kodanikele lähemale. See on suurepärane vahend, mis tugevdab demokraatiat, kaasab rohkem inimesi ja annab neile võimaluse haarata initsiatiivi. Ma arvan, et järgmistel kuudel saab oluliseks kaks asja. Üks on kodanikualgatusele juurdepääsu andmine, kaasa arvatud digitaalse juurdepääsu andmine Interneti teel, mis oleks kasutajasõbralik ja samuti turvaline. Teiseks see, et kui kodanikualgatus on edukas, siis peaks sellele järgnema õigusakti loomine. Seepärast on mul komisjonile järgmine küsimus: kuidas otsustame edaspidi, millistele algatustele järgneb õigusakti loomine ja milliste puhul toimub vaid lihtne ärakuulamine? Ehk selgitaksite seda, volinik Šefčovič. Soovin veel kord tänada teid ja samuti nõukogu tehtud töö eest.
<SPEAKER ID="128" NAME="György Schöpflin" AFFILIATION="PPE">
Austatud juhataja! Kodanikualgatuse loomine on kahtlemata üks tähtsamaid sündmusi Euroopa integratsiooni protsessis. See tähendab kvalitatiivset võimu jagunemist Euroopa Liidus ning sellel on suur uuenduspotentsiaal Euroopa poliitika jaoks.
<P>
Kodanikele parlamendi ja nõukoguga võrdsete õiguste andmine sellega, et nad saavad kutsuda komisjoni üles looma õigusakte, on kaugeleulatuv mõju. Ühest küljest loob see uus institutsioon võimaluse vaadata kriitiliselt ühte integratsiooniprotsessi peamistest alustaladest - nimelt seda, et algusest peale on seda juhtinud eliit. Mõnes mõttes on see olnud väga edukas, aga nüüd on saanud üpris selgeks, et ilma kodanike aktiivse osalemiseta on integratsiooniprotsessi ees tõsiseid takistusi. On üha rohkem tõendeid sellest, et kodanike arvates on EL kauge, keeruline ja mõistetamatu. Neil ei ole olnud eriti põhjust ELiga suhelda, sest neil ei ole olnud selleks vahendeid.
<P>
Kodanikualgatus muudab selle olukorra paremaks. Sellega luuakse vahend, mis saab ületada lõhe ELi ja rahva vahel. Selle vahendi võimalikult tõhus toimimine on nüüd kõigi huvides.
<SPEAKER ID="129" NAME="Sylvie Guillaume" AFFILIATION="S&amp;D">
(FR) Austatud juhataja! Head kolleegid! Soovin kõigepealt tänada kõiki raportööre ning ennekõike oma kolleegi ja naabrit Zita Gurmaid suurepärase töö eest seda teemat käsitledes!
<P>
Kodanikualgatuse loomine on üks Lissaboni lepingu huvitavmaid uuendusi. Minu arvates kujutab see endast uut seadusandlikku võimu Euroopa institutsioonides, mis on antud kodanike kätte.
<P>
Kontekstis, milles liitu kuulumise tunne ikka veel väga nõrk on ja milles valimistest hoidumine just Euroopa valimistel väga murettekitav on, annab see uus vahend Euroopa kodanikele võimaluse osaleda täisväärtusliku osapoolena Euroopa demokraatias. Lisaks sellele äratab see teema suurt uudishimu ja kahtlemata ka palju huvi.
<P>
Selle pärast saadaks ainult kodanikualgatustega kaasnevate riskide esiletõstmine väga halva sõnumi. Kuigi selle sätte asjakohane käsitlemine on vajalik, ei tohi me karta sellega kaasnevaid võimalikke arutelusid.
<P>
Parlamendi ja nõukogu saavutatud kompromiss on täiuslikus tasakaalus ning pärast teksti vastuvõtmist on oluline tagada, et see vahend võimalikult kiiresti jõustub, sest seda ootavad kodanikud ja see on väga tähtis võimalus.
<P>
(Aplaus)
<SPEAKER ID="130" NAME="Carlo Casini" AFFILIATION="PPE">
(IT) Austatud juhataja! Head kolleegid! Põhiseaduskomisjoni esimehena soovin tänada ennekõike oma komisjoni liikmeid suurepärase töö eest, eriti Alain Lamassoure'i ja Zita Gurmaid, kes tulid Lissaboni lepingu ühe suurima muudatuse elluviimisega suurepäraselt toime.
<P>
Parlamendikomisjon kuulas ka kõikide riikide parlamentide ja asjatundjate seisukohti ja tegi tihedat koostööd komisjoniga, mille eest ma volinik Šefčoviči südamest tänan! Soovin tänada ka Olivier Chasteli selle eest, et nõukogu oli igati valmis dialoogi astuma!
<P>
Ka kodukorra artikli 50 kohaldamine õnnestus väga hästi, võimaldades meil teha tõhusat koostööd petitsioonikomisjoniga.
<P>
Toetasin isiklikult vajadust iga-aastase tähtaja järele määruse jõustumiseks ja selle eesmärk ei olnud kindlasti mitte selle jõustumise edasilükkamine, vaid soov tagada, et selle esialgne rakendamine toimuks kõikehõlmavalt ja kohusetruult, et kõik liikmesriigid suudaksid eranditult täita osalemise ettevalmistamisega ja vahendite kontrollimisega seotud nõuded.
<P>
Minu arvates on uue skeemi suurim positiivne mõju kasvav teadlikkust ELi kodakondsusest, millele lisandus nüüd ka kaasotsustusõigus õigusaktide loomise protsessis, kaasa arvatud selleks stiimuli loomine. Samuti olen kindel, et loodud mehhanism garanteerib kodanikele lihtsa kaasotsustusõiguse ning hoiab samal ajal ära ka kuritarvitamist.
<P>
Ma arvan, et nüüd, kus jõulupühad on vaid paari päeva kaugusel, saab selle määruse vastuvõtmisest suurepärane kingitus Euroopa kodanikele ja Euroopale endale.
<SPEAKER ID="131" NAME="Jo Leinen" AFFILIATION="S&amp;D">
(DE) Austatud juhataja! Mul on hea meel, et saan võtta sõna pärast oma mantlipärijat põhiseaduskomisjonis, sest ma toetasin seda projekti kümme aastat ja Euroopa kodanikualgatus lisati aluslepingu teksti peaaegu viimasel minutil. Tookord võtsid Euroopa Parlamendi ja riikide parlamentide liikmed konvendis initsiatiivi enda kätte. See avab uue peatüki kodanike ja Euroopa institutsioonide suhetes. Me kõik loodame, et sellega tulevad inimesed ja Euroopa poliitika üksteisele lähemale. Kodanikualgatus ei lahenda kõiki meie probleeme, aga see on siiski suureks abiks. Eelkõige tahan näha Euroopas rohkem avatust piiriülese arutelu kujul, mis käsitleks kodanikele huvi pakkuvaid päevakorralisi küsimusi. Keskkonna valdkonnas, millega ma ise tegelen, näen mitut teemat, mille võiks võtta selle vahendi abil Euroopa Liidu päevakorda - eriti just komisjoni päevakorda - selle rollis Euroopa valitsuse või täitevvõimuna. Soovin samuti teada, kuidas komisjon nendeks tulevasteks algatusteks ette valmistub. Me ei tohi inimestele pettumust valmistada.
<P>
Tahan tänada kõiki, eriti aga raportööre Zita Gurmaid ja Alain Lamassoure'i suurepärase töö eest!
<SPEAKER ID="132" NAME="RadvilMorkūnaitė-Mikulėnien" AFFILIATION="PPE">
(LT) Austatud juhataja! Täna on Euroopa Parlamendi jaoks tõesti õnnelik ja tähtis päev. Loodan väga, et kiidame heaks selle mehhanismi, mis annab meie kodanikele kaasotsustusõiguse Euroopa Liidu tuleviku üle, mitte ainult Euroopa Parlamendi valimiste kaudu, vaid ka aktiivselt õigusaktide loomise protsessis osaledes. On väga tähtis, et kodanikke võetakse kuulda. Paari aasta eest oli mul endal võimalus esindada kümneid tuhandeid Euroopa Liidu kodanikke, kui esitasin petitsiooni Euroopa Parlamendile, ning mul on hea meel, et tookord võttis Euroopa Parlament vastu resolutsiooni, mis sellele petitsioonile tugines. See on väga oluline tunne, et sinu kui kodaniku häält võetakse Euroopa Liidu institutsioonides kuulda. Euroopa Komisjoni ja kodanike vahel peab olema dialoog ning ei tohi tekkida olukordi, mis kodanikke demotiveerivad. See on samm nii institutsioonide ja kodanike kui ka kodanike enda tihedama koostöö suunas. Kõige tähtsam on teatud probleemide leidmine ja tuvastamine ning neile ühtse vastuse andmine, kuid see protsess peab olema ohutu ja läbipaistev ning selles tuleb rakendada subsidiaarsuse põhimõtet.
<SPEAKER ID="133" NAME="Ioan Enciu" AFFILIATION="S&amp;D">
Austatud juhataja! Kõigepealt soovin tänada Zita Gurmaid ja Alain Lamassoure'i selle raporti eest! Toetan väga kodanikualgatuse mehhanismi. See on väga hea rohujuuretasandi algatus. See vähendab oluliselt demokraatlikku puudujääki inimeste ja Euroopa Liidu institutsioonide vahel. Eriti tähtis on, et see annab kodanikele vahendi, et avaldada arvamust ja teha ettepanekuid Euroopa õigusaktide kohta. Nõue, et algatuse jaoks tuleb koguda allkirju ühest neljandikust liikmesriikidest, tagab, et algatus kajastab ühiskonna ristlõike nõudmist õigusakti ettepaneku järgi.
<P>
Viimaks soovin rõhutada ka seda, kui oluline on täielik läbipaistvus algatuse aluse ja korraldajate rahalise toetuse allikate suhtes.
<SPEAKER ID="134" NAME="Izaskun Bilbao Barandica" AFFILIATION="ALDE">
(ES) Austatud juhataja! Soovin tänada raportööre, sest tänu nende tehtud tööle saavad Euroopa mehed ja naised võimaluse muuta neile muret tekitavad teemad Euroopa Parlamendis algatusteks.
<P>
Täna muudame paremaks demokraatia, toome otsuste tegemise protsessid kodanikele lähemale ning muudame need avatumaks ja palju kaalutlevamaks ning alati inimestele suunatuks.
<P>
See määrus kuulub Euroopa 2020. aasta poliitika alla ning kujutab endast põhivahendit ühiskonnas leiduvate teadmiste ja annete kasutamiseks. Samuti tähendab see, et peame omandama uusi oskusi, et tegutseda läbipaistvamalt poliitiliste juhtidena digitaalse ühiskonna virtuaalsetes kogukondades ning juhtida teistsugusel viisil, mis on inimestele lähedasem ja palju inimlikum. See on samm poliitilise uuenduse suunas, mis peab meid läbipaistvamaks muutma ning taastama inimeste usalduse poliitikasse.
<P>
Viimaks annab kodanikualgatus piirkondadele võimaluse saada rohkem tunnustust, mida neil liidu praeguses institutsioonilises struktuuris ei ole. Olen kindel, et piirkonnad kasutavad seda vahendit sihikindlalt ja leidlikult ka selleks, et oma ettepanekud vahetult siinsele täiskogule esitada.
<SPEAKER ID="135" NAME="Oreste Rossi" AFFILIATION="EFD">
(IT) Austatud juhataja! Head kolleegid! Enne Lissaboni lepingu jõustumist ei võtnud Euroopa Liit kodanike palveid kuulda, seda peamiselt selle pärast, et kaks ELi tähtsaimat institutsiooni - komisjon ja nõukogu - on määratud, mitte valitud, nagu parlament. Osalt aga ka selle pärast, et puudus säte avalikkuse kaasatuse kohta.
<P>
Tänu uue aluslepingu jõustumisele saavad Euroopa kodanikud esitada nüüd ettepanekuid algatuste kohta, kui nad selleks piisavalt allkirju koguvad. Oleme määrusega mõnes mõttes rahul, sest see muudab komisjoni esialgse teksti palju paremaks. Ettepaneku vastuvõetavuse kontrollimise menetlus on kombineeritud registreerimismenetlusega ning sellele järgneb allkirjade kogumine ja kontrollimine.
<P>
Kahjuks on raport ebapiisav, sest selles puudub mehhanism allkirjade ehtsuse kontrollimiseks. Selle tagajärg võib olla võltsitud allkirjade esitamine ning nii võib see vähendada algatuse populaarset demokraatlikku väärtust.
<SPEAKER ID="136" NAME="Andrew Henry William Brons" AFFILIATION="NI">
Austatud juhataja! Kodanikualgatusel on mitu palet. Kas see on petitsioon? Jah, kuid mitte vabalt koostatud petitsioon. Petitsiooni esitajale öeldakse juba eelnevalt, mida ta nõuda võib, see mis kuulub komisjoni pädevuse alla, ja mida ta küsida ei tohi, see mida komisjon tõsiseks ei pea või mis on vastuolus nn Euroopa väärtustega.
<P>
Kas see on rahvahääletus? Kindlasti mitte. Seda on kirjeldatud valesti kui näidet otsedemokraatiast. Mitte mingit rahvahääletust, millest kõik kodanikud osa võtavad, ei toimu. Isegi siis, kui kogutakse miljon allkirja, ei pea komisjon midagi ette võtma.
<P>
See ei ole isegi tõeline kodanikualgatus. On ebatõenäoline, et tavalised kodanikud saavad iseseisvalt organiseeruda. Ainult suurtel huvirühmadel on lihtne avalikku arvamust mobiliseerida. Ennekõike saab see olema kvaasidemokraatlik kosmeetiline muudatus mittedemokraatliku institutsiooni jaoks.
<P>
Kas see tähendab, et me oleme selle vastu? Ei! Olen veendunud, et huvitatud vastased kasutavad seda Euroopa projekti hävitamiseks.
<SPEAKER ID="137" NAME="Jarosław Leszek Wałęsa" AFFILIATION="PPE">
(PL) Austatud juhataja! Euroopa kodanikualgatusest saab vahend, millega kodanikud saavad liidu elust rohkem osa võtta ning see omakorda tugevdab Euroopa Liidu ja kodanike teabevahetust, mis on selgelt väga puudulik. Nimi, aadress, kodakondsus ja allkiri - olen täiesti nõus, et sellest peaks piisama tagamaks, et allkirja andja on päriselt olemas ega ole andnud kahte allkirja. Isikut tõendava dokumendi kasutamise nõude kaotamine - otsus, mida kahjuks ei võetud vastu - võib mängida olulist rolli kodanikusõbraliku vahendi loomisel.
<P>
Ajal mil isikuandmete kaitsmine erilist muret valmistab, võib isikuandmete, näiteks isikukoodide, kogumine heidutada paljusid kodanikke algatusele allkirja andmast. On selge, et ametnikud, kes isikut tõendava dokumendi esitamise kohustust on propageerinud, ei ole selle üle piisavalt järele mõelnud. Euroopa kodanikele võimaluse andmine esitada ettepanekuid uute sotsiaalse tähtsusega õigusaktide koostamise kohta on demokraatia hindamatu osa ning mul on suur au, et ma saan aidata kaasa protsessile, millega see vahend Euroopa elanike käsutusse antakse.
<SPEAKER ID="138" NAME="Kriton Arsenis" AFFILIATION="S&amp;D">
(EL) Austatud juhataja! Tahan tänada raportööre suurepärase töö eest! Otsustasime anda Euroopa põhiseadusega, Lissaboni lepinguga kodanikele õiguse teha komisjonile ettepanekuid seadusandlike algatuste kohta. Meie kodanikud võtsid seda kuulda ja juba on tehtud esimene algatus, mis on saanud üle miljoni allkirja. Nende valitud teema puudutab meid kõiki ja isegi ilma nende allkirjadeta peaks komisjon selle algatuse vastu võtma. Nad tõstatasid biotehnoloogia ettevõtete huvidele vastu astuva Euroopa Toiduohutusameti sõltumatuse küsimuse, mida tunnustas ka volinik Dalli, ning nõudsid moratooriumi kehtestamist põllukultuuridele, kuni on võimalik võtta kasutusele usaldusväärsed kontrollmehhanismid, et tuvastada muundatud organismide mõju inimtervisele, bioloogilisele mitmekesisusele ja toiduohutusele. Kutsun komisjoni üles seda algatust vastu võtma!
<SPEAKER ID="139" NAME="Constance Le Grip" AFFILIATION="PPE">
(FR) Austatud juhataja! Soovin samuti tänada meie nelja raportööri, kes tegid ära suurepärase töö ja kes komisjoni esialgsele tekstile Euroopa Parlamendi poolt märkimisväärset lisandväärtust andsid.
<P>
Kodanikualgatus, mille Euroopa Rahvapartei (kristlike demokraatide) fraktsioon peagi entusiastlikult vastu võtta kavatseb, on Lissaboni lepingu jaoks oluline samm edasi. Võime selles kindlad olla, et see vahend võib Euroopa poliitilist maastikku reaalselt muuta, kui me seda arukalt ja vapralt kasutame. Sellega saab anda Euroopa kodanikele vahendi vahetuks osalemiseks Euroopa poliitilistes aruteludes. Sellega saab tuua esile Euroopa avaliku arvamuse, see tähendab Euroopa inimeste arvamuse, kes saavad kokku, et väidelda, kes võtavad ühise seisukoha ning kes koos reaalsete Euroopa probleemide üle arutlevad. Ärgem vedagem meie kodanikke nüüd alt!
<P>
Julgustagem oma liikmesriike võtma kiiresti vajalikke rakendusmeetmeid! Me ei tohi kodanikke alt vedada, sest sellest sõltub Euroopa demokraatia tugevdamine.
<SPEAKER ID="140" NAME="Judith A. Merkies" AFFILIATION="S&amp;D">
(NL) Austatud juhataja! Soovin samuti kõiki tänada, eriti meie kodanikke, ning öelda, et ma juba ootan meie tõhusat koostööd.
<P>
On tõsi, et peame kandma hoolt eriti selle eest, et künnis jääks madalaks, mis tähendab, et kõik peavad saama kodanikualgatuses osaleda. Selle pärast on kahju, et alla 18aastased noored ei saa seda võimalust kasutada, sest just need on inimesed, keda me väga poliitikasse kaasata tahame.
<P>
Samuti on kahju, et jätsime liikmesriikide enda otsustada, kas nad tahavad algatusi Internetis korraldada või mitte. Te ei saa ju oodata, et teeme tänapäeval ikka veel tööd paberkandjatega, kui Interneti kasutamine on osutunud väga tõhusaks vahendiks inimeste organiseerimiseks nii poliitilistest kui ka nende oma huvidest lähtudes.
<P>
Mida me kodanikualgatusega üldse saavutada tahame? Ma arvan, et komisjon peaks saama öelda juba varakult, kas teatud ettepanekud, nagu siin tehtud ettepanek parlamendi kaotamise kohta, on tegelikult kodanikualgatused, või mitte. Mida saate selle jaoks teha? Kes arendab neid asju ja millal võib õigusakti ettepanekut oodata?
<P>
Meie, poliitikud elame klaasist majas. Inimesed saavad sisse vaadata ning nüüd saavad inimesed ka sisse astuda ja osa võtta. Ootan juba tõhusat koostööd.
<SPEAKER ID="141" NAME="Juhataja">
Tahan öelda nendele täiskogu liikmetele, kes eelneva registreerimiseta sõna võtta soovisid, et ma ei saa lasta enam kellelgi sõna võtta, aga tuletan teile meelde, et kodukorra kohaselt saate esitada kirjaliku avalduse, mis lisatakse kõnesoleva arutelu stenogrammile. Palun tehke seda, kui soovite!
<SPEAKER ID="142" NAME="Maroš Šefčovič">
komisjoni asepresident. - Austatud juhataja! Soovin kõigepealt tänada lugupeetud Euroopa Parlamendi liikmeid selle määruse toetamise eest! Samuti soovin tänada neid väga mõnusa Euroopa energia eest, mis arutelu ajal täiskogult vastu kiirgas. Nagu me täna hommikul nägime, on see aasta Euroopa jaoks väga raske, aga minu arvates näitas see arutelu, et täna on Euroopa kodanike ja Euroopa jaoks samuti väga hea päev. Soovin rõhutada, et komisjon tahab, et see tähtis algatus oleks edukas ning me käsitleme seda väga põhjalikult.
<P>
Vastuseks mõnede parlamendiliikmete küsimustele tahan kinnitada, et me aitame korraldajaid. Loome kontaktpunktid ning abiteenistused, mille kaudu anname korraldajatele nõu, mis on võimalik ja mis mitte, millised määrused on juba koostamisel, milliseid algatusi korraldatakse või milliseid konkureerivaid või vastandlikke ettepanekuid oleme saanud teistelt algatusi korraldavatelt komiteedelt. Üritame olla võimalikult kasutajasõbralikud ja kodanikualgatuse-sõbralikud.
<P>
Me suhtume Anna Maria Corazza Bildti ja Carlo Casini tõstatatud küsimustesse väga tõsiselt. Selle pärast rõhutame kogu protsessi kestel institutsioonilise tasakaalu hoidmise tähtsust selles määruses ning komisjoni algatuste tegemise ainuõiguse säilitamist, sest komisjon vastutab kõigi kodanike eest, mitte ainult algatuse korraldajate, vaid ka Euroopa üldiste huvide eest. Ka sellele tuleb selles protsessis veel tähelepanu pöörata.
<P>
Matthias Grootele võin kinnitada, et kui Euroopa kodanikualgatus on edukas, siis lähtume määrusega sätestatud menetlusest. Võtame korraldajad vastu asjaomasel tasandil - voliniku või peadirektoraadi tasandil - ning seejärel osaleme kõrgeimal võimalikul tasandil Euroopa Parlamendi korraldatud kuulamistel. Esitame kolme kuu jooksul teatises selged põhjused, kui tahame võtta õigusakti ettepanekule järelmeetmeid, kui peame teemat edasi uurima või kui me ei jätka edasiste ettepanekutega, kui algatus osutub liiga vastuoluliseks.
<P>
Loodan, et see uus vahend loob Euroopas parema Euroopa arutelu ning toob riikide pealinnadesse rohkem Euroopa teemasid. Loodan, et Euroopa kodanikualgatus kujuneb väga edukaks projektiks ja et me seda näeme, kui me seda esimest korda läbi vaatame. Tänan teid toetuse eest!
<P>
(Aplaus)
<SPEAKER ID="143" NAME="Olivier Chastel">
nõukogu eesistuja. - (FR) Austatud juhataja! Lugupeetud parlamendiliikmed! Sooviksin öelda veel paar sõna pärast volinik Šefčoviči.
<P>
Nagu arutelu näitas, on tegemist väga kaasakiskuva teemaga. On veel vastamata küsimusi ja kõik kartused ei ole veel hajutatud. See on tõeline kompromiss.
<P>
Viigem kodanikualgatuse ellu! Hinnakem seda määrust pikemas perspektiivis, sest nii saame seda mehhanismi loomulikule edasi arendada.
<P>
Tänan teid veel kord koostöö eest! Soovin kodanikualgatusele kõike head.
<SPEAKER ID="144" NAME="Zita Gurmai">
raportöör. - Austatud juhataja! Tänan kõiki kolleege kõigi nende märkuste eest! Mul on hea meel, et enamik meist pooldab Euroopa demokraatiale uue tasandi lisamist.
<P>
Kartused on täiesti loomulikud ja igati oodatavad, aga kui me midagi täiesti uut üritame, siis ei saa me kohe kõikidele küsimustele vastata ja kõiki kartusi hajutada. Olen sellegipoolest kindel, et täna esitatud määrus lahendab paljud probleemid, millele me määruse koostamise käigus mõelda suutsime.
<P>
Me ei tohi seda uut demokraatia külge karta. Peame kuulama tähelepanelikumalt Euroopa kodanikke ning me ei tohi seda karta. See on ju üks meie pikaajalistest eesmärkidest, kas pole nii? Ainus asi, mida karta, on see, et Euroopa kodanikualgatust ei kasutata kooskõlas aluslepingus sätestatuga, et ei kasutata sihtotstarbeliselt, vaid kuritarvitatakse või ei kasutata üldse.
<P>
Koos Sylvia Kaufmanniga, kes esitas esimese parlamendi raporti Euroopa kodanikualgatuse kohta, andsime endast parima, et määrusega seda ohtu vähendada. Soovin tänada ka Maroš Šefčovič'i ja Alain Lamassoure'i meeskondasid ning kõiki teisi kolleege! Samuti soovin tänada koostöö eest Euroopa Liidu eesistujariigi Ungari meeskonda!
<P>
Tahan rõhutada, et määruse rakendamine on väga tähtis ning sel eesmärgil soovin pakkuda järgmisele eesistujariigile Ungarile oma abi ja koostööd.
<P>
Olen kindel, et tunni aja pärast toimuval hääletusel toetatakse Euroopa institutsioonide vahel saavutatud kompromissi. Ainult nii saame teha Euroopa kodanikele toreda jõulukingi: kindla määruse Euroopa kodanikualgatuse kohta. Ärme sunni neid enam kauem ootama!
<P>
Tänan teid tähelepanu eest ja soovin teile ning kõigile kodanikele, kes olid selle arutelu tunnistajaks, häid jõule ja head uut aastat!
<SPEAKER ID="145" NAME="Alain Lamassoure">
raportöör. - Austatud juhataja! Nüüd, kui on väga hilja ja kui kõik on öeldud, annan ma suurima heameelega teile viimase sõna selle teema üle, mida te sama hästi tunnete kui mina.
<SPEAKER ID="146" NAME="Juhataja">
Arutelu on lõppenud.
<P>
Hääletus toimub mõne aja pärast.
<P>
Kirjalikud avaldused (kodukorra artikkel 149)
<SPEAKER ID="147" NAME="Elena Băsescu" LANGUAGE="RO">
Soovin õnnitleda raporti autoreid parlamendikomisjonis toimunud hääletuse tulemuste puhul. Kodanikualgatusel on suur sümboolne väärtus ning see on üks tõhusaimaid võimalusi demokraatia tugevdamiseks ELis. Uus vahend peab olema kodanikele lihtne kasutada, kergesti juurdepääsetav ja usaldusväärne. Peaksin mainima, et läbirääkimistel nõukoguga õnnestus Rumeenial saavutada tasakaal algatuse juurdepääsetavuse ja selle kuritarvitamise ärahoidmiseks ettenähtud sätete vahel. Arvan, et viimaste muudatusettepanekute hulka kuulub kiirem ettepanekute vastuvõetavuse kontrollimine, madalam osavõtvate riikide künnis ja lihtsam petitsioonide allkirjastamise protsess. Soovin rõhutada, kui tähtis on selle vahendi üleeuroopaline reguleerimine. Peame otsima lahendust, mis edendab üldsuse osavõtlikkust. Seda meeles pidades on teabevahetusel ja teabekampaaniatel täita oluline osa.
<SPEAKER ID="148" NAME="Dominique Baudis" LANGUAGE="FR">
Lõpuks ometi näeb kodanikualgatus päevavalgust. See uskumatu demokraatlik innovatsioon paneb aluse uuele Euroopa kodakondsusele. Sellest saab vahend, millega eurooplased saavad väljendada vahetult oma muret teemade üle, mis võivad kujuneda meie ühise tuleviku jaoks äärmiselt tähtsaks. Sekkumise ulatus on sama tähtis kui liidu laiendatud volitused. Euroopa Parlament julgustab kiiret ja tõhusat rakendamist. See algatus toodi sisse Lissaboni lepinguga, kuid Euroopa institutsioonid pidid ikkagi selle praktilise korralduse asjus kokkuleppele jõudma. Algatuse korraldamise tingimused, mille puhul parlament tahtis, et need oleksid paindlikud (miljon inimest vähemalt ühest neljandikust liikmesriikidest, mis on hetkel seitse riiki), annavad huvitatud kodanikele kõik vajaliku selleks, et esitada komisjonile palve uue õigusakti loomiseks. Järgmisel aastal saab see võimalikuks.
<SPEAKER ID="149" NAME="Piotr Borys" LANGUAGE="PL">
Lissaboni lepinguga andsime ELi elanikele kodakondsuse. Järgmine samm on anda ELi kodanikele kodanikualgatus. See on haruldane hetk, kui seadusandja või täitevvõim annab ühe osa oma volitustest kodanikele. See näitab küpsust. See on meie vastus demokraatlikule puudujäägile.
<P>
Meie töö ei põhine ainult esindusdemokraatial, see põhineb ka osalusdemokraatial. Varasem arengupoliitika ja konsultatsioonid kodanikega otsuste tegemise protsessi käigus ei ole alati Euroopa Liidu kodanike ootustele vastanud. Raske kompromissi tulemusel valminud kodanikualgatus tagas esiteks täieliku läbipaistvuse. Teiseks lihtsustasime kogu süsteemi. Samuti tõime sisse innovatsiooni võimalusega esitada toetusavaldusi Internetis. Nüüd ootavad meid ees suured pingutused kodanikualgatuse edendamise alal ning sellega peavad tegelema nii komisjon, parlament kui ka liikmesriigid. Samuti tuleb mõelda sellele, kas kodanikualgatuse avatust võivad ohustada demagoogilised või populistlikud ettepanekud. Minu arvates seda ei juhtu. Loomulikult nõuab iga kodanike esitatud algatus ka rohkem vastutust komisjoni ja parlamendi poolt.
<SPEAKER ID="150" NAME="Zuzana Brzobohatá" LANGUAGE="CS">
Lissaboni leping pani aluse Euroopa kodanikualgatusele, mida Euroopa Liidu otsuste tegemise protsessis seni ei olnud. Ma isiklikult tervitan seda uut võimalust, mis vastab tihti väljendatud kriitikale, et ELi toimimise seisukohalt on otsuste tegemise protsessis demokraatlik puudujääk. See uus vahend annab ELi kodanikele võimaluse pöörduda vahetult komisjoni poole ning paluda komisjonil teha õigusakti ettepaneku mõne konkreetse probleemi lahendamiseks. See tugevdab ELi kodanike ja ELi institutsioonide vahelist suhet, kuna sellega kaob see tihti kritiseeritud demokraatlik puudujääk otsuste tegemise protsessis ning kodanikud saavad otsuste tegemises vahetult osaleda. Minu arvates toob kodanikualgatus Euroopa institutsioonid kodanikele lähemale ning vastab sellega subsidiaarsuse põhimõttele, mis on Euroopa Liidu otsuste tegemise mehhanismi aluspõhimõte. Soovin veel mainida, et Regioonide Komitee sõnul on ka kohalikud ja piirkondlikud omavalitsused kodanikualgatusest huvitatud. Sellised ametiasutused saaksid osaleda protsessis korraldajate ja toetajatena, sest nad on ELi kodanikele kõige lähemal. See on vaid üks paljudest põhjustest, miks ma kodanikualgatuse sissetoomist toetan.
<SPEAKER ID="151" NAME="Jim Higgins" AFFILIATION="PPE">
kirjalikult. - Ma ootasin kärsitult, et Euroopa kodanikud saaksid hakata seda võimast vahendit võimalikult kiiresti kasutama ning mul on hea meel näha, et see seadusandlik menetlus sai üks aasta pärast Lissaboni lepingu jõustumist lõpule viidud. Kodanikualgatus on oluline uuendus, mis Lissaboni lepinguga sätestati. See annab Euroopa kodanikele uue õiguse, millega miljon kodanikku saab paluda Euroopa Komisjonilt uute Euroopa õigusaktide loomist, mis toob Euroopa kodanikele lähemale. Kodanikualgatus on väärtuslik vahend, millega kodanikud saavad koostööd tehes ambitsioonikaid tulemusi saavutada - see ongi põhimõtteliselt Euroopa projekt. See algatus tagab, et institutsioonid tegelevad jätkuvalt oma kodanike jaoks tähtsate küsimustega ning edendab samas ka piiriüleseid arutelusid Euroopa teemadel. Töö kodanikualgatuse kallal jätkub ja komisjon esitab iga kolme aasta tagant aruande algatuse rakendamise kohta.
<SPEAKER ID="152" NAME="Martin Kastler" LANGUAGE="DE">
Tänane Euroopa kodanikualgatust puudutav hääletus on oluline verstapost parema Euroopa demokraatia jaoks. Tervitan kompromissi ning toetan seda, sest Alain Lamassoure'i ja Zita Gurmai raport on esimene samm õiges suunas. Head kolleegid, me ei tohi karta seda, et kodanikud saavad rohkem võimalusi oma tahte väljendamiseks. Peame andma Euroopa kodanikele rohkem kaasotsustamisõigusi, mitte ainult iga viie aasta järel Euroopa valimistel. See nõuab julgust, visadust ja tugevust. Julgust, et dialoogi juurde tagasi pöörduda. Visadust, sest otsuseid ei saa alati kiiremini teha ning tugevust sellepärast, et meie esindusdemokraatias on rohkem osalusdemokraatia elemente, vähemalt minu arvates. Meie eesmärk peab olema parem dialoog Euroopa kodanike ja poliitikute vahel. Mul on hea meel, et me täna Euroopa kodanikualgatusega kodanike Euroopale sammu lähemale liigume. Olen veendunud, et ühel päeval teevad eurooplased Euroopa otsuseid üheskoos kodanike otsustega.
<SPEAKER ID="153" NAME="Tunne Kelam" AFFILIATION="PPE">
kirjalikult. - See, kuidas Euroopa inimestele ja inimesed Euroopale lähemale tuua, on olnud üks peamisi teemasid, mille üle on arutletud vast juba Euroopa Ühenduse algusest peale. Euroopa Liidu tuleviku konvent töötas välja praeguse Lissaboni lepingu aluse ning pani samuti aluse kodanikualgatuse mehhanismile. Nüüd on see meil konkreetselt olemas ja üsna peagi saavad kõik ELi kodanikud juhtida Euroopa otsuste tegijate tähelepanu nende jaoks tähtsatele probleemidele. See algatus on üks tugevamaid meetmeid Euroopa kodanike ühendamiseks, sest algatus vajab ühist tegutsemist, koostööd, kooskõlastamist ja koostöötahet, et saavutada Euroopa ühine eesmärk. Iga hääl ühiskonnas on oluline, aga ainult üheskoos ühtsel häälel rääkides saab reaalselt midagi muuta. Kutsun komisjoni ja liikmesriike üles seda algatust edendama ning kandma hoolt selle eest, et see oleks kõigi jaoks kergesti juurdepääsetav. Eriti tervitan ettepanekut parlamendi ja komisjoni ühiste kuulamiste kohta. On äärmiselt tähtis, et otseselt valitud Euroopa Parlament on asjaga tihedalt seotud ja lähtub kodanike muredest ja küsimustest.
<SPEAKER ID="154" NAME="Ádám Kósa" LANGUAGE="HU">
On väga tähtis, et kodanikele antakse võimalus teha algatusi teemadel, mis nende elule kõige enam mõju avaldavad ning seda esimesel võimalusel, eelnevalt määratletud viisil ja asjaomases raamistikus. Nagu teate, olen ma ühe vanima Ungari puuetega inimesi esindava rühma, enam kui saja aasta eest asutatud Ungari kurtide ja kuulmispuudega inimeste ühingu president. Seal töötades omandatud kogemuste põhjal julgen juba praegu öelda, et Alain Lamassoure'i ja Zita Gurmai tööl on kodanikualgatustena käegakatsutavad tulemused. Mul on väga kahju märkida, et algatus million4disability, mille käivitas 2007. aastal Euroopa Liidu 80 miljonit puudega inimest hõlmav kogukond ning mille jaoks koguti 1,35 miljonit kontrollitud allkirja, ei olnud edukas. Nüüd oleks sellisel algatusel olnud tagajärgi ja tulemusi ning ma tänan kõiki selle nimel tehtud töö eest.
<SPEAKER ID="155" NAME="Sirpa Pietikäinen" AFFILIATION="PPE">
kirjalikult. - (FI) Kodanikualgatus on teretulnud lisa kodanikuaktiivsusele. Lisaks reaalsele õiguslikule algatusele mängib see tähtsat rolli ka poliitilise arutelu esilekutsumises.
<P>
Kodanikualgatuse kohaldamisala ei ole aga veel kivisse raiutud. Euroopa kodanikualgatus peab olema vahend muudatuste tegemiseks ELi aluslepingutes. Lissaboni lepinguga on isegi komisjonil volitused teha sellekohaseid ettepanekuid. Sellepärast peab kodanikualgatusel olema ka potentsiaal algatuste formuleerimiseks. Algatusi võidakse esitada näiteks sotsiaalküsimuste valdkonnas, mille kohta leiaks õigustuse näiteks ELi põhiõiguste hartast. Sellepärast ei tohi arutelu aluslepingute muutmise vajaduse üle lõppeda kodanikualgatuse kitsa tõlgendusega, vaid see peab olema paindlikum ning selles tuleb võtta arvesse rahva seisukohta.
<SPEAKER ID="156" NAME="Cristian Dan Preda" AFFILIATION="PPE">
kirjalikult. - (RO) Euroopa kodanikualgatuse käikulaskmine tõestab, et Euroopa Liidu lähemaletoomine liidu kodanikele, mis oli üks Lissaboni lepingu vastuvõtmisega lõppenud aluslepingute läbivaatamise protsessi peaeesmärkidest, on midagi enamat kui kõigest abstraktne mõiste. Euroopa kodanikualgatus annab olulise panuse Euroopa poliitilise süsteemi demokraatlikumaks muutmisse, kuna sellega luuakse otsene side liikmesriikide kodanike ja ELi institutsioonide vahel. Parlamendi tekstiga on täidetud nõue anda kodanikele kergesti juurdepääsetav vahend ning võimalus koguda allkirju Internetis demonstreerib suutlikkust kohaneda kaasaegses ühiskonnas valitsevate reaalsete oludega. Algatus annab Euroopa fraktsioonidele võimaluse muutuda riikide erakondi ühendavatest struktuuridest organisatsioonideks, mis mobiliseerivad ühistes projektides kodanike tahte. Euroopa kodanikualgatuse mõju tuleb aga mõõta nii Euroopa kui ka riiklikul tasandil. Asjaolu, et nüüdsest peale saab 24 750 Rumeenia kodanikku esitada ühiselt algatusi koos kodanikega vähemalt ühest neljandikust liikmesriikidest, ei saa eraldada faktist, et Rumeenia põhikirja kohaselt on vaja vähemalt 100 000 Rumeenia kodanikku, et esitada seadusandlik algatus puhtalt riiklikul tasandil.
<SPEAKER ID="157" NAME="Algirdas Saudargas" LANGUAGE="LT">
Mul on hea meel, et kõigest üks aasta pärast Lissaboni lepingu jõustumist jõuti kokkuleppele kodanikualgatust puudutava määruse üle. See määrus on suur saavutus, mis tugevdab demokraatia põhimõtteid Euroopa Liidus. Miljonile kodanikule antud õigusloomeprotsessi käivitamise õigus stimuleerib huvi ELi poliitika ja selles osalemise vastu. On väga tähtis, et parlament suutis algatuste esitamise ja korraldamisega seotud menetlusi lihtsustada. Algatus on edukas ainult siis, kui seda on lihtne ellu viia ja kui see on kõigile juurdepääsetav. See peab olema selge ja arusaadav ning kodanikud peavad saama selles osaleda ja seda ka tahtma. Teisest küljest on vajalik tagada algatuse korraldamise ja rahastamise läbipaistvus ning algatus peab väljendama kodanike tahet, mitte poliitikute ja muude rühmade oma. Ma arvan, et määruse lõplik tekst, mille üle me täna hääletame, aitab sellist tasakaalu luua. Üks Lissaboni lepingu eesmärkidest on tuua kodanikud Euroopale lähemale ja kodanikualgatus aitab seda eesmärki saavutada, luues selle uue ja ainulaadse kodanike osavõtu vormi poliitikas.
<SPEAKER ID="158" NAME="Olga Sehnalová" LANGUAGE="CS">
Euroopa kodanikualgatuse toimimise tingimuste määratlemine oli keeruline läbirääkimiste ja kompromisside protsess ning Euroopa Parlamendis, komisjonis ja nõukogus toimus sellel teemal palju arutelusid. Kaasatud oli ka mittetulundussektor. Arutelu käigus ilmnes teatud probleemseid valdkondi, näiteks küsimus, kuidas säilitada algatuse Euroopa mõõde, küsimused läbipaistvuse ja allkirjade kogumise metoodika kohta ning muud menetlustega seotud küsimused. Kõige tähtsam küsimus puudutab aga üldist lähenemisviisi kodanikualgatusele. Kui me seda uut vahendit võimalikult hästi kasutada tahame, ei tohi me karta seda, et peame avatud arutelu lõpetama ning selle reaalselt ellu viima. Jah, kindlasti on populistlikke ja probleemseid teemasid, aga sellepärast ongi algatuse registreerimisprotsess enne allkirjade kogumist nii tähtis. Protsessi käigus hinnatakse, kas ettepanekud vastavad Euroopa Liidu põhiväärtustele või mitte. Kultuuri- ja hariduskomisjoni variraportöörina tervitan saavutatud kompromissi, eriti algatuse registreerimiseks vajaliku minimaalse liikmesriikide arvu vähendamist ühe neljandikuni, ning asjaolu, et Euroopa Parlament osaleb aktiivselt edukate algatuste avalikel kuulamistel. Loomulikult olen seisukohal, et ka valitud esindajad peaksid saama osaleda algatuste korraldamises. Olen veendunud, et Euroopa kodanikualgatusest saab tulevikus Euroopa kodakondsuse tõeline väljendusvahend.
