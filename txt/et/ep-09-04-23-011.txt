<CHAPTER ID="011">
Kliima- ja energiapakett ning meretranspordi pakett (õigusaktidele allakirjutamine) 
<SPEAKER ID="333" NAME="President">
Härra asepeaminister ja Euroopa Liidu eesistuja esindaja, härra Nečas, volinik Rehn, austatud raportöörid ja komisjonide juhatajad, daamid ja härrad.
<P>
Täna on meil hea meel ühiselt alla kirjutada kahele tähtsale paketile - kliima- ja energiapaketile ning Euroopa Liidu integreeritud merenduspoliitika paketile. See on nõukogu ja komisjoniga läbi viidud pideva töö kõrgpunkt. Nende kahe õigusakti eelnõu vastuvõtmisega tõestab Euroopa Liit, et on võimeline otsustavalt tegutsema, et ühiselt hakkama saada väljakutsetega jätkusuutliku arengu, keskkonnakaitse ja mereohutuse põhisektorites. See avalik allakirjutamine aitab Euroopa kodanikele Euroopa õigusaktide tähtsust rõhutada.
<P>
Kliima- ja energiapaketis on parlament ja nõukogu pannud aluse sellele, et Euroopa Liit saavutaks oma kliima-alased eesmärgid aastaks 2020 ja jätkaks juhtiva rolliga võitluses kliimamuutuste vastu. Kliimapakett hõlmab tähtsaid õigusalaseid raamistikke, mis aitavad näiteks parendada heitkogustega kauplemise süsteemi või liikmesriikide püüdlusi vähendada kasvuhoonegaaside heidet ning edendada ka taastuvenergiat või süsihappegaasi ladustamise tehnikaid. Raportöörid proua Doyle ja proua Hassi on siin meiega, vähemalt nii ma eeldasin; näen vähemalt proua Hassit.
<P>
See pakett annab Euroopa Liidule vajaliku usutavuse detsembris Kopenhaagenis aset leidva rahvusvahelise konverentsi eel ning läbirääkimistel põhjaliku ja siduva kokkuleppe üle.
<P>
Mis puutub meretransporti, siis jõudsid parlament ja nõukogu lepitamismenetluse käigus kokkuleppele kaheksa toimiku osas. See on üle kolme aasta kestnud intensiivse töö tulemus.
<P>
See tulemus on ka tõend Euroopa Parlamendi poolt avaldatud suurest survest tagamaks, et mereõnnetusi, nagu Erikaga 1999. aastal ja Prestige'iga 2002. aastal juhtusid, saab tulevikus mereohutuse tõstmise abil vältida.
<P>
Täna näeme, et paljud Euroopa Parlamendi poolt loodud meresõiduohutuse parandamise ajutise komisjoni esitatud ettepanekud on saanud seaduseks. Tänu nendele spetsifikatsioonidele on laevade kontrolli ja ülevaatamist, mereveo kontrolli ja laevaomanike kindlustamist täiustatud ning uurimisnõudeid ja vastutust õnnetusjuhtumi korral tugevdatud.
<P>
Mul on hea meel näha, et raportöör proua Doyle on nüüd meiega liitunud.
<P>
Lõpetuseks lubage mul tänada eesistujariiki Tšehhit, komisjoni, keskkonna-, rahvatervise ja toiduohutuse komisjoni, tööstuse, teadusuuringute ja energeetikakomisjoni ning transpordi- ja turismikomisjoni ja eelkõige nende juhatajaid ja raportööre, kes kõik nende tähtsate õigusaktide kallal tööd on teinud. Tänan eriti teid, auväärt liikmed, et täna nende oluliste õigusaktide eelnõude allakirjutamise juures viibisite. Mul on eriti hea meel, et kahe fraktsiooni juhatajad on austanud meid täna lõunal siinviibimisega. Tänan teid selle eest.
<P>
Tahaksin nüüd paluda sõna võtma nõukogu eesistuja.
<SPEAKER ID="334" NAME="Petr Nečas">
nõukogu eesistuja. - (CS) Härra president, volinik, daamid ja härrad, tahaksin teid tänada, et kutsusite mind siia Euroopa Parlamendi istungile kliima- ja energiapaketi ning meretranspordi paketi pidulikule allakirjutamisele - need on kaks meedet, millega Euroopa Liidu liikmesriigid on nõustunud komisjoni, parlamendi ja teiste partnerite abil. Tahaksin alustada, öeldes Euroopa Nõukogu nimel mõned sõnad kliima- ja energiapaketi kohta.
<P>
Pakett kinnitab Euroopa Liidu juhtivat rolli ülemaailmses võitluses kliimamuutuste vastu, austades samal ajal iga liikmesriigi tegelikke võimalusi ja majandustingimusi. Kliima- ja energiapaketil on tähtis sümboolne väärtus, kuna see illustreerib fakti, et poole miljardi kodaniku ehk 500 miljoni inimese esindajatel on õnnestunud kokku leppida mõnedes väga selgepiirilistes tegevustes, strateegiates ja eesmärkides selles tähtsas ja tundlikus kavas, hoolimata tänapäeva keerulistest majandustingimustest. See on väärtuslik ka kui positiivne näide meie partneritele üle kogu maailma. Tahaksin kasutada võimalust ja eriliselt tänada kõiki nelja raportööri selle selgepiiriliste meetmete kogumiku koostamise, läbirääkimise ja sõnastamise eest, ning ka kogu parlamenti aktiivse ja positiivse panuse eest, komisjoni toetuse ja ettevalmistuse eest terves heakskiitmisprotsessis ning eesistujariiki Prantsusmaad selle erakordse pühendumuse eest. Pakett sillutab meile kui eurooplastele tee läbirääkimisteks globaalsete lepingute üle kliimamuutuste strateegia osas, mis tuleks selle aasta detsembris Kopenhaageni konverentsil sõlmida. Euroopa Liit on kliimakaitse valdkonna eestvedaja ning seda pikaajalist väljapaistvust ei tohiks ära rikkuda, vaid see tuleks muuks väärtuseks muuta.
<P>
Daamid ja härrad, tahaksin nüüd öelda paar sõna kolmanda meresõiduohutuse paketi kohta, mis kujutab endast täiendavat ja sama võrdset tulemust nõukogu ja Euroopa Parlamendi vahelisest koostööst. Euroopa avalikkus oli tõsiselt ärevil, kui Erika, mille pardal oli 20 000 tonni naftat, 1999. aastal Bretagne'i rannikul hukkus, põhjustades tohutu suuri keskkonnakahjustusi, ja kui kolm aastat hiljem tanker Prestige'ilt lekkis 120 tonni naftat Galiitsia rannikule Hispaanias. Mäletasime kõik traagilisi meediapilte kahjustatud rannikualadest, kus tuhanded segadust koristama toodud vabatahtlikud vaatasid abitult pealt, kuidas linnud ja teised olendid ning taimed musta tulva alla mattusid. Loomulikult pidime andma endast parima taoliste õnnetuste kordumise vältimiseks. Loomulikult pidime koostööd tegema. Loomulikult pidi Euroopa Liit saatma välja signaali, et väga kehvas olukorras kindlustamata laevad, mis ei vasta elementaarsetele ohutuseeskirjadele, ei ole Euroopa kallastel teretulnud. 2005. aasta novembris reageeris Euroopa Komisjon, esitades kaheksa ambitsioonikat õigusloomega seotud ettepanekut ehk nn kolmanda meresõiduohutuse paketi. Pakett sisaldab Euroopa jaoks käegakatsutavaid tulemusi mereõnnetuste parema vältimise, tihedama kontrolli ja laevandusettevõtjate selgema vastutusalade jagamise näol. Lisaks märkimisväärsele mõjule keskkonnale - varale, mis kuulub meile kõigile - ei hinda Euroopa seaduse tulemusi mitte ainult rannikuriikide kodanikud ja ettevõtted, nagu eeldada võiks, vaid ka ekspordile orienteeritud sisemaariigid nagu minu enda riik, mille toodangust transporditakse märkimisväärne osa Euroopast välja meritsi. Sisemaariikidel on suur huvi tagada, et sellised tankerid nagu Erika või Prestige ei seilaks enam Euroopa vetes ja et meretransporti korraldataks tõhusalt, ohutult ja keskkonnasõbralikult.
<P>
Härra president, daamid ja härrad, tahaksin lõpetada, tänades Euroopa Parlamendi raportööre, eesistujariiki Prantsusmaad ning komisjoni nende raske töö eest meresõidupaketi osas. Ilma nende pingutuste ja pühendumuseta ei oleks see hea tulemus koos selgete kasudega Euroopa avalikkusele, ärile ning keskkonnale võimalik olnud.
<SPEAKER ID="335" NAME="President">
Tänan teid, minister. Nüüd tahaksin paluda teid, volinik Rehni ja raportööre laua juurde, kus mina ja minister Nečas õigusaktidele teie juuresolekul alla kirjutame.
<P>
(Õigusaktidele allakirjutamine)
