<CHAPTER ID="021">
Metallilise elavhõbeda ekspordi keelustamine ja ohutu ladustamine (arutelu) 
<SPEAKER ID="497" NAME="Juhataja">
Järgmine päevakorrapunkt on soovitus teisele lugemisele nõukogu ühise seisukoha kohta eesmärgiga võtta vastu Euroopa Parlamendi ja nõukogu määrus metallilise elavhõbeda ekspordi keelustamise ja ohutu ladustamise kohta, mille on esitanud keskkonna-, rahvatervise ja toiduohutuse komisjon.
<P>
(11488/1/2007 - C6-0034/2008 - (Raportöör: Dimitrios Papadimoulis).
<SPEAKER ID="498" NAME="Dimitrios Papadimoulis" LANGUAGE="EL">
Hr juhataja, lubage mul alustuseks avaldada tänu kõigi fraktsioonide variraportööridele. Ilma nende abi ja panuseta ei oleks nõukogus rahuldavat kompromissi saavutatud.
<P>
Juhul, kui kompromisstekst võetakse vastu täpselt nõukogus kokkulepitud kujul ning ilma muudatusettepanekuteta, siis võib see tekst olla märkimisväärseks sammuks ühenduse elavhõbedaalase strateegia rakendamise suunas. Teksti vastuvõtmisega tehakse lõpp mitte ainult metallilise elavhõbeda, vaid ka teatud oluliste ELis suurtes kogustes toodetavate elavhõbedaühendite ekspordile.
<P>
EL on üks peamisi elavhõbeda eksportijaid - me tarnime igal aastal umbes 1 000 tonni maailma 3 600 tonnisest kogutoodangust. Kõnealune määrus puudutab peamiselt 12 000 tonni suurust elavhõbeda ülejääki lähiaastatel ning sillutab teed edasistele rahvusvahelisel tasandil võetavatele meetmetele. Ärge unustagem, et elavhõbe on ülemaailmne saasteaine, mis piire ei tunnista. Sellega tegelemine on esmatähtis ja rahvusvaheline küsimus. Määrus annaks olulise panuse EL juhtpositsiooni tugevdamisse ÜRO keskkonnaprogrammi egiidi all peetavatel läbirääkimistel ning samuti rahvusvahelise elavhõbedaalase leppe vastuvõtmise suunas.
<P>
Kompromissteksti tähtsaimad küsimused on järgmised:
<P>
Sellega avardatakse ekspordi keelustamise ulatust, hõlmates mitte üksnes metallilist elavhõbedat, vaid ka kinaveri, elavhõbekloriidi, elavhõbeoksiidi ja suurema kui 95% massiprotsendilise elavhõbedakontsentratsiooniga ühendeid.
<P>
Kehtestatakse selgesõnaline keeld metallilise elavhõbeda segude ekspordile.
<P>
Esitatakse elavhõbeda ja teatud elavhõbedaühendite ekspordi keelustamise nõue.
<P>
Kloorleeliste tööstuse ja maagaasi puhastavad ettevõtted on kohustatud teavitama komisjoni ning avaldama teavet ladustatud või kõrvaldamisele kuuluva elavhõbeda koguste kohta.
<P>
Lisatakse läbivaatamise klausel, mille kohaselt komisjon peab olukorda uuesti hindama ning esitama vastava aruande Euroopa Parlamendile ja nõukogule hiljemalt 15. märtsiks 2013. Klausel sisaldab ettepanekuid täiendavate meetmete võtmiseks.
<P>
Lepitakse kokku, et 1. jaanuariks 2010 tuleb korraldada teabevahetus, milles kaalutakse ekspordikeelu laiendamist kõigile elavhõbedat sisaldavatele toodetele.
<P>
Lõpuks, vastavalt kokkulepitud tekstile käsitatakse elavhõbedat, mida kloorleeliste tööstuses enam ei kasutata ning teistes tööstusettevõtetes ei toodeta, jäätmena ning see tuleb ohutult ladustada. Meil on samuti õnnestunud kaasata tingimused metallilise elavhõbeda vastuvõtuks enne lõplikke kõrvaldamistoiminguid lähtudes tahkestamisega seotud uuringutest.
<P>
Daamid ja härrad, lubage mul kokkuvõtteks öelda, et minu arvates on nõukogu kompromisstekst oluline juhul, kui see võetakse vastu ilma muudatusettepanekuteta, mis viiksid meid tagasi algusesse ning viivitaksid märkimisväärselt meetmete võtmist keskkonna ja inimeste tervise kaitseks. Usun, et homse hääletusega astume sammu edasi, mis tagab inimeste tervise ja keskkonna kaitse rahuldava taseme.
<SPEAKER ID="499" NAME="Stavros Dimas" LANGUAGE="EL">
Hr juhataja, daamid ja härrad, tahaksin tänada ja õnnitleda raportöör Papadimoulist suurepärase töö eest seoses määrusega metallilise elavhõbeda ekspordi keelustamise kohta ning samuti keskkonna-, rahvatervise- ja toiduohutuse komisjoni liikmeid positiivse ja konstruktiivse panuse eest.
<P>
Nimetatud määrusega rakendatakse kahte protseduuri, millele on osutatud komisjoni poolt nõukogule ja Euroopa Parlamendile esitatud 2005. aasta teatises ühenduse elavhõbedaalase strateegia kohta. Määruse vastuvõtmine oleks teetähis strateegia elluviimisel, kuna sellega keelustatakse metallilise elavhõbeda eksport ühendusest, - mis moodustab vähemalt 25% maailma tarnekogusest.
<P>
Määruse põhieesmärk on piirata elavhõbeda globaalset varu, keelustades metallilise elavhõbeda eksport EList ning tagades selle ohutu ladustamine.
<P>
Määrus puudutab peamiselt lähiaastatel tekkivat 12 000 tonni suurust elavhõbeda ülejääki, kuna kloorleeliste tööstuses kasutatav elektrokeemiliste elavhõbeelementide tehnoloogia kõrvaldatakse järk-järgult kasutuselt.
<P>
Määrus hoiab ära elavhõbeda ülejääkide ekspordi kolmandatesse riikidesse ning selle kasutamise kullakaevandustes ja sarnastes ebaseaduslikes tegevustes, mis suurendavad märkimisväärselt elavhõbeda ladestumist keskkonnas.
<P>
Parlamendi jõupingutused selle õigusloomealgatuse teksti laiendamiseks ja parandamiseks on olnud viljakad. Nendega tagatakse, et kokkulepitud vormis saab määrusest tõhus vahend inimeste tervise ja keskkonna kaitsmisel.
<P>
Tahaksin tänada institutsioone ning kõiki protsessis osalejaid, kes aitasid kaasa kokkuleppe saavutamisele teisel lugemisel. Eriti tahaksin rõhutada Euroopa Parlamendi konstruktiivset rolli selle rahuldava kokkuleppe kujundamisel.
<P>
Mõnes olulises küsimuses nõuab parlament komisjoni esialgse ettepaneku piiride ületamist. Lubage mul välja tuua kolm läbirääkimiste keskmes olnud küsimust:
<P>
· Ekspordi keelustamise ulatus.
<P>
· Jõustumise kuupäev.
<P>
· Metallilise elavhõbeda ohutu ja majanduslikult kasulik lõplik kõrvaldamine.
<P>
Komisjon mõistab parlamendi soovi kindlustada nende põhiküsimuste optimistlikud eesmärgid ning on valmis muudatusettepanekuid vastu võtma.
<P>
Komisjon jälgib muidugi kõigi määruse sätete nõuetekohast jõustamist ja järgimist ning vaatab uuesti läbi edasiste meetmete võtmise vajaduse.
<P>
Ettepanek aitab oluliselt kaasa kokkupuute vähendamisele elavhõbedaga. See sillutab teed edasiste meetmete võtmiseks rahvusvahelisel ja globaalsel tasemel. Rahvusvahelised läbirääkimised ÜRO keskkonnaprogrammi egiidi all toimuvad igal juhul. Määruse vastuvõtmine saadab tugeva sõnumi EL pühendumise kohta probleemi lahendamisel.
<P>
Lisaks muudatusettepanekutele 42-63, milles on juba kokku lepitud, on esitatud viis uut muudatusettepanekut Almadéni piirkonna (Hispaanias) kasutamiseks metallilise elavhõbeda ohutu ladustamise eelistatud kohana. Komisjon mõistab elavhõbedakaevanduste sulgemise võimalikku majanduslikku mõju piirkonnale. Piirkonna omanikuks oleva ettevõtte MAYASA koordineeritud uurimisprogrammile eraldatakse keskkonna rahastamisvahendist rohkem kui 2 miljonit eurot. Seda programmi kasutatakse metallilise elavhõbeda ohutu kõrvaldamise meetodite uurimiseks. Selle tulemusi kasutatakse elavhõbeda lõplikuks kõrvaldamiseks vastuvõtutingimuste kehtestamisel vastavalt määruse muudatusettepanekule 56.
<P>
Almadéni piirkonda võib ilmselgelt pidada elavhõbeda ohutu ladustamise kohaks eeldusel, et see vastab kehtestatud tingimustele ning saab vajalikud load. Kuid komisjon ei saa õigustada muudatusettepanekutes 37-41 välja pakutud ühe piirkonna prioriteetsusnõuet ning ei saa seetõttu nimetatud muudatusettepanekuid heaks kiita.
<P>
Kokkuvõttes saab komisjon kompromisspaketi vastu võtta kolmepoolse arutelu tulemusena kokkulepitud kujul, nimelt muudatusettepanekud 42-63. Komisjon on rahul määruse osas kokkuleppele jõudmisega teisel lugemisel. Kuid muudatusettepanekute 37-41 osas kokkuleppele ei jõutud ning neid ei saa vastu võtta.
<SPEAKER ID="500" NAME="Martin Callanan">
fraktsiooni PPE-DE nimel. - Hr juhataja, tahaksin kõigepealt tänada hr Papadimoulist selle raportiga tegelemise eest parlamendis. Mõistan täielikult, et see pidi olema väga raske ja aeganõudev protsess.
<P>
Kuid protsessi lõpusirgel pean väljendama oma rahulolematust, nimelt nõukoguga peetud mitteametlike kohtumiste osas, kus käsitleti teisel lugemisel kokkuleppe saavutamist. Need kohtumised toimusid vaid hr Papadimoulisega, ilma teiste variraportöörideta. Leian, et selline olukord on kahetsusväärne.
<P>
Minu fraktsioon on nõukogu poolt esialgu vastuvõetud ühist seisukohta üldiselt toetanud, kuna olen teadlik vajadusest antud määruse vastuvõtmise kiire kokkuleppe saavutamiseks. Minu fraktsioon nõustub mõne liikmesriigi jaoks problemaatiliste põhipunktidega, eriti vajadusega säilitada ohutu alalise ladustamise võimalus ning pidada kinni kokkulepitud jõustamise kuupäevast.
<P>
Enamikku nendest küsimustest on käsitletud ja lahendatud. Välja arvatud kaks spetsiifilist küsimust. Esitaks komisjoni poolt viidatud Almadéni positsioon. Meie arvates ei lähe kompromissmuudatusettepanekud piisavalt kaugele: leiame, et tuleks lisada eriviited Almadénis põhjustatud probleemidele, mis on ühenduse üks esmatähtis elavhõbedakaevanduste piirkond ning nende probleemidega tegeleda. Parlament käsitles neid mõlemal etapil ning meie arvates peaksid need sisalduma ühises seisukohas.
<P>
Teine pettumust valmistanud küsimus on baromeetrite ekspordi võimaliku keelustamise viite kaasamine kompromisspaketis. Ühises seisukohas sellist viidet polnud ning meie fraktsioon seda ei toetanud. Olen pettunud, et nõukogu selle punkti läbirääkimiste käigus hr Papadimoulisele loovutas. Seepärast olen taas esitanud parandusettepaneku selle kustutamiseks lõplikust paketist.
<P>
Lõpuks tahaksin tänada komisjoni ja hr Papadimoulist ning eriti eesistujariiki Sloveeniat, kes on antud küsimusega palju tööd teinud. Pole nende süü, et meie parlamentaarne menetlus vajab minu arvates antud küsimuses tõsist reformi.
<SPEAKER ID="501" NAME="Miguel Angel Martínez Martínez">
fraktsiooni PSE nimel. - (ES) Hr juhataja, daamid ja härrad, Hispaania sotsiaaldemokraadid hääletavad solidaarselt ja ühtselt Almadéni piirkonnaga Hispaanias, mida kõnealune homme hääletusele tulev tekst tõsiselt mõjutab.
<P>
Almadéni piirkond ja seal elavad inimesed, minu kaasmaalased, on sajandite vältel teeninud elatist elavhõbeda kaevandustes, mis on Euroopa ja maailma suurimad. Viimastel aastatel on neile osaks saanud märkimisväärne majanduslik ja sotsiaalne tagasiminek, kuna elavhõbeda kaevandamist on mitmesugustel põhjustel järjest piiratud. Nüüd otsustame selle ekspordi keelustada.
<P>
Me pole mitte üksnes kogu protsessile vastu seisnud, vaid suunasime tervisekaitse aspekte arvestades oma jõupingutused ühelt poolt sellele, et tõsta inimeste teadlikkust uue olukorra omaksvõtmise vajadusest ning teiselt poolt sellele, et töötada välja mehhanismid, mis võimaldaksid Almadéni piirkonnal ja seda ümbritsevatel aladel edasi liikuda, mis nõuab tegevuse ümberkujundamist lähtuvalt inimeste kogemusest ja töövõimest ning kasutades ära erakordset looduskeskkonda.
<P>
Almadéni puhul oleme me rääkinud Euroopa Liidust solidaarsuse kontekstis. Oleme inimestele selgitanud, et ühenduse institutsioonid hoolitsevad nende eest ka edaspidi, et nad saavad abi, et jätkata jõupingutusi, mida on seni toetanud Hispaania valitsus, Castile-La Mancha regionaalvalitsus ja Ciudad Real provintsinõukogu; ning seda kohustust on kinnitatud kõigis parlamendi tehtud avaldustes.
<P>
Esiteks on alati soovitatud, et Euroopa Liit ja komisjon peaksid tegema kättesaadavaks ressursid ja mehhanismid Almadéni piirkonna toetamiseks selle tegevuste ümberkujundamisel, nii et inimesed oma traditsioonilise mäetööstuse sulgemise tulemusel ei kannataks. Teiseks on soovitatud, et direktiivis sätestatud Euroopas olemasoleva või tulevase elavhõbeda ladustamise võimalikku kohta kaaludes tuleks Almadéni piirkonda käsitleda prioriteetse kohana.
<P>
Loogika põhines nii pikaajalisel elavhõbeda käitlemise kogemusel kui ka tõsiasjal, et suurem osa Euroopa elavhõbedast on juba Almadénis ohutult ladustatud. Siis tehti selline otsus ning meie homne hääletustulemus seda ei muuda, vaid pigem tähendab fraktsioonide kompromissmuudatusettepanek, millele on oma toetuse andnud ka nõukogu ja komisjon, ilma Almadéni nimetamata, et varasemad kohustused jäävad täielikult jõusse. Kuigi me oleksime eelistanud selle selgemat sõnastamist ning hääletame seetõttu muudatusettepanekute poolt, mis seda nõuavad, mõistame, et vastu võetav tekst on piisav ning toetame jätkuvalt teksti tõlgendamist, mis võimaldab Almadéni piirkonnal viia edasi juba alustatud sotsiaalmajanduslikku taastamist.
<SPEAKER ID="502" NAME="Marios Matsakis">
fraktsiooni ALDE nimel. - Hr juhataja, tahaksin õnnitleda hr Papadimoulist suurepärase raporti ning tehtud raske töö puhul, mis tagas hea koostöö kõigi variraportööridega ning komisjoni ja nõukogu esindajatega.
<P>
Kõnealuse ettepaneku eesmärk on keelustada ühenduse elavhõbedaalase strateegia meetmete 5 ja 9 kohaselt, mille raportöör mul oli au olla ning mille parlament kaks aastat tagasi vastu võttis, metallilise elavhõbeda eksport ühendusest, hoida ära nimetatud elavhõbeda uuesti käibelelaskmine ning tagada selle ohutu ladustamine. Sellised meetmed on vajalikud selleks, et piirata selle äärmiselt mürgise raskmetalli kogumi edasist kasvu.
<P>
Pärast raskeid läbirääkimisi jõuti nõukogus kokkuleppeni, millega minu teada nõustusid kõik fraktsioonid. See nõusolek põhines kompromisspaketi vastuvõtmisel kõigi variraportööride poolt. Kahjuks esitasid fraktsioonid PPE-DE ja PSE pärast sellise kokkuleppe saavutamist muudatusettepanekud, mis heakskiitmise korral tähendaks kogu kompromisspaketi kokkukukkumist ning küsimus lahendatakse lepitusmenetluse korras, mis toob vältimatult kaasa viivituse meetmete vastuvõtmises, mis on vajalikud inimeste tervise ja keskkonna kaitsmiseks jätkuva elavhõbedareostuse vastu.
<P>
Mis puutub nendesse muudatusettepanekutesse, siis peale põhimõttekindluse ja esialgse kokkuleppe juurde naasmise küsimuse, on tugevad argumendid ka selle osas, mida raportöör on edastanud kõigile parlamendiliikmetele ausal ja ladusal moel ning mida seetõttu pole vajalik siinkohal korrata.
<P>
Piisab, kui öelda, et minu fraktsioon jääb kompromisspaketi suhtes raportööriga saavutatud kokkuleppe juurde ning võib vaid loota, et teised fraktsioonid teevad sama. Pidagem meeles, et väike lühiajaline kohalik või riiklik kasu ei tohiks varjutada suurt pikaajalist globaalset kasu.
<P>
Lõpuks lubage mul Hispaania kolleegidele kinnitada, et Almadéni inimestel on minu täielik toetus nende õigustatud nõudmistele, mida minu arvates võib täielikult saavutada kompromisspaketi vastuvõtmise ning mitte sellele vastuseismise abil.
<SPEAKER ID="503" NAME="Carl Schlyter">
fraktsiooni Verts/ALE nimel. - (SV) Hr juhataja, tahan tänada hr Papadimoulist hea koostöö tagamise eest. Leian samuti, et koostöö nõukoguga sujus hästi, kuigi meil esines lahkarvamusi sisu osas.
<P>
Peame esmalt märkima, et elavhõbe on toksiline ja ohtlik raskmetall. Alustan mõne kriitilise märkusega. Mulle tundub veider, et samal ajal, kui me keelustame ohtlike jäätmete eksporti ning lõpetame praktiliselt elavhõbeda kasutamise, otsime viise ekspordi keelustamisega viivitamiseks, et tööstus jõuaks oma varud ära kasutada enne, kui need jäätmeks tunnistatakse. See on ohtlik kemikaal, mis pääseb loodusesse kullapesijate tegevuse tõttu ning mis hävitab ka teiste riikide keskkonda. Oleksin tegelikult keelustamise jõustamise ajaks eelistanud palju varasemat kuupäeva.
<P>
Kuid kompromiss on kompromiss. Võin selle asemel olla rõõmus, et tööstuse vabatahtlikud meetmed on nüüd sätestatud õigusaktides, nii et neid ka tegelikult rakendatakse ning et ekspordi keelustamine laieneb kõigile ühenditele, näiteks kinaver, oksiidid ja kalomel. Sellisel juhul oleks meil vähemalt üldine õigusakt.
<P>
Mis puudutab jäätmekäitluse viisi, siis on juttu üsna väikesest kogusest. Kujutlege 10 000 tonni vedelat elavhõbedat. See ei võtaks eriti palju ruumi, tegelikult mahuks see siia poodiumi ette, kuna vastab mahult 10 kuupmeetrile. Mitte rohkem. Kuid ometi on tegemist tohutu hulga elavhõbedaga. Tegelikult paljude molekulidega. Mitte ühtegi neist ei tohi keskkonda lasta. Ainus viis EL jäätmekäitluse seadusandluse tegelikuks rakendamiseks on vältida elavhõbeda kõrvaldamiseks ladustamist vedelas olekus. Minu fraktsiooni jaoks oli seetõttu asja otsustamisel kriitilise tähtsusega artikkel 7, teiste sõnadega, artikkel, mille kohaselt me peame naasma jäätmete tahkestamise küsimuse juurde. Alaline kõrvaldamine pole võimalik ilma selle meetodi kaalumiseta. Mul oli täna hea meel saada e-mail Rootsi jäätmekäitlusorganisatsioonilt (det svenska avfallsbolaget), kus seisab, et juba ehitatakse katsejaama, mis suudab käidelda 500 kg jäätmeid ning viia see lahustamatusse tahkesse vormi. Kui me küsimuse juurde 2010. aastal tagasi tuleme, siis võin garanteerida, et tahkes vormis kõrvaldamine on ohutu meetod, mis on kooskõlas EL seadusandlusega.
<SPEAKER ID="504" NAME="Thomas Ulmer" AFFILIATION="PPE-DE">
- (DE) Hr juhataja, volinik, daamid ja härrad, nagu hr Schlyter just ütles, on 10 tuhat tonni väga suur kogus. Selle ulatusest annab ettekujutuse tõsiasi, et nimetatud kogusest piisab, et mürgitada ligikaudu 4 miljonit inimest päevas.
<P>
Umbes aasta tagasi arutasime seda küsimust esimesel lugemisel. Nüüdseks on loodud piisavad eeskirjad metalliliste elavhõbedaühendite ja elavhõbeda käitlemise kohta. On kindel, et see materjal ei jõuaks kunagi tagasi Euroopa Liitu. Samuti on piisavalt hinnatud ohutut ladustamist. Arvestades elavhõbeda kasvavat toksilisust on tegelikel piirangutel mõtet, kuigi oleksin mitmes valdkonnas tahtnud näha kaugeleulatuvamaid piiranguid. Kompromiss töötab väga hästi ning siinkohal tahaksin ma õnnitleda hr Papadimoulist tehtud töö puhul. See ei vasta küll kõigile ootustele, kuid siiski paljudele neist.
<P>
Endise kohaliku ja piirkondliku poliitikuna avaldan suurt poolehoidu Hispaania kolleegidele, kes peavad leidma Almadéni probleemile lahenduse, mis sobiks kõigile. Kuid kompromiss on siiski nii väärtuslik, et me ei tohiks vaatamata sellele kitsaskohale lubada paketi läbikukkumist. Enne homset hääletust peaks komisjonil olema piisavalt aega, et teha mingi asjakohane avaldus. Kompromiss tuleb vastu võtta praegu, kuna vastasel korral esineb oht, et me ei jõua kokkuleppeni selle ametiaja jooksul.
<P>
Tahaksin mainida veel ühte küsimust: elavhõbedaalane strateegia ei ole veel lõplik. Komisjoni kaks ekspertkogu hindavad amalgaami jätkuvalt ohutuks. Ma ei saa selle arvamusega nõustuda.
<SPEAKER ID="505" NAME="Pilar Ayuso" AFFILIATION="PPE-DE">
(ES) Hr juhataja, volinik, Euroopa Rahvapartei (Kristlike Demokraatide) ja Euroopa Demokraatide fraktsioon on esitanud mõned esimesel lugemisel suure enamuse poolt vastu võetud muudatusettepanekud seoses Almadéni, suurima ja vanima kaevandusega maailmas.
<P>
Almadéni kaevandus on olnud suletud alates 2003. aastast. Kuid Almadén on peamine elavhõbeda eksportija Euroopa Liidus ning jätkab ikka veel elavhõbedaga seotud majandustegevust, müües seda Mayasa ning teiste kloorleelise tööstuse ettevõtete vahel sõlmitud lepingute alusel. Need lepingud kaotavad kehtivuse mais 2011.
<P>
Almadéni tuleks määruses selgemalt välja tuua, kuna see on ainus piirkond Euroopa Liidus, mida ekspordi keelustamine vahetult ja negatiivselt mõjutab ning kuna seal asuvad elavhõbeda käitlemises parimad tehnikud ja eksperdid.
<P>
Kaevandusel on samuti piisav maht kogu Euroopa Liidu vedela elavhõbeda ladustamiseks 200 meetri sügavusel, kvartsist ja vulkaaniliste kivimitest koosnevas läbitungimatus enklaavis nagu kinnitab Euroopa Komisjoni keskkonna peadirektoraadi säästva arengu ja integratsiooni direktor hr Mäkelä ning Sloveenia keskkonnaminister, kes külastas kõnealust piirkonda 2007. aasta märtsis.
<SPEAKER ID="506" NAME="Milan Gaľa" AFFILIATION="PPE-DE">
(SK) Hr juhataja, tänan, et mulle sõna andsite. Kolleeg Papadimoulise raportis mainitakse Euroopa ühe elavhõbeda allikana hambaamalgaami. Lubage esitada mõned huvitavad arvud. Euroopa Liidu stomatoloogid kasutavad igal aastal 125 tonni elavhõbedat. Igal aastal pannakse rohkem kui 200 miljonit elavhõbedaplommi. Meie kodanikud kõnnivad ringi, suus rohkem kui 1 100 tonni elavhõbedat. Amalgaamijäätmed, mis sisaldavad 50% elavhõbedat tekivad hambaamalgaami töötlemise ja paigaldamise käigus, vanade plommide eemaldamise käigus, surnute tuhastamise käigus. Elavhõbeda allikaks on ka väljatõmmatud hambad ja matustejärgne võimalik imbumine põhjavette.
<P>
Hambaelavhõbedat imbub atmosfääri ka olmejäätmete tuhastamisel. Kõike ülaltoodut arvesse võttes on hambaravipraksised Euroopa Liidu elavhõbedajäätmete tootmises teisel või kolmandal kohal. Mul on hea meel, et raportis on kajastatud ka neid fakte.
<SPEAKER ID="507" NAME="Bogusław Liberadzki" AFFILIATION="PSE">
(PL) Minu kolleeg Martínez Martínez esitas juba Euroopa Parlamendi Sotsiaaldemokraatide fraktsiooni seisukoha, mis on ühtlasi ka Hispaania seisukoht. Seetõttu ei tahaks ma rääkida niivõrd elavhõbedast kuivõrd põhitegevuses kardinaalseid muutusi tegeva piirkonna konkreetsest näitest. 1990ndate aastate alguses üleminekuperioodi läbinud uue riigi esindajana on piirkondade kogetud valu mulle tuttav. Seetõttu tahan suurima rahuloluga rõhutada, et Euroopa Liit ja ka parlament ei soovi Almadéni saatuse hooleks jätta. Iseasi on see, kas 2 miljonist eurost piisab. Kuid kõige tähtsam on siiski see, kuidas me antud küsimusele läheneme.
<SPEAKER ID="508" NAME="Avril Doyle" AFFILIATION="PPE-DE">
Hr juhataja, tahaksin tänada kõiki asjaosalisi nende panuse eest. Ma ei mõista, miks raportöör on seadnud ohtu teisele lugemisele mineva kokkuleppe ning määruse vastuvõtmise enne 2008. aasta oktoobris eelseisvaid UNEP arutelusid, kus me loodetavasti jõuame õigusliku kokkuleppeni niivõrd tähtsas küsimuses.
<P>
Kokkulepe on ohus koostöö puudumise tõttu kolmepoolsetel kõnelustel ning arutelude käigus. Võib-olla mõistab volinik, miks ei laienenud selle etapi arutelud variraportööridele või vähemalt peamistele variraportööridele, kes vastavat huvi ilmutasid.
<P>
Menetluse seisukohast on mul tõsiseid kahtlusi juhtunu osas, mis on lõhestanud äärmiselt olulise arutelu ning raporti, mille oleks muidu homsel hääletusel kergesti vastu võtta saanud.
<SPEAKER ID="509" NAME="Stavros Dimas" LANGUAGE="EL">
Hr juhataja, daamid ja härrad, vastavalt kokkulepitud tekstile käsitatakse elavhõbedat, mida kloorleeliste tööstuses enam ei kasutata või teistes ettevõtetes ei toodeta, jäätmetena ning see ladustatakse ohutult alates ekspordi keelustamise jõustumisest 15. märtsil 2011.
<P>
Hiljemalt 1. jaanuariks 2010 korraldab komisjon teabevahetuse liikmesriikide ja teiste asjaomaste sidusrühmade vahel, mille käigus hinnatakse täiendavate meetmete võtmise vajadust. Hiljemalt 1. jaanuariks 2010 soovitab komisjon olemasolevate teaduslike andmete ja elavhõbeda ohutu kõrvaldamise võimaluste uuringute alusel kohased nõuded, millega reguleeritakse metallilise elavhõbeda vastuvõtmise tingimusi. Liikmesriigid jälgivad määruse kohaldamist ning selle mõju turule ning teavitavad sellest komisjoni. Vajaduse korral võib komisjon teha ettepaneku vaadata määrus läbi hiljemalt 15. märtsiks 2013.
<P>
Kompromisspakett sisaldab teatud põhisätteid. Kõige olulisem neist on ekspordikeelu laiendamine lisaks metallilisele elavhõbedale ka kinaverile ja kahele levinud elavhõbedaühendile, elavhõbekloriidile ja elavhõbeoksiidile. Nagu hr Papadimoulis varem ütles, laieneb ekspordikeeld ka rohkem kui 95 massiprotsendilise elavhõbedakontsentratsiooniga elavhõbedaühenditele.
<P>
Metallilise elavhõbeda liitmine teiste ainetega metallilise elavhõbeda eksportimise eesmärgil on selgelt keelatud. Kehtestati täiendatud graafik, mis on esialgsest palju täpsem, tagades samal ajal piisavalt aega vajalike meetmete võtmiseks igal etapil. Samuti on sätestatud erand elavhõbedaühenditele, mida kasutakse teadus- ja arendustegevuses ning meditsiinilisel või analüütilisel otstarbel.
<P>
Kloorleeliste ning maagaasi puhastamisega tegeleva tööstuse ettevõtted on kohustatud komisjoni teavitama ning avaldama teavet ladustatud või kõrvaldamisele kuuluva elavhõbeda koguse kohta. Üle vaatamise klausel nõuab komisjonilt olukorra uuesti hindamist ning Euroopa Parlamendile ja nõukogule vastava aruande esitamist, milles tehakse ettepanek vajadusel täiendavate meetmete võtmiseks hiljemalt 15. märtsiks 2013. Komisjon kinnitab parlamendile, et määruse kohaldamist jälgitakse hoolega ning ettepanekud vajalike täiendavate meetmete võtmiseks tehakse aegsasti.
<P>
Samal ajal rakendab komisjon teisi elavhõbedaalase strateegiaga reguleeritud protseduure. Komisjon peab innukalt läbirääkimisi rahvusvaheliste meetmete vastuvõtmise üle ÜRO keskkonnaprogrammi raames. Selle määruse vastuvõtmine enne 2008. aasta oktoobrisse kavandatud kõnelusi näitab EL pühendumist ja otsustavust. See tuli just õigel ajal ning suurendab EL usaldusväärsust partnerite silmis. Seetõttu on hädavajalik selle kompromissteksti osas kokkuleppele jõuda.
<P>
Kokkuvõtteks, hr juhataja, on komisjon valmis vastu võtma kompromissmuudatusettepanekuid 42-63, nagu kolmepoolsetel kõnelustel kokku lepiti. Nagu ma ütlesin, võib Almadéni piirkonda pidada elavhõbeda ohutu ladustamise piirkonnaks, eeldusel, et see vastab kehtestatud tingimustele ning et saadakse vastavad load. Kuid komisjon ei saa õigustada prioriteedi andmist vaid ühele muudatusettepanekutes 37-41 välja pakutud piirkonnale ning ei saa seetõttu nimetatud muudatusettepanekuid vastu võtta.
<SPEAKER ID="510" NAME="Dimitrios Papadimoulis" LANGUAGE="EL">
Hr juhataja, tänan veelkord kõigi fraktsioonide raportööre. Ilma nende tõhusa koostööta selle pikaajalise ettevõtmise igal sammul ning edukate kolmepoolsete kõneluste igas etapis (ja kui tõhusad on need kõnelused olnud) ei oleks me praegust rahuldavat kompromissi saavutanud.
<P>
Nõukogu esialgne seisukoht, daamid ja härrad, sisaldas vaid ühte Euroopa Parlamendi muudatusettepanekut. Meie ees olev kompromiss näitab, et nõukogu nõusolekul on lisatud Euroopa Parlamendis esimesel lugemisel võetud tähtsad seisukohad koos komisjoni konstruktiivse panusega. Meil tuleb seda saavutust kaitsta. Mõistan Hispaania kolleegide Almadéniga seotud muret ja küsimusi: lubage meenutada, et te võtsite selle sõnastuse minu soovitusel vastu esimesel lugemisel. Kuid tuleb olla täiesti realistlik. Seda ettepanekut ei võta vastu ei nõukogu ega komisjon ning sellist palvet ei esitanud nõukogus isegi Hispaania valitsus. Kui Euroopa Parlament on homme Almadéni küsimuse suhtes ülientusiastlik, siis on oht annulleerida parlamendi märkimisväärne edasiminek ning rahuldava kompromissi kasutamine. Samuti tooks see kaasa viivituse inimeste tervise ja keskkonna kaitsmiseks vajalike meetmete vastu võtmises, kuna praeguse parlamendi ametiaeg lõpeb aasta pärast. On tõsine oht, et nõukogu jõuab tagasi algusesse, oma esialgse seisukoha juurde ning väga kaugele esimesel lugemisel saavutatud seisukohast. Seepärast kutsun teid üles hääletama homme kokkuleppe poolt. Tänan veelkord variraportööre, nõukogu ja komisjoni esindajaid kokkuleppe saavutamiseks tehtud ühiste jõupingutuste eest.
<SPEAKER ID="511" NAME="Avril Doyle" AFFILIATION="PPE-DE">
Hr juhataja, oleksin olnud tänulik, kui minu küsimust oleks käsitlenud kas komisjon või raportöör, kuid paistab, et seda ei tehtud. Võib-olla räägib see ise enda eest.
<SPEAKER ID="512" NAME="Juhataja">
Võib-olla teevad nad seda kirjalikult.
<P>
Arutelu on lõppenud.
<P>
Hääletus toimub homme.
<P>
Kirjalikud avaldused (kodukorra artikkel 142)
<SPEAKER ID="513" NAME="Gyula Hegyi" AFFILIATION="PSE">
, kirjalikult. - (HU) Elavhõbe on üks tuntumaid ja ohtlikumaid raskmetalle. See kahjustab närvisüsteemi ja immuunsüsteemi ning avaldab eriti kahjulikku mõju väikelastele ja lastele. Tervitan algatust keelustada elavhõbeda eksport, kuna hoolimata viimastel aastatel kehtestatud piirangutele pole selle kasutamine märgatavalt vähenenud, vaid on kandunud arenenud riikidest üle arengumaadesse. Euroopa Liit on maailma suurim eksportija ning seega võime määruse jõustumise korral loota elavhõbeda kasutamise vähenemist kogu maailmas.
<P>
Elavhõbeda kasutamisel võib see sattuda toiduainetesse, mis jõuavad Euroopa Liidu turgudele. Sel põhjusel pole elavhõbedareostuse vähendamine arengumaades üksnes meie globaalne kohustus; see on ka meie huvides.
<P>
Pean isiklikuks ja Euroopa Parlamendi Sotsiaaldemokraatide fraktsiooni eduks seda, et ekspordikeeld laieneb ka elavhõbekloriidile ehk kalomelile, võttes arvesse elavhõbeda kalomeliks muutmise lihtsust ning tagasi elavhõbedaks muutmise minimaalseid kulusid. Kui me seda sätet ei lisaks, oleks metallilise elavhõbeda eksportijatel lihtne määruse täitmisest kõrvale hiilida.
