<CHAPTER ID="019">
Metroloogiat käsitlevate direktiivide kehtetuks tunnistamine (arutelu) 
<SPEAKER ID="680" NAME="Juhataja">
Järgmine päevakorrapunkt on siseturu- ja tarbijakaitsekomisjoni nimel Anja Weisgerberi koostatud raport ettepaneku kohta võtta vastu Euroopa Parlamendi ja nõukogu direktiiv, millega tunnistatakse kehtetuks metroloogiat käsitlevad nõukogu direktiivid 71/317/EMÜ, 71/347/EMÜ, 71/349/EMÜ, 74/148/EMÜ, 75/33/EMÜ, 76/765/EMÜ, 76/766/EMÜ ja 86/217/EMÜ - C6-0467/2008 -.
<SPEAKER ID="681" NAME="Anja Weisgerber">
raportöör. - (DE) Austatud juhataja, lugupeetud volinik Tajani, kallid kolleegid! Tahaksin kõigepealt siiralt tänada siseturu- ja tarbijakaitsekomisjoni variraportööre, neid, kes aitasid raportit koostada, ja kõiki, kes andsid oma osa selle suurepärase tulemuse saavutamisse. Ilma edasiviiva ja ülimalt avatud koostööta, mida tehti nii komisjoniga kui ka nõukogu eesistujariigi Belgiaga, ei oleks seda dokumenti võimalik homme lõpule viia.
<P>
Nagu võite arvata, olen mina tulemusega väga rahul. Kokku kaheksa vananenud ja aegunud direktiivi kehtetuks tunnistamine võimaldab meil astuda veel ühe sammu vähesema bürokraatiaga Euroopa poole. Nimetatud direktiivide puhul on huvitav see, et need on enamasti vananenud, sest need on juba asendatud rahvusvaheliste standarditega, mis esindavad tänapäevast taset. Liikmesriikide õigusaktid vananevad ju ka sageli ühtlustatud Euroopa õigusaktide kasutuselevõtmisel. Praegusel juhul on Euroopa õigusaktid muutunud tarbetuks rahvusvaheliste sätete tõttu.
<P>
Kui soovime liikuda oma sihtmärgi poole vähendada Euroopas 2012. aastaks bürokraatiat 25% võrra, tuleb meil nüüd oma veendumuste eest avalikult ning kindlalt seista. Halduskoormust käsitleva sõltumatute huvirühmade kõrgetasemelise töörühma esimehe Edmund Stoiberi sõnul ei peaks me Euroopas üksnes mossitama, vaid meil tuleb ennast kuuldavaks teha. Teisisõnu peavad meie sõnadele järgnema konkreetsed teod. Mis puutub aga tegudesse, siis peituvad nõrkused sageli kahjuks üksikasjades. Seda on taas kord selgelt tõestanud direktiiv, millega tunnistatakse kehtetuks kaheksa metroloogiat käsitlevat direktiivi. Külmaveearvestite, alkoholomeetrite, teatud kaaluvihtide, rehvimanomeetrite ning teravilja puistemassi ja laevatankide kalibreerimise mõõtevahendid on praktikas asendunud tänapäevasemate digitaalseadmetega. Vananenud seadmeid kasutatakse üha harvem ning sellest tulenevalt võib tühistada ka neid käsitlevad eeskirjad. See ei avalda mingit mõju siseturu toimimisele või tarbijakaitse kõrgele tasemele, mis jääb meie jaoks endiselt ülimalt tähtsaks.
<P>
Siiski on nõukogu seda dokumenti mõnda aega tõkestanud. Ometi õnnestus meil mitteametlikul kolmepoolsel kohtumisel jõuda nõukogu ja Euroopa Parlamendi vahelise mõistliku kompromissini ning teha seda lausa esimesel lugemisel, mis on meie jaoks alati pigem erand kui reegel. Kokkuleppe sisu on järgmine: üks direktiiv - see, milles käsitletakse laevatankide kalibreerimist - tunnistatakse kehtetuks kohe, see tähendab 1. juulist 2011. aastast. Ülejäänud seitse direktiivi tunnistatakse kehtetuks siis, kui on vastu võetud mõõtevahendite ülddirektiivi uuesti sõnastatud versioon, mille kallal töötab praegu komisjon. Komisjon esitab uue ettepaneku võtta vastu mõõtevahendite ülddirektiiv 2011. aasta aprilli lõpus. Mõte on selles, et mõõtevahendite ülddirektiivi ülevaatamise käigus annab komisjon ühtlasi hinnangu, kas vanade direktiivide osad peaks jääma kehtima ja kas need tuleks lisada mõõtevahendite ülddirektiivi ning kui jah, siis millised need osad on. Kui liikmesriigid esitavad tõendeid selle kohta, et mõni seitsmes direktiivis sisalduv punkt on endiselt vajalik, näiteks tarbijakaitse tõttu, milleks võiks olla mootorsõidukite rehvimanomeetreid käsitleva direktiivi sätted, lisatakse sellised osad mõõtevahendite ülddirektiivi. Kui mõõtevahendite ülddirektiivi uuesti sõnastatud versioon on vastu võetud, tunnistatakse ülejäänud direktiivid kehtetuks.
<P>
Tegemist on sõnumiga selle kohta, et Euroopa suhtub bürokraatia vähendamisse tõsiselt ja et me tahame luua tingimused jätkusuutlikuks majanduskasvuks. Tunnen uhkust selle üle, et Euroopa Parlament täidab sel viisil oma osa bürokraatia vähendamises ning paremas, ühtlustatumas ja lihtsamas õigusloomes.
<P>
Lubage mul lõpetada lühikese märkusega vastavustabelite kohta. Tegemist on tabelitega, mille liikmesriigid peaksid koostama selleks, et dokumenteerida direktiivi rakendamise käiku. Lõpuks leppisime kokku vastavustabelite leebemas sõnastuses. Siiski võitlesime selle eest, et tulevikus oleks sõnastus rangem, ning saavutasime oma eesmärgi. Esimeeste konverents seisab selle eest ka nõukogus ja komisjonis. See on edusamm, mille eest tuleb tänada raportööre ja variraportööre.
<SPEAKER ID="682" NAME="Antonio Tajani" LANGUAGE="IT">
Lugupeetud juhataja, austatud parlamendiliikmed! Soovin kõigepealt avaldada tunnustust ja tänu Anja Weisgerberile põhjaliku töö eest, mida ta tegi seoses detailirohke ja keerulise ettepanekuga, mis on olnud pika arutelu keskmes. Tema töö ei olnud lihtne ja kokkuleppe saavutamine esimesel lugemisel näitab raportööri oskusi jõuda küllaldase üksmeeleni.
<P>
See otsus on kahtlemata tähtis etapp lihtsustamise ja aruka õigusloome valdkonnas. Parem õigusloome peab olema miski, mille poole Euroopa institutsioonid üha rohkem püüdlevad, ning komisjon soovib täielikus üksmeeles seada tähelepanu keskmesse järjest parema Euroopa õigusloome.
<P>
Nagu raportöör rõhutas, tunnistatakse ettepaneku alusel tegelikult kehtetuks kaheksa vananenud direktiivi kuude kategooriasse kuuluvate õiguspäraste mõõtevahendite kohta ning selle aluseks on asjaolu, et kõnealustes direktiivides käsitletud vahendid on praeguseks vananenud ja asjaomase kaubanduse osakaal langeb. Lisaks puuduvad kaubandustõkked tehniliselt kõrgemal tasemel olevate asendustoodete puhul, mis ei kuulu direktiivi kohaldamisalasse.
<P>
Tulevikus võib liikmesriikidel tekkida soov kehtestada riiklikke norme. Siiski ei teki ka selle tõttu uusi kaubandustõkkeid, sest on kehtestatud rahvusvahelised standardid, mis hõlmavad täielikult vanu vahendeid ning samuti enamikku kõrgema tasemega asendustoodetest.
<P>
Maailma Kaubandusorganisatsiooni tehniliste kaubandustõkete lepingu alusel peavad liikmesriigid võtma need rahvusvahelised standardid õigusaktide aluseks. Samuti on Euroopa Liidu lepingus sätestatud, et liikmesriigid peavad vastastikku tunnustama teises liikmesriigis õiguspäraselt müüdud samaväärseid tooteid.
<P>
Niisiis tunneb komisjon heameelt esimesel lugemisel saavutatud Euroopa Parlamendi ja nõukogu vahelise kompromissi üle, mille alusel tunnistatakse üks direktiiv kehtetuks 2011. aasta juulis ja teised seitse direktiivi 2015. aasta detsembris.
<P>
Lõpuks tõstab komisjon esile kolme institutsiooni ühisavalduse ning teatab, et on valmis läbi vaatama õigusloome protsessi käigus esitatud ühtlustamist pooldavad argumendid. Nagu märgiti, anname nende argumentide kohta aru 2011. aasta aprilli lõpus ning vajaduse korral esitame kooskõlas parema õigusloome põhimõtetega õigusakti ettepaneku.
<SPEAKER ID="683" NAME="Lara Comi" LANGUAGE="IT">
Austatud juhataja, kallid kolleegid! Toetan täielikult raportööri seisukohta seoses komisjoni ettepanekuga tunnistada kehtetuks kaheksa metroloogiat käsitlevat direktiivi.
<P>
Eelkõige tunnen heameelt ettepaneku üle, mis käsitleb soovitust anda liikmesriikidele piisavalt aega analüüsida võimalikke tagajärgi seoses mõõtevahendite ülddirektiivi ülevaatamisega.
<P>
Kuigi toetan parema õigusloome ja lihtsustamise üldeesmärke, mida edendatakse ka Lissaboni strateegias, on minu arvates hädavajalik anda liikmesriikidele vajalikul määral aega uurida, kas direktiivide kehtetuks tunnistamine tekitab õigusliku ebakindluse. See olukord aitaks tõepoolest leevendada eri liikmesriikide väljendatud muret selle pärast, et neil ei ole piisavalt aega leida lahendus õiguslüngale, mida direktiivide kehtetuks tunnistamine tekitaks.
<P>
Niisiis on tegemist suurepärase kompromissiga komisjoni vastu võetud seisukoha, milles pooldatakse kõikide direktiivide täielikku kehtetuks tunnistamist ja ei soosita mõõtevahendite ülddirektiivi raames uute valdkondlike õigusaktide kehtestamist, ning kriitiliste seisukohtade vahel, mille liikmesriigid selle ettepaneku suhtes algselt võtsid.
<SPEAKER ID="684" NAME="Evelyne Gebhardt" LANGUAGE="DE">
Lugupeetud juhataja, austatud volinik! Soovin tänada Anja Weisgerberit tõeliselt kollegiaalse koostöö eest, mida on tehtud. Tahan oma fraktsiooni nimel öelda seda, et ma ei ole kaugeltki rõõmus nende kaheksa direktiivi kehtetuks tunnistamise üle. Tõepoolest on paljud mõõtevahendid vananenud ja neid käsitlevad õigusnormid tunnistatakse kehtetuks, kuid oleme arutelude käigus märkinud, et nõrkused peituvad üksikasjades. Mainisite seda ka ise. Seepärast ei ole alati olnud päris selge, kas see tee on ikka õige valik. Minu fraktsioon hääletab kompromissi poolt, pidades silmas komisjonilt saadud kinnitust selle kohta, et ta analüüsib mõtet lisada need mõõtevahendid vajaduse korral nõuetekohaselt Euroopa mõõtevahendite ülddirektiivi, mida teadaolevalt praegu koostatakse. Uurimiskohustusse - eeldan, et ka sellesse - suhtutakse samuti ülima tõsidusega ning seda kaalutakse põhjalikult. Hääletame kompromissi poolt sel tingimusel, olles teadlikud sellest, et paari küsimust on vaja veel vaadelda.
<P>
Vastavustabelitega seoses tahan öelda, et oleme andnud oma kinnituse valmisoleku kohta nõustuda leebe sõnastusega, mis tekstis praegu sisaldub, kuid see on üks viimaseid dokumente, mille puhul me sellega nõustume, sest meie arvates on siinkohal tegemist sellise Euroopa õiguse tõelise ja nõuetekohase rakendamisega, mis luuakse pärast liikmesriikide nõusoleku andmist. Saame seda siiski kontrollida üksnes teabe olemasolul ning teavet saame just nendest vastavustabelitest. Jätkame igal juhul tööd selles suunas.
<SPEAKER ID="685" NAME="Cristian Silviu Buşoi">
fraktsiooni ALDE nimel. - Austatud juhataja! Tahan kiita raportööri ja teisi kolleege, kes on dokumendi koostamisele kaasa aidanud. Kuigi alguses näis, et tegemist on ülimalt tehnilise materjaliga, oli lõpuks täiesti selge, et poliitilise otsuse alusel leitakse sellele raportile lahendus.
<P>
Ühenduse õigustikku on vaja lihtsustada selliste direktiivide kehtetuks tunnistamise kaudu, mis sisaldavad sätteid mõõtevahendite kohta, mida tehnika arengu ja rahvusvaheliste standardite rakendamise tõttu enam ei kasutata. Komisjoni plaan on mõistlik. Kui vaba liikumine on tagatud vastastikuse tunnustamise põhimõtte alusel ja konkreetseid tõkkeid ei ole, pole vaja ka edasisi täiendusi ning liikmesriikidel tuleks tehnilised nõuded vastu võtta.
<P>
Siiski ei tohiks direktiivide kehtetuks tunnistamine tekitada uusi vaba liikumise tõkkeid või täiendavat halduskoormust. Samuti tuleb meil tagada, et kehtetuks tunnistatavate vanade direktiivide ja 2004. aasta mõõtevahendite direktiivi vahel ei esineks lünki.
<P>
Lisaks võimaldas esimesel lugemisel siseturu- ja tarbijakaitsekomisjonis vastu võetud raport lisada mõõtevahendite ülddirektiivi sätteid kehtetuks tunnistatavates direktiivides käsitletud mõõtevahendite kohta. Liikmesriikidele on antud rohkem aega uurida, kas direktiivide kehtetuks tunnistamine tekitab õigusliku ebakindluse.
<P>
Raportis sisaldub säte selle kohta, et komisjon hindab, kas kehtetuks tunnistatavate direktiivide kohaldamisalasse kuuluvad mõõtmisvahendid on vaja lisada mõõtevahendite ülddirektiivi. Võttes arvesse asjaolu, et vastavustabelite kohta on samuti vastu võetud horisontaalne otsus, teen koos teiste variraportööridega ettepaneku toetada nõukogus esimesel lugemisel kokku lepitud teksti.
<SPEAKER ID="686" NAME="Heide Rühle" LANGUAGE="DE">
Austatud juhataja! Ka mina tahaksin tänada raportööri ja variraportööre tubli koostöö eest. Saan rääkida lühidalt, sest kõiki põhilisi punkte on tegelikult juba käsitletud.
<P>
Meie fraktsioon annab kompromissile kindla toetuse, kuid samas loodame, et komisjon heidab mõõtevahendite ülddirektiivi ülevaatamisel asjadele veel ühe kriitilise pilgu. Loomulikult pooldame asjaolu, et vastavustabelite suhtes saavutati kompromiss. Kompromissiga kaasneb siiski ajapiirang ning tulevikus peab nõukogu reageerima palju jõulisemalt. Me ei ole valmis edaspidisteks järeleandmisteks. Lõpuks peab samuti olema võimalik liikmesriike kontrollida ning selleks on meil hädasti vaja vastavustabeleid.
<SPEAKER ID="687" NAME="Edvard Kožušník">
fraktsiooni ECR nimel. - (CS) Lugupeetud juhataja! Isiklikult olen algusest peale toetanud komisjoni algset ettepanekut tunnistada ilma mööndusteta kehtetuks kõik kaheksa direktiivi. Minu arvates oli komisjoni ettepanek suurepärane näide õigest viisist Euroopa õiguse lihtsustamiseks ning parema õigusloome käsitusviisi edendamiseks. Me ei tohiks nõuda ühtlustamist igas valdkonnas iga hinna eest. Lisaks ELi õigusaktidele tuleks meil mõelda muude reguleerimisvahendite, näiteks rahvusvaheliste standardite peale. Samuti peaksime kasutama alternatiivseid reguleerimisvahendeid olukordades, kus need on tõhusamad. Õigusaktide kehtestamisel metroloogia valdkonnas eelistaksin mina ülalt-alla tsentraliseeritud ühtlustamise asemel rahvusvahelistel standarditel põhinevat riikide õigusaktide vastastikuse tunnustamise vabatahtlikku süsteemi. Mul on kahju, et Euroopa Parlament ning teatud liikmesriigid ei toeta seda erakordset ja liberaalset komisjoni plaani, eelistades selle asemel konservatiivset meetodit ülemääraste õigusaktide kõrvaldamiseks.
<P>
Kõigest hoolimata soovin siiski südamest tänada raportööri jõupingutuse eest, mida ta tegi ühise kompromisslahenduse leidmiseks. Kiidan tema isiklikku innukust, tänu millele ei kadunud komisjoni ettepanek silmapiirilt ja vähemalt osa algsest plaanist on läbi surutud.
<SPEAKER ID="688" NAME="Oreste Rossi" LANGUAGE="IT">
Austatud juhataja, kallid kolleegid! Meie oleme metroloogiat käsitleva raporti poolt. Tegemist on väga tehnilise tekstiga ning me oleme selleteemalist hääletust täiskogul mitu kuud oodanud.
<P>
Raport, mis pädeva komisjoni edukalt läbis, esitati selle aasta märtsis ning olukord on veninud nii kaua sellepärast, et nõukogus tuli 27 liikmesriigi vahel saavutada kokkulepe asjaomaste vastavustabelite kohta.
<P>
Tegelik probleem on selles, et Euroopa Komisjon ei ole ikka veel esitanud ettepanekut võtta vastu mõõtevahendite ülddirektiiv, mis peaks asendama vananenud direktiivid, mille tunnistame nüüd kehtetuks, ning lahendama selle küsimuse lõplikult. Tahan kritiseerida komisjoni selle eest, et ta on jõudnud etappi, kus tunnistab kehtetuks vananenud direktiivid, kuid samal ajal ei ole ta esitanud ettepanekut vaadata üle mõõtevahendite ülddirektiiv. Selline käitumine on lubamatu ning ei vasta kaugeltki ettevõtjate ja kodanike vajadustele.
<P>
Ühtlasi kritiseerin ülemäärast hirmu, mis levib nende hulgas, kes leiavad, et liikmesriikide õigus ei suuda täita õiguslünka direktiivide kehtetuks tunnistamise ja ülddirektiivi jõustumise vahelisel ajal. Õnneks kasutavad Euroopa ettevõtjad rahvusvaheliste standardite süsteemi sektoris, mis ei sõltu ELi normidest ja ulatub neist kaugemale. Hirm katastroofi ees, mis leiab aset direktiivide väljakuulutamise ja jõustumise vahelisel ajal, on seega täiesti alusetu.
<P>
Ettevõtjad korvavad seadusandjate tegematajätmised oma kaubandusorganisatsioonide, oskuste ja eeskirjade abil, mille nad on ise kehtestanud, et luua dünaamiline ja tasakaalustatud turg. Peame meeles pidama oma ettevõtjaid, kes tegutsevad Euroopas ikka veel suurte raskustega. Peame lõpetama nende koormamise maksude, bürokraatia ja mõttetute nõuetega.
<P>
Mõnikord tehakse Euroopa Parlamendis tööd kiiresti. Terve mõistus ja soov saavutada kokkulepped teiste Euroopa institutsioonidega ületavad fraktsioonipiirid.
<SPEAKER ID="689" NAME="Zuzana Roithová" AFFILIATION="PPE">
(CS) Lugupeetud juhataja! Kaheksa vananenud mõõtevahendeid käsitlevat direktiivi ei ole esmapilgul küll põnev poliitiline teema, kuid tegelikult näitab nende kehtetuks tunnistamine konkreetselt subsidiaarsuse põhimõtte järgmist ning püüdlemist parema õigusloome poole. Metroloogia valdkonnas kehtivad juba praegu rahvusvahelised kokkulepped, mille vajalikkuse tingis teaduse ja kaubanduse üleilmastumine. Niisiis ei pruugi ühtlustamine Euroopa tasandil olla tarvilik. Kiidan vastutustundlikku käsitusviisi, mida kasutas raportöör Anja Weisgerber, kes otsustas ühelt poolt toetada komisjoni ettepanekut direktiivide täieliku kehtetuks tunnistamise kohta ning jättis samal ajal seitsme direktiivi puhul asjaomaste liikmesriikide metroloogiainstituutidele aega teha analüüs riiklikele õigusaktidele avalduvate mõjude kohta.
<P>
Niisiis on lahendus, mille homme kindlasti heaks kiidame, huvitav katse ka teisi direktiive silmas pidades, sest seeläbi peaks selguma, kas õigusaktide vastastikkusest tunnustamisest riiklikul tasandil piisab ja kas see ei tekita õiguslikku ebakindlust ning kas see on seega kasulikum kui muutmine või täielik ühtlustamine. Mina isiklikult oleksin üllatunud, kui liikmesriigid eelistaksid ühtlustamist.
<P>
Tahaksin tunnustada raportööri täieliku toetuse saavutamise eest siseturu- ja tarbijakaitsekomisjonis ning tänada teda järjekindla läbirääkimispositsiooni eest nõukogus.
<SPEAKER ID="690" NAME="Malcolm Harbour" AFFILIATION="ECR">
Austatud juhataja! Soovin kõigepealt ühineda tänuavaldustega Anja Weisgerberile, kes on siseturu- ja tarbijakaitsekomisjoni ustav liige ning on koostanud palju väga tehnilisi raporteid suure usinusega. Käesolev raport on hea näide sellest.
<P>
Kui ta seda tööd varsti pärast valimisi eelmisel aastal alustas, leidsime minu arvates kõik, et dokumendiga, mis tundus esmapilgul olevat petlikult lihtne komisjoni ettepanek tunnistada kehtetuks pealtnäha vananenud õigusaktid, saadakse arvatavasti suhteliselt kiiresti ja ilma erilise aruteluta ühele poole.
<P>
Kulunud aeg ja lahenduse suhteline keerukus näitavad, et piirangute kaotamine ja bürokraatia vähendamine ei ole kaugeltki nii lihtne, kui inimesed arvavad. Loomulikult on väga kerge tulla välja pinnapealsete väljenditega piirangute kaotamise kohta, kuid tegelikkuses on alati inimesi, kes soovivad eeskirjade säilimist. Niipea kui ettepanek nõukogusse jõudis, saime aimu mõnest sügavalt juurdunud probleemist, mis riigiti esinesid. Oli riike, kellel oli probleeme laevade kaalumise, alkoholomeetrite või rehvimanomeetritega. Igaühel oli oma mureküsimus.
<P>
Minu üldine järeldus ei ole seotud ettepaneku väärtusega, sest mõne kuu pärast on meil alternatiivne ettepanek, mis muudab antud dokumendi tegelikult vananenuks, ning me oleksime võinud selle peaaegu ära oodata. Minu palve volinikule on selline, et komisjon peab oma mõjuhinnangut ja kodutööd piirangute kaotamise ettepanekute kohta palju põhjalikumalt vaatlema ning kaasama liikmesriigid neisse enne, kui ta taoliste ettepanekutega välja tuleb.
<P>
Mõttevahetuse osas leian, et oleksime võinud sellele rohkem aega kulutada, kui meile oleks selleks võimalus antud. See on parlamendikomisjoni jaoks edusamm, kuid täpsustaksin, et piiratud edusamm, ning meil tuleb sellest edaspidi õppust võtta.
<SPEAKER ID="691" NAME="Seán Kelly" AFFILIATION="PPE">
Lugupeetud juhataja! Ka mina tunnen heameelt raportööri ettepanekute üle. Kahtlemata elame me palju väiksemas maailmas kui kunagi varem. Inimesed suhtlevad omavahel palju rohkem ning selle osakaal suureneb tulevikus kiiresti, nii et mida rohkem ühtlustamist mõõtevahendite vallas on, seda parem. Kiidan kahtlemata heaks metroloogiat käsitlevate direktiivide kehtetuks tunnistamise ja bürokraatia vähendamise 25% võrra.
<P>
Mõnikord tundub mulle, et me alahindame inimeste suutlikkust kohaneda. Nägin oma koduriigis, kui hõlpsalt me läksime vanadelt naeladelt, šillingitelt ja pennidelt üle eurodele ja sentidele ning alles mõne aasta eest reisimise ja sõidukiiruse valdkonnas miilidelt kilomeetritele. See on muutnud paljude inimeste elu lihtsamaks ja teeb seda ka tulevikus. Minu arvates on see samm tehtud õiges suunas, nii et avaldan veel kord kiitust.
<SPEAKER ID="692" NAME="Antonio Tajani" LANGUAGE="IT">
Austatud juhataja, kallid parlamendiliikmed! Olen tänulik igaühele, kes arutelu ajal sõna võttis, sest see tähendab, et lihtsustamisettepaneku vastu on huvi. Seepärast tahaksin veel korra rõhutada selle valikuga kaasnevaid eeliseid ning seega ka kasutegureid, mis sellest tulenevad.
<P>
Räägin siinkohal eelistest tarbijate, mõõtevahendite tootjate ja riigiasutuste jaoks. Samuti soovin vastusena Evelyne Gebhardti tõstatatud konkreetsele küsimusele kinnitada, et komisjon on valmis tegema uuringuid, mis on vajalikud selleks, et vaadata 2011. aasta aprilliks uuesti läbi argumendid, milles pooldatakse ühtlustamist.
<P>
Oreste Rossile, kes kritiseeris komisjoni, kuid on nüüd istungisaalist lahkunud - pärast kritiseerimist oleks sobilik muidugi ka vastus ära kuulata -, vastan, et Euroopa Parlament, nõukogu ja komisjon tegid selles küsimuses ühisavalduse, milles on sätestatud: "Euroopa Parlament ja nõukogu paluvad kooskõlas mõõtevahendeid käsitleva direktiivi 2004/22/EÜ artikliga 25 komisjonil esitada enne 30. aprilli 2011 aruande nimetatud direktiivi rakendamise kohta ja vajaduse korral õigusakti ettepaneku.” Nagu ma arutelu alguses oma sõnavõtus ütlesin, kavatsen ma seda avaldust täita.
<P>
Lugupeetud juhataja, austatud daamid ja härrad! Tänan teid pühendumise ja koostöö eest. Vastavustabelitega seoses toetab komisjon Euroopa Parlamendi seisukohta.
<SPEAKER ID="693" NAME="Anja Weisgerber">
raportöör. - (DE) Austatud juhataja! Tahaksin avaldada siirast tänu kõikidele kolleegidele, sealhulgas tunnustan nende väärtuslikku osa tänaõhtuses arutelus. Pärast hommikust hääletust peame pöörama oma pilgud tulevikku. Loomulikult ootame me põnevusega seda, milliseks teatud õigusnormid kujunevad. Komisjon on praegu teatanud, et esitab aprilli lõpuks ettepaneku võtta vastu mõõtevahendite ülddirektiiv. Siis on võimalik kontrollida ka seda, kas on vaja lisada mõni üksik reegel, mille me kasutuselt kõrvaldame.
<P>
On tähtis, et ei tekiks õiguslünka, nagu ütles ka Lara Comi. Teile, proua Gebhardt, võin öelda, et see oli ka Euroopa Parlamendi sotsiaaldemokraatide ja demokraatide fraktsiooni jaoks ülimalt oluline mureküsimus ning me suutsime seda arvesse võtta. Siiski on minu arvates tähtis nimetada samuti seda, et liikmesriigid on kohustatud dokumenteerima veelgi täpsemalt seda, miks teatud aspektid või punktid tuleks säilitada, sest vaid selliste asjaolude korral on meil Euroopa õigusakte tõesti vaja. Need ei ole eesmärk omaette.
<P>
Samuti ootan kannatamatult internetiarutelu, mille komisjon on välja kuulutanud ja mis toimub ajavahemikul 6. september kuni 1. november 2011. Arutelusse kaasatakse ka asjaomased ettevõtjad, asutused jne. Taas kord kuulan ma ettevõtjaid tähelepanelikult. Mis puutub kehtivasse direktiivi, siis ka mina kontrollisin, kas need mõõtevahendid on veel kasutusel. Iga kord vastati mulle - näiteks viinamarjakasvatusühingust, millele esitasin küsimuse alkoholomeetrite kohta -, et selliseid vahendeid kindlasti enam ei tarvitata. Niisiis tuleb meil seda ülimalt põhjalikult uurida. Kui soovime tõepoolest 2012. aastaks liikuda Euroopas sihtmärgi poole vähendada bürokraatiat 25% võrra, ning see ei ole ju enam väga kaugel, peame selles valdkonnas palju edenema. Meie Euroopa Parlamendina oleme valmis oma osa täitma.
<P>
Lõpuks soovin teha veel ühe märkuse vastavustabelite kohta. Tahan siinkohal märkida, et taas kord on meil tegemist kompromissiga, kuid tulevikku silmas pidades kutsun liikmesriike üles võtma oma kohustuseks koostada neid tabeleid ka tegelikkuses, sest selle eesmärk on õigusnormide ühtne rakendamine kogu Euroopas.
<SPEAKER ID="694" NAME="Juhataja">
Arutelu on lõppenud.
<P>
Hääletus toimub homme, kolmapäeval, 15. detsembril 2010.
