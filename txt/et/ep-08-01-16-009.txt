<CHAPTER ID="009">
EUROPOL (arutelu) 
<SPEAKER ID="263" NAME="President">
Järgmine punkt käsitleb kodanikuvabaduste, justiits- ja siseasjade komisjoni nimel koostatud Agustín Díaz de Mera García Consuegra raportit ettepaneku kohta võtta vastu nõukogu otsus, millega asutatakse Euroopa Politseiamet (Europol) - C6-0055/2007 -.
<SPEAKER ID="264" NAME="Janez Lenarčič">
eesistuja. - (SL) Kõigepealt soovin tänada hr Díaz de Mera García Consuegra koostatud raporti eest nõukogu otsuse kohta luua Euroopa Politseiamet, Europol, komisjoni esitatud ettepaneku põhjal.
<P>
Nõukogu arutab veel praegu kõnealuse otsuse projekti ning aruteludes osutab eesistuja parlamendiliikme eespool nimetatud raportile või võtab seda arvesse. Eesistujamaa võtab arvesse või püüab võtta arvesse raportööri avaldatud kahtlusi eelkõige isikuandmete kaitse ja demokraatliku kontrolli valdkonnas.
<P>
Nõukogu otsusele lõpliku vormi andmine juuniks 2008 on eesistujamaa üks prioriteetseid ülesandeid. Europoli konventsiooni asendava otsuse eesmärk on peamiselt Europoli operatiiv- ja haldusfunktsiooni edendamine, võimaldades ametil reageerida kiiremini ja tõhusamalt uutele väljakutsetele.
<P>
Tuleb rõhutada, et eesistujamaad Saksamaa ja Portugal saavutasid juba märkimisväärset edu kõnealuses valdkonnas ja selle tulemusel on paragrahvid üks, kaks, kolm, kuus, seitse ja üheksa lõplikult valmis. Need paragrahvid käsitlevad aluseid ja ülesandeid, andmetöötlussüsteeme, ühtse teabe töötlemise korda, ülesehitust, konfidentsiaalsuse küsimust ning teisi sätteid.
<P>
Seega keskendub eesistuja peamiselt nüüd ülejäänud paragrahvidele, mis käsitlevad partnereid, julgeolekut ja andmete turvalisust, eelarvesätteid, s.t järelevalvet ja hindamist, ning ülemineku- ja lõppsätteid.
<P>
Kooskõlas nõukogu eelmise aasta juunis vastuvõetud otsusega pöörab eesistujamaa avatud paragrahvide arutelul eritähelepanu järgmistele küsimustele sobivate lahenduste leidmisele: kõigepealt puutumatuse äravõtmine Europoli ametnikelt, kes töötavad ühistes uurimisüksustes, teiseks, rotatsioonipõhimõte ning Europolis ja ühistes uurimisüksustes töötavate isikute võimalus saada juhiseid üksuse juhilt, ja kolmandaks, eelarvelise sõltumatuse küsimus.
<P>
Ekspertrühmad on juba alustanud nimetatud küsimuste arutelu ning Europoli töörühm ja komisjon jätkavad arutelusid kooskõlas artikliga 36. Kõigi arutelude kaks põhiteemat on Europoli toimevõime täiustamine ja eelarveneutraliteedi põhimõte.
<P>
Eesistujamaa eesmärk on saavutada kokkulepe kõnealustes küsimustes juba 2008. aasta esimeses kvartalis. Eesistuja jälgib hoolikalt ka rakendamiskavaga seonduva edenemist. Kava määratleb kõik olulisemad lahendust vajavad punktid, kui Europoli käsitlev otsus jõustub 1. jaanuarist 2010. Esialgsed arutelud kõigi selliste rakendusmeetmete teemal algavad kava kohaselt käesoleva aasta esimesel poolel.
<SPEAKER ID="266" NAME="Franco Frattini">
komisjoni asepresident. - (FR) Proua president, daamid ja härrad, eesistujamaa Sloveenia, keda ma tänan selle eest, ütles just, et komisjoni 26. detsembri 2006. aasta ettepanek, mille eesmärk on asendada Europoli konventsioon nõukogu otsusega, on üks nende prioriteetidest ning et nad loodavad saavutada poliitilise kokkulepe võimalikult kiiresti. Ilmselgelt toetan neid täielikult, kuna usun, et Europoli operatiiv- ja haldusfunktsioon paraneb selle tulemusel ning nagu justiits- ja siseasjade nõukogu ministrid rõhutasid, on tõhus toimevõime Europoli reformi peamine eesmärk.
<P>
Samuti tänan soojalt raportööri, hr Díaz de Merat kvaliteetse raporti eest ning soovin esile tuua tema ettepaneku põhjal esitatud muudatusettepanekute kvaliteeti, kuigi tema ettepanekut on samuti muudetud, mida mainis ka eesistuja, pärast arutelusid Saksamaa ja Portugali eesistumise ajal. Komisjon vaatab üle, kuidas neid muudatusettepanekuid arvesse saab võtta.
<P>
Muudatusettepanekute seas märgib komisjon ära hr Díaz de Mera ettepaneku, mille kohaselt saab parlament teostada Europoli üle demokraatlikku kontrolli, kui Europoli rahastatakse Euroopa Liidu üldeelarvest. Samuti toetan ühenduse rahastamise ideed, millele viidatakse muudatusettepanekus 6 seoses põhjendusega 5. Toetan ka muudatuseettepanekut 5, mille kohaselt Europol kuuluks ühenduse võimupädevusse. Olen ka väga huvitatud andmekaitseinspektorit käsitlevatest muudatusettepanekutest, nagu muudatusettepanek 9 ning andmekaitset käsitlevad muudatusettepanekud. Tähelepanu väärivad paljud, kuid soovin muuhulgas esile tuua muudatusettepanekud 13, 16, 17, 18, 23, 24 ja 25 ning olen nõus nende eesmärgiga.
<P>
Käsitledes Europoli ametnike rolli ühiste uurimisrühmade koordineerimises, soovin esile tuua, et nõukogu ei toetanud kõnealust koordineerimisrolli. Seda arutati pikalt ning pidades silmas ühistele uurimisrühmadele kehtivat õigust, siis liikmesriigid saavad ikka teatavate korralduste alusel luua osalevate liikmesriikide vahel ühiseid uurimisrühmi ning määrata kindlaks ning vähendada Europoli ametnike rolli. Seega peame jätkama kõnealuse punkti arutamist, et saavutada rahuldav kompromiss. Kõnealuses etapis oleks Europoli käsitleva otsuse ettepanekusse sellise sätte lisamine ebapiisav, saavutamaks Europoli ametnike ulatuslikum uurimiste koordineerimise roll, seaduslikult ja süstemaatiliselt - roll, mis mulle, daamid ja härrad, loomulikult meeldiks. Ma nõustun muudatusettepanekuga 15, mis teeb ettepaneku luua erisuhe riiklike üksuste ja pädevate riiklike ametiasutuste vahel.
<P>
Need olid minu tähelepanekud raporti kohta ja tänan veel kord raportööri. Loodan, et parlamendi hääletus saab toimuda sellel nädalal, et saaksime tagada Europolile lähitulevikus suurepärast väljavaadet ja paremat toimimist võimaldava uue staatuse õige varsti.
<SPEAKER ID="267" NAME="Agustín Díaz de Mera García Consuegra" LANGUAGE="ES">
Proua president, nõukogu eesistuja, komisjoni asepresident, ka mina soovin teid tänada teie sõnade ja toetuse eest.
<P>
Soovin alustada palvega nõukogule, et Euroopa Parlament vaataks üle arutlusel oleva otsuse hiljemalt kuue kuu jooksul pärast Lissaboni lepingu jõustumist.
<P>
Euroopa Parlamendi liikmena kaitsen kindlalt parlamendi volituste laiendamist, eelkõige neid, mis lähitulevikus annavad parlamendile äärmiselt olulise võime olla kaasseaduseandja olulistes küsimustes, mis käsitlevad vabaduse, julgeoleku ja justiitsvaldkonda.
<P>
Ma usun samas ka, et parlament ei saa teha tööd sõltuvalt tulevasest Lissaboni lepingu jõustumisest või peatada oma töö sama alusel. Seega peab meie töö jätkuma. Peame jätkama pooleliolevat protsessi ning kasutama seda kahel viisil: võitlema tõhusamalt kuritegevuse vastu ning kasutama otsustavalt Euroopa Parlamendi volitusi.
<P>
Kuritegevus on dünaamiline ja muutub pidevalt, seetõttu peavad Europol ja teised ELi institutsioonid kodanike turvalisuse tagamise eesmärgil kohanema kiiremini muutuva ajaga. 1995. aasta konventsioon on nii aegunud, et äärmiselt oluline on Europoli otsuse jõustumine koos mitmesuguste muudatustega nii kiiresti kui võimalik, et tagada Eli kodanike parem kaitse.
<P>
Konventsiooni muutmiseks on protokollide süsteemi säilitamine täiesti anakronistlik protsess. Ettepanek, mille ma aruteluks esitasin, hõlmab olulisi muutusi. Esiteks, Euroopa Liidu lepingu artikli 34 lõikel 2 põhineva nõukogu otsuse abil esitab ta paindlikuma vahendi. Teiseks esitab ettepanek märkimisväärsed põhjapanevad muudatused, nagu ameti muutmine Euroopa agentuuriks, mis tähendab seda, et personal saab ELi ametnike staatuse ning et ametit rahastatakse ühenduse eelarvest, mis on ka soovitav.
<P>
Teine märkimisväärne muutus hõlmab Europoli volituste laiendamist mitte-organiseeritud kuritegevuse valdkonda. Sõltumatu andmekaitseinspektor on veel üks oluline samm järelevalve ja tagatiste valdkonnas.
<P>
Kodanikuvabaduste, justiits- ja siseasjade komisjoni tehtud töö täitis kaks eesmärki. Esiteks, muudeti nõukogu ettepanekut, et tagada Europolile eriomane raamistik isikuandmete kaitseks ning, seda silmas pidades, soovin rõhutada nõukogu vajadust võtta kõnealune raamotsuse ettepanek vastu võimalikult kiiresti. Teiseks tagati parlamendile suurem kontroll Europoli tegevuse üle. Sellel eesmärgil tegime ettepaneku moodustada ajutine komitee, mis koosneb siinse parlamendi ning riiklike parlamentide liikmetest, kaasates Euroopa Parlamendi direktori ametisse määramise ja ametist vabastamise protsessi ning ka teistesse meetmetesse, mille eesmärk on eelarvekontrolli tagamine uue agentuuri ja tema tööprogrammi üle.
<P>
Ma loodan siiralt, et parlamendikomisjonis vastu võetud ettepanekud täiendavad nõukogu algset dokumenti, mis sisaldab palju muutusi. Seetõttu palun, nõukogu eesistuja, teie toetust raportile.
<P>
Soovin lõpetuseks siiralt tänada oma kolleege kõigist fraktsioonidest nende väärtusliku panuse eest ja eelkõige soovin esile tuua hr Moraese, hr Alvaro ja hr Fava pingutused läbirääkimistes ning pr Buitenwegi ja hr Catania panuse.
<SPEAKER ID="268" NAME="Jutta Haug">
eelarvekomisjoni arvamuse koostaja. - (DE) Proua president, nõukogu eesistuja, volinik, eelarvekomisjon toetab komisjoni ettepanekut muuta Europol riikidevahelisest institutsioonist ühenduse tasandi institutsiooniks. Kui Europoli rahastatakse seetõttu täies ulatuses Euroopa Liidu üldeelarvest, peavad struktuurid tagama ka parlamendi eelarveõigused. Vastutav komisjon on lahkelt vastu võtnud kõik asjaomased muudatusettepanekud.
<P>
Loodan samuti, et nimekiri, mis volinik Frattini just ette luges, ei ole ammendav, sest märkasin, et paljusid muudatusettepanekuid selles ei olnud.
<P>
Samas on meile selge, et osa haldusest rahastatakse taas tegevusassigneeringutest. Nüüd me kutsume nõukogu üles istuma meiega viivitamata ühise laua taha ning saavutama vastastikune kokkulepe Europoli rahastamise suhtes, sest üks on kindel: mida tahes me homme otsustame, see kehtib vaid nõukogu läbirääkimiste tulemuste klausli põhjal kooskõlas 2006. aasta mai institutsioonidevahelise lepingu artikliga 47.
<SPEAKER ID="269" NAME="Hubert Pirker">
fraktsiooni PPE-DE nimel. - (DE) Proua president, volinik, Euroopa Rahvapartei (Kristlike Demokraatide) ja Euroopa Demokraatide fraktsiooni nimel avaldan toetust nõukogu esitatud ettepanekule Europoli integreerimiseks Euroopa institutsioonide raamistikku mitmel põhjusel.
<P>
Esiteks, kuna meil on uus õiguslik alus, mis säästab meid pikkadest ratifitseerimismenetlustest ning Europol saab kohaneda kiiresti ja paindlikult uute oludega, ning teiseks, kuna vastu ei võeta mitte ainult protokolle, vaid laiendatakse ka jurisdiktsiooni, mis hõlmab nii ettevalmistavaid andmeid kui ka andmeid fondide hangete kohta, kuna tegevusassigneeringuid suurendatakse, kuna rahastamine toimub ELi üldeelarvest ning seega saavutab Europol suurema sõltumatuse ning meie parlamendis saavutame paremad võimalused järelevalvet teostada ning lõpuks, kuna tulevikus jätkub andmekaitse tagamine kõrgel tasemel.
<P>
Soovin tänada raportööri väga realistlike muudatusettepanekute eest, pidades silmas eelkõige neid, mis käsitlevad segakomitee ülesandeid, Europoli töötajate puutumatust operatiivkohustuste täitmisel, parlamendi rolli direktori määramisel ja eelkõige andmekaitse valdkonnas. Ta on teinud suurepärast tööd parlamendi nimel.
<P>
Kui kõik need muudatusettepanekud vastu võetakse, muutub Europol märkimisväärselt tõhusamaks, paindlikumaks ja kergemini juhitavaks.
<P>
Ma ei poolda liberaalide ettepanekut lükata lepingu jõustumiseni edasi kõik need meetmed, mis käsitlevad Europoli tugevdamist kodanike huvides suurema turvalisuse tagamisel. Me vajame turvalisust praegu, mis tähendab, et vajame Europoli praegu. Peame praegu asjaomast tööd tegema ning käsitleme teemat veel kord, kui vaja, pärast lepingu jõustumist.
<P>
Seega palun liberaalidel kaaluda uuesti oma ettepanekut ning kui võimalik, muudatusettepanek tagasi võtta.
<SPEAKER ID="270" NAME="Claudio Fava" LANGUAGE="IT">
Proua president, daamid ja härrad, sotsialistide fraktsioon tervitab Europoli käsitleva raporti vastuvõtmist ning ettepanekut muuta Europol ELi agentuuriks. Pärast äärmiselt pikka ooteaega on meil nüüd võimalik muuta Europol konkreetseks ja tõhusaks vahendiks organiseeritud kuritegevuse ja teiste, Euroopa tasandil ilmnevate ohtlike kuriteoliikide vastu võitlemisel. Pean silmas näiteks meetmeid, mis Europol suudaks võtta rahapesu käsitlemisel.
<P>
Meie fraktsioon tahtis edendada järelevalvealaseid volitusi, mida on ettepanekus nimetatud tõeliseks parlamentaarseks kontrolliks, mis ei piirdu loomulikult vaid eelarveõigustega, ning tahtsime tõhustada isikuandmete kaitse ning andmete turvalisuse sätteid, eelkõige andmekaitset käsitleva hea raamotsuse puudumise tõttu kolmandas sambas, kuid selle otsuse valmimine võtab veel aega.
<P>
Samas ei saa eirata asjaolu, mida ka hr Díaz de Mera García esile tõi, et olud on vahepeal muutunud: Lissaboni lepingu allkirjastamine loob väljavaate, et lähitulevikus kohaldatakse politseikoostöö küsimusele Euroopa Parlamendi kaasotsustamismenetlust, seega vastutame selle eest täies ulatuses, samuti nõukogu enamushääletust ning politseikoostöö on Euroopa Kohtu kohtualluvuses. See on põhjus, miks palume eesistujamaal Sloveenial võtta ametlik kohustus korraldada dokumendi läbivaatamine Euroopa Parlamendis kuue kuu jooksul pärast Lissaboni lepingu jõustumist.
<P>
Ning lõpetuseks, sotsialistide fraktsioon on seisukohal, et nii tundliku teema käsitlemisel oleks olnud sobivam, kui raportöör oleks veidi tagasi tõmbunud, pidades silmas sündmusi, milles ta osales oma kodumaa poliitikas. Meie fraktsioon otsustas siiski mitte välja jätta tema panust dokumenti, mis meie arvates on strateegilise tähtsusega Euroopa integratsioonis.
<SPEAKER ID="271" NAME="Alexander Alvaro">
fraktsiooni ALDE nimel. - (DE) Proua president, hr asepresident, minister, enne kui alustan, soovin tänada hr Díaz de Mera García Consuegrat konstruktiivse ja väljapaistva koostöö eest. Meie meeskonnatöö, sealhulgas kolleegidega Euroopa Parlamendi sotsialistide fraktsioonist, on olnud tõhus hoolimata vahejuhtumist, kui sotsialistid kritiseerisid raportööri.
<P>
Meil ei ole mingeid kahtlusi 1994. aastal Euroopa uimastiametina alustanud ja 1999. aastast Europoliks muudetud institutsiooni laiendamise kohta. See on vajalik meie inimeste kaitseks organiseeritud kuritegevuse vastu, mida ei peata piirid ei merel, maal ega õhus. Samamoodi peavad Euroopa ametnikud saama võtta meetmeid kõnealustes küsimustes ja neid käsitleda. Samas on aga selge, et politseitöö aluseks on teatavad eeskirjad.
<P>
Europoli ametnike puutumatus, nagu dokumendis kirjas, ei ole mõttekas. Seda tuleb rõhutada. Asjaolu, et Euroopa politseiametnikel peaks Europoli ametnikena olema rohkem õigusi kui teistel ametnikel, ei ole mõttekas. Samuti ei näi mõttekas, et parlamendil puudub kontroll politseikoostöö üle. Me soovime ju lõpuks luua tõhusa asutuse, mis peaks tehtud vigade eest vastutama ise, mitte Nottinghami šerif!
<P>
Sama kehtib ka Europoli kohtuliku kontrolli kohta. See on mõeldamatu, et politseiamet Euroopas võiks toimida ilma, et tema tegevust saaks kontrollida kohtulikult. Selle tulemusel lisasime meie, liberaalid (meie kolleeg hr Pirker võis sellest valesti aru saada) muudatusettepaneku, mille kohaselt võetakse vastu läbivaatamisklausel, nagu hr Fava juba ütles, et Euroopa Parlament saaks käsitleda kõnealust küsimust veel kord kuue kuu jooksul pärast Lissaboni lepingu jõustumist.
<P>
Ülejäänu suhtes loodame - või vähemalt loodab Euroopa Demokraatide ja Liberaalide Liidu fraktsioon - saada nõukogult selget kinnitust, et kõnealust läbivaatamisklauslit kaalutakse ning see kaasatakse läbirääkimistesse. Struktuurilise enamuse taustal ei soovi me kasutada kodukorra artiklit 53 või artiklit 168, viidates komisjonile, kuna ka meie usume, et vajame Europoli praegu ning et selle laienemist ei tohi edasi lükata. Samas, kui peame, siis vastavalt sellele tuleb ka toimida.
<SPEAKER ID="272" NAME="Seán Ó Neachtain" LANGUAGE="GA">
Hr president, kõigepealt soovin õnnitleda raportöör Díaz de Mera García Consuegrat raporti puhul. Nagu teame, elame me liidus, kus kodanikud saavad vabalt reisida, kuid hoolimata sellest peab ELi tasandi koordineerimine justiits- ja siseküsimuste valdkonnas mängima kesksemat rolli.
<P>
Organiseeritud kuritegevus on muutumas rahvusvahelisemaks ning seega on EL kohustatud võimaldama Europolil toimida tõhusamalt, et takistada ebaseaduslike uimastite sissetoomist Euroopa Liidu välistest riikidest. Europol peab püüdma kõrvaldada ebaseadusliku kaubanduse, mille käigus tuuakse inimesi salaja Euroopa Liitu, väga sageli nende enda tahte vastaselt, näiteks seksiäris töötamise eesmärgil.
<P>
Iirimaa korraldab varsti referendumi Euroopa lepingu kohta, ning soovin esile tuua asjaolu, et me jätkame tulevikus osalemist Euroopa justiits- ja siseküsimustes samamoodi nagu seni teinud oleme. Me ei kasuta võimalust keelduda, juhul kui ei teki probleemi seoses riikliku õigusega.
<SPEAKER ID="273" NAME="Kathalijne Maria Buitenweg" LANGUAGE="NL">
Proua president, soovin siiralt tänada raportööri Díaz de Mera García Consuegrat tehtud töö eest. Ta on koostanud väga hea dokumendi ning ta toimis väga konstruktiivselt liikmete esitatud muudatusettepanekutega. Meie fraktsioon toetab seega raportit.
<P>
Soovin nõukogule täpsustada siiski, et Díaz de Mera García Consuegra raporti toetamine ei võrdu nõukogu otsuse toetamisega, kuna nende kahe vahel on veel erinevusi, eelkõige andmekaitse küsimuses. Raport välistab andmebaaside piiramatu kasutuse ja kuna andmeid võib kasutada vaid kindlatel eesmärkidel, peavad nad kuuluma kohtuliku kontrolli alla ning neid võib töödelda vaid iga juhtumit eraldi käsitledes.
<P>
Ma küsin, kas nõukogu soovib vastata nendele muudatusettepanekutele? Volinik Frattini tõi hea näite, käsitledes raporti üksikasju ja võimaldades meil mõista, missuguseid seisukohti komisjon kaitseb. Tänan teda siiralt selle eest. Loodan, et eesistuja saab meile selgitada nõukogu arvamust Euroopa Parlamendi esitatud muudatuste kohta.
<P>
Mitte kõik meie fraktsioonist ei toeta tugevat politseijõudu, kuid kohtuliku ja demokraatliku kontrolli mis tahes edendamismeetmed muudavad meie toetuse kindlamaks. Seega toetame Europoli muutmist agentuuriks, mille tulemusel suureneb eelarvekontroll. Pooldame ka ulatuslikumat kohtulikku kontrolli ja samuti arvan, et Euroopa Demokraatide ja Liberaalide Liidu fraktsiooni ettepanek on äärmiselt mõttekas, ning annan sellele oma toetuse.
<P>
Nagu hr Alvaro äsja ütles, kuigi üsna ettevaatlikult, saame käsitleda seda küsimust kuue kuu pärast. Minu seisukoht on, et me mitte ainult ei käsitle seda ettepanekut, vaid ka muudame seda. Minu küsimus nõukogule kõlab: kas te kavatsete kõnealuse ettepaneku vastu võtta? Kui jah, siis mida see teie arvates muudab Euroopa Kohtu poolse kontrollimise küsimuses, sealjuures ka Europoli kontrollimise küsimuses?
<SPEAKER ID="274" NAME="Giusto Catania" LANGUAGE="IT">
Proua president, daamid ja härrad, ka mina arvan, et meil peaks olema riikideülene politseijõud, mis saaks käsitleda rahvusvahelist kuritegevust, mis on tänapäeval väljunud riigi piiridest.
<P>
Vaid paar päeva tagasi käis Itaalia parlamendi maffiavastane komisjon Saksamaal, kus nad leidsid, et märkimisväärselt suur osa Saksamaale investeeritud rahast on tulnud mehhanismi kaudu, mis hõlmab Sitsiilia ja Calabria kurjategijaid. Arvan, et see on hea näide tegelikust vajadusest võidelda kuritegevuse vastu rahvusvahelisel tasandil ning üheks võimaluseks on luua Euroopa politseijõud.
<P>
Usun, et Europol tuleb selle tööga toime, kuid mul on mõningaid kahtlusi, kas Europoli muutmine agentuuriks saaks viivitamata sellele kaasa aidata. Peame hindama Europoli tegevust alates 1994. aastast kuni tänapäevani ning arvan, et see eeldab ka konkreetsete ülesannete läbivaatamist, kuna olen seisukohal, et selle institutsiooni prioriteedid peaksid olema uimastikaubanduse, rahapesu ning riigiüleste maffiaorganisatsioonide küsimuste käsitlemine.
<P>
Ma arvan, et mõningaid probleeme esineb seoses parlamendi volituste täieliku tunnustamisega. Parlamendil peaksid olema järelevalvevolitused - nii on ka kõigi riiklike parlamentide puhul, mis kontrollivad riiklikke politseijõude - ning arvan, et Euroopa Parlamendil peaksid olema järelevalvevolitused Euroopa agentuuri üle, mille põhiülesanded on rahvusvahelise kuritegevuse vastane võitlus ja seda käsitlev politseitöö. Arvan samuti, et peame selgitama andmekaitse teemat.
<P>
Ma olen äärmiselt mures, kuna ettepanekul - mis on selliselt vastu võetud ja mille nõukogu tõenäoliselt tulevikus samamoodi vastu võtab - on tõsiseid puudujääke, mis seavad Euroopa kodanike isikuandmed tõsisesse ohtu.
<SPEAKER ID="275" NAME="Roger Knapman">
fraktsiooni IND/DEM nimel. - Proua president, nagu ma aru saan, oli raportöör Hispaania politseiameti peadirektor aastatel 2002-2004. Järelikult tähendab see, et enne ametist lahkumist oli üheks tema ülesannetest käsitleda Madridi kohutavate pommiplahvatuste vahetuid tagajärgi. Seetõttu aktsepteerin tema otsekohesust küsimuses, mis puudutab Europoli volituste laiendamist uute terrorismirünnakute käsitlemise eesmärgil.
<P>
Mul ei ole vaja talle meenutada, et ka minu kodumaal on tulnud pikka aega seista vastu terrorismile ja nagu ka tema riigi puhul olid separatistid riigile aastaid ohuallikaks ning neile lisandus uus ohuallikas islami äärmuslike rühmituste näol. Tahan öelda, et minu kodumaa on väga tänulik naabritele vajaliku abi ja koostöö eest, kuid olukorda lõplikult analüüsides peab ta olema võimeline toimima kooskõlas oma meetodite ja korraga ning omal algatusel.
<P>
Siinjuures tehtud ettepanekud ei käsitle vaid Europoli volituste laiendamist valdkondadesse, mida peaksid liikmesriigid reguleerima. Veelgi enam, komisjon tahab muuta Europoli reguleerivat õiguslikku raamistikku nii, et Europoli volituste mis tahes laiendamist liikmesriigid ratifitseerima ei peaks. Raportöör lõpetab oma arvamuse öeldes, et peame tagama, et Europol saaks kasutada demokraatlikke volitusi maksimaalselt. Me näeme jälle, et ELi arusaam demokraatlikust legitiimsusest on kummaline, kuna ta soovib vähendada liikmesriikide pädevust isegi politsei küsimustes.
<SPEAKER ID="276" NAME="Jim Allister" AFFILIATION="NI">
Proua president, ükskõik kui suur on tahe võidelda terrorismi ja organiseeritud kuritegevuse vastu, on minu jaoks siiski selge, et Europoli volituste laiendamine ning selle õigusliku aluse ja nime muutmine ei kuulu kõnealuse teema alla. Need muudatused tähendavad tegelikult ELile riikliku struktuuri andmist.
<P>
Riikidel on loomulikult olemas politseijõud. Nüüd tahab EL võtta endale õiguse omada Euroopa politseiametnikke, keda rahastatakse ELi eelarvest ning kes võetakse ELi ametnike seast. Tegelikkuses on nad aga ELi politseinikud, kes täidavad ELi korraldusi ja liiguvad mööda Euroopat ringi, sekkudes riiklike politseijõudude töösse, eriti kuna nende pädevust uurimist algatada ja läbi viia tahetakse laiendada organiseeritud kuritegevuse valdkonnast kaugemale kriminaalõiguse üha laienevasse valdkonda.
<P>
Minu jaoks on aga kõige vähem vastuvõetav asjaolu, et kõnealustele ELi politseinikele tahetakse anda õigus mitte alluda riiklikele piirangutele ning nende tegevus võib väljuda kohtuliku kontrolli piiridest. Nimetatud põhjustel lükkan ma ettepanekud tagasi. Need on aga ELi superriikluse viimased ilmingud, mida teostatakse põhiseaduse raamistikus ning Euroopa inimeste nõusolekuta, sest ELi liidrid on sõlminud vandenõu, mille eesmärk on õõnestada demokraatiat ja keelduda referendumist.
<SPEAKER ID="277" NAME="Carlos Coelho" AFFILIATION="PPE-DE">
(PT) Asepresident Frattini, daamid ja härrad, 1998. aastal lükkas Euroopa Parlament tagasi kõik esitatud algatused, kui arutles Europoli käsitlevaid üksikasju. Seda tehti kooskõlalisuse põhimõttel, kuna Europol oli valitsustevahelisest aspektist lähtudes jätkuvalt demokraatliku ja kohtuliku kontrolli all. Kõnealune algatus on koostatud kooskõlas meie pidevate nõuetega siin täiskogus, eesmärgiga muuta Europol ELi agentuuriks, mida rahastatakse ühenduse eelarvest, ja tugevdada meie osa demokraatlikus kontrollis.
<P>
Kuigi nõukogus esines palju vastakaid seisukohti kõnealuse ettepaneku suhtes, ei tohiks me minu arvates vastuvõtmist edasi lükata. Euroopa Parlamendil on kohustus näidata üles toetust komisjoni algatusele muuta Europol ELi agentuuriks. Europoli pragune õiguslik raamistik - rahvusvaheline konventsioon - takistab veelgi enam volituste ajakohastamist ja muutmist ja teeb seda aastaid. Tõepoolest, kuna uusi julgeolekuohte, nagu terrorism, tekib järjest juurde, esitab see uue väljakutse Europolile ning eeldab uut lähenemisviisi.
<P>
Siit tuleneb ka otsuse olulisus ning Europoli ei tule asetada samadele alustele Eurojusti ja Euroopa Politseikolledžiga, vaid tema toimet tuleb muuta tõhusamaks, laiendades tema volitusi kuritegevusele, mis ei ole otseselt seotud organiseeritud kuritegevusega, ja tagades tema meetmete suurema paindlikkuse. Samal ajal tuleb tagada suurem läbipaistvus ning demokraatlik ja kohtulik kontroll.
<P>
Seega toetan hr Díaz de Mera raportit ning tema esitatud olulisi muudatusettepanekuid, eelkõige just andmekaitse küsimuses. Soovin avaldada kiitust raportöörile ning väljendada solidaarsust koostatud suurepärase raporti suhtes ja tema isiku suhtes, eelkõige kuna osa liikmeid püüdsid õigustamatult tema töö olulisust vähendada, tõstatades riiklikke probleeme, millele on andnud põhjaliku vastuse Hispaania Ülemkohus.
<SPEAKER ID="278" NAME="Marek Aleksander Czarnecki" AFFILIATION="UEN">
- (PL) Euroopa politseiameti peamine ülesanne on liikmesriikide, rahvusvahalise organiseeritud kuritegevuse vastase võitluse ja ennetusega tegelevate ametiasutuste tegevuse ja koostöö tõhususe edendamine. Kõnealuse agentuuri ülesanne on anda panus Euroopa Liidu õiguskaitse valdkonda, mis käsitleb kuritegevust. See teema muutub järjest olulisemaks uute pidevalt tekkivate kuritegevuse liikide ja terrorismiohu valguses.
<P>
Olude sunnil peame laiendama Europoli volitusi ning kohandama tema tegevuse põhimõtteid paindlikumate mehhanismide kehtestamise kaudu. Raportööri esitatud agentuuri jaoks on aga vaja viivitamata kehtestada Europoli ja isikuandmete kaitse demokraatliku järelevalve üksikasjalikud põhimõtted.
<SPEAKER ID="279" NAME="Athanasios Pafilis" AFFILIATION="GUE/NGL">
- (EL) Proua president, oma ettepanekus Euroopa politseijõudude loomise kohta tahab komisjon muuta Europoli riikidevahelisel lepingul põhinevast ametist Euroopa Liidu institutsiooniliseks ametiks. Arvan, et see näitab, kui ulatuslikud on Europoli politseioperatsioonid ning osutab kogu Euroopa Liidu jõustamisraamistiku ja -mehhanismide üleüldisele tõhustamisele.
<P>
Kaks asja kasvavad Euroopa Liidus kiiresti: äriühingute kasum ja kapital ning jõulised jõustamismehhanismid. Me oleme katnud oma kodumaad politseijõudude ja jõustamismehhanismidega ning nüüd toimub sama ka ELi tasandil.
<P>
Kõnealune areng laiendab ka Europoli tegevusala ning lisab tema pädevusse kõik karistatavad teod. Ta omandab õiguse sekkuda isegi liikmesriikide küsimustesse, mis käsitlevad olulisi, avalikku korda mõjutavaid rahvusvahelisi sündmusi, nagu rahvusvahelised meeleavaldused. Koos tohutute SIS II ja VIS infosüsteemide jms kasutatakse Europoli infosüsteemi, et säilitada nii kogu Euroopa Liidu töötajate isikuandmed kui ka andmed poliitiliste, ametiühingu ja sotsiaaltegevuse ning isiklike veendumuste kohta. Neid andmeid ei vaheta omavahel mitte ainult ELi liikmesriikide julgeoleku- ja salateenistused, vaid ka üksikisikud, nagu Iraagis tegutsevad sõltumatud palgamõrtsukad.
<P>
Väited, et Europoli muutmine on tingitud demokraatlikust arengust, on enesepetmine või parimal juhul on need väited naiivsed. Miks? Sest tegelikult ei ole võimalik kontrollida Europoli kättesaamatut kindlust või piirata tema sunnitegevust. Veelgi enam, paljud inimesed on pööranud tähelepanu Europoli politseiametnike puutumatusele ja riikliku kontrolli puudulikkusele. Sellel põhjusel oleme me kindlalt ettepaneku vastu.
<SPEAKER ID="280" NAME="Nils Lundgren" AFFILIATION="IND/DEM">
(SV) Proua president, oleme loonud kaupade, teenuste, kapitali ja inimeste vaba liikumise ühisturu. Peaaegu kõik on nõustunud osalema Schengenis. Kõik piirikontrollid ELis on praktiliselt kaotatud. Liberaalsest seisukohast lähtudes on see tohutu samm edasi. Me ei pea enam seisma ametniku ees, müts käes, kui soovime õppida, töötada, reisida või saada tervishoiuteenust teises ELi liikmesriigis.
<P>
Samas on aga vabadusel ka puudused. Kui piirikontrolli enam ei ole, on organiseeritud kuritegevuse tegutsemisvabadus tohutu. See on hõlbustanud uimastikaubandust, varastatud kaupade vahetust ja salakaubandust. Mõnikord kasutatakse organiseeritud kuritegevuse laienemist ELi vajalikkuse tõestamiseks. See on veider. Kõnealust laienemist soodustab Euroopa Liit ning see on hind, mis tuleb maksta suurema vabaduse ja heaolu eest. Kui kõrge see hind on? Politseivahendeid tuleb riiklikul tasandil tõepoolest suurendada 1-2 % võrra SKTst, et pöörata kõnealune nähtus vastupidises suunas. Selline riiklike vahendite suurendamine on kõige olulisem ning võib-olla ainus viis ausa, sündsa Euroopa taastamiseks.
<P>
Raportöör soovib anda võimu politsei üle Brüsselile. Europol peaks saama ELi ametiks, mida rahastatakse ELi eelarvest. Ta kajastab puudulikult puutumatuse ja demokraatliku legitiimsuse küsimusi. Seega peame kõnealuse raporti tagasi lükkama, keskenduma riiklike politseivahendite suurendamisele ning Europol peaks jääma koostööametiks, mis toimib valitsustevaheliste eeskirjade alusel.
<SPEAKER ID="281" NAME="Fernand Le Rachinel" AFFILIATION="NI">
(FR) Proua president, daamid ja härrad, kõnealuse raporti eesmärk ei ole muu, kui anda Euroopa politseiametile Europolile uus staatus, muutes tema kehtivat õiguslikku alust.
<P>
Tõepoolest, eesmärk on asendada 1995. aastal liikmesriikide poolt vastuvõetud Europoli konventsioon nõukogu otsusega, mis muudab ameti valitsustevahelisest organist Euroopa Liidu agentuuriks, mida rahastatakse ühenduse eelarvest ja millele kehtivad Euroopa Ühenduste ametnike personalieeskirjad. Põhjused selliseks staatuse radikaalseks muutuseks on Europoli volituste laiendamine organiseeritud kuritegevuse valdkonnast kaugemale ja liikmesriikide võimetus käsitleda neid uusi ja ulatuslikke eesmärke piisavalt. Kõnealuseid eesmärke on ilmselgelt parem käsitleda Euroopa Liidu tasandil, nagu nõukogu meile kinnitab.
<P>
Kuid see on vaid ettekääne. Tegelikult oleme juba seotud Lissaboni lepingu nõuete ja rakendamisega ning kõnealune leping viib peaaegu kogu justiits- ja siseküsimuste poliitika ministrite nõukogu enamushääletuse valdkonda. Seni on justiits- ja politseikoostöö valdkonnad nõudnud ühehäälsust. Tegelikkuses on meie riiklikud ja Euroopa liidrid läbi viimas institutsioonilist reformi, mille eesmärk on saavutada riigiülesem ja bürokraatlikum mudel.
<P>
Needsamad reformid sisalduvad Lissaboni lepingus, mis Prantsuse ja Hollandi referendumitel 2005. aasta mais ja juunis tagasi lükati. Inimesi on petetud, eksitatud ja neid on koheldud põlgusega. Euroopat ei saa ehitada tema kodanike tahte ja riikide tegelike olude vastaselt ning on viimane aeg, et meie üleeuroopaline poliitiline klass seda mõistaks ning laseks Euroopal ennast ise ehitada riikide ja inimeste õiguste alusel identiteedile, suveräänsusele, vabadusele ja julgeolekule.
<SPEAKER ID="282" NAME="Margaritis Schinas" AFFILIATION="PPE-DE">
- (EL) Proua president, eelarvekomisjoni ja Euroopa Parlamendi liikmena, kes on pärit piirkonnast, mis jääb Euroopa Liidu välispiiri äärde, soovin ma rääkida kolmest tähelepanekust.
<P>
Esiteks eeldab Europoli muutmine ühenduse agentuuriks, et saame rohkem kasu tema tööst. Tahame, et ühenduse Europol oleks tõhusamalt esindatud piirkondades, kus me seda vajame - Balkanil, võitlemas organiseeritud mafia vastu - ja mitte kontoris ja kabinetis.
<P>
Teiseks, ühenduse Europoli raamistikus peavad riiklikud politseijõud järk-järgult üle saama umbusaldusest üksteise vastu. Liikmesriikide politseijõud peavad õppima piiriüleselt ja riiklikke prioriteete kõrvale jättes koostööd tegema. Europoli muutmine ühenduse agentuuriks võimaldab seda.
<P>
Kolmandaks, mis on kõige olulisem, oleme pühendanud palju aega kõnealuse dokumendi institutsioonilisele mõõtmele. Ma soovin avaldada raportöörile Díaz de Mera García Consuegrale täielikku toetust, kuna ta valis praktilised ja realistlikud lahendused. Me ei saa halvata kogu protsessi kuni aastani 2009, kui me ootame täiuslikku institutsioonilist lahendust, ega saa jätkata teoloogilisi arutelusid, kui olud nõuavad praktilisi lahendusi. Nüüd on tulnud aeg tegutseda ja seda me tegema peamegi. Eespool nimetatu taustal soovin avaldada oma täielikku toetust raportööri esitatud lähenemisviisile ning loodan, et kõnealune arutelu on esimene etapp loomaks tõeline Euroopa Ühenduse politseiamet, mis on võimeline probleeme käsitlema.
<SPEAKER ID="283" NAME="Georgios Georgiou" AFFILIATION="IND/DEM">
- (EL) Proua president, peame veel kord tervitama kõnealuse suure Europolina tuntud politseiorgani väljatöötamist. Oleme seda teinud alates 1992. aastast. Amet on oma töös olnud tulemuslik. Arvan, et uus vorm, mida me talle anda püüame, toob kaasa probleeme, kui pidada silmas, et Briti politseiametnikud töötaksid Pariisis ja Kreeka politseiametnikud Berliinis. Peame leidma sellele lahenduse, kuid usaldamatuse probleem politseiametite vahel on alati olemas.
<P>
Tervitan hr Díaz de Mera García Consuegra põhjalikku tööd. Kui peame piirama Europoli tegevust terrorismi teemaga, peab ta muu kuritegevuse seast leidma tegeliku terrorismi, mitte töötama välja mehhanisme, mis terrorismi jälile saamise asemel piiravad ja ahistavad Euroopa kodanike poliitilisi ja inimõigusi.
<SPEAKER ID="284" NAME="Hynek Fajmon" AFFILIATION="PPE-DE">
(CS) Proua president, daamid ja härrad, olen veendunud, et Europoli õigusliku aluse muutmine, mida me praegu arutame, ei ole samm õiges suunas. Europol toimib praegu tõhusalt ega vaja oma staatuse muutumist. Politseitöö on liikmesriikide pädevuses ja seega lasub peamine vastutus selle töö eest, loogiliselt ja õigustatult, riikide valitsustel, mida kontrollivad riikide parlamendid. Seda lähenemisviisi austatakse muuhulgas isegi Schengeni koostöös, milles Tšehhi Vabariik osaleb alates eelmise aasta lõpust. Politseikoostöö Eli tasandil toimub seega loogiliselt valitsustevahelisest lähenemisviisist lähtudes. Komisjon tahab nüüd kõrvale jätta selle õige ja loogilise lähenemisviisi ning muuta Europol tegelikult uueks agentuuriks, mis on Euroopa institutsioonide alluvuses. Samas ei ole agentuuri töövorm Europolile sobiv ega too märkimisväärset kasu. Riikide siseministrid saavad Europoli järjest vähem kontrollida, kuid see ei too kaasa edusamme kuritegevuse vastases võitluses. Arvan, et kõigepealt tuleks õigesti ja demokraatlikult ratifitseerida Lissaboni leping, mis samuti käsitleb Europoli õiguslikku alust. Alles pärast seda saab alustada läbirääkimisi õigusliku aluse võimaliku muutmise kohta. Seetõttu hääletan raporti vastu.
<SPEAKER ID="285" NAME="Alexander Stubb" AFFILIATION="PPE-DE">
Proua president, näitamaks, et PPE-DE fraktsioon on mitmekesine, ei ole ma eelkõnelejaga absoluutselt nõus ning soovin õnnitleda raportööri suurepärase raporti puhul.
<P>
Arvan, et kõnealune raport on väga hea kolmel põhjusel. Esimene põhjus seisneb Europoli volituste laiendamises. Kõnealune laiendamine lisab institutsiooni ühenduse eelarvesse, loob asutuse ning laiendab tema volitusi organiseeritud kuritegevuse valdkonnast kaugemale. Ma arvan, et see on väga oluline samm.
<P>
Teine põhjus seisneb asjaolus, et see nõuab suuremat paindlikkust. Ei pea olema Sherlock Holmes mõistmaks, et kui organisatsioon on asutatud 1995. aastal ja selle konventsioone on muudetud kolm korda ajavahemikus 2000-2003 ning kõnealused muudatused jõustuvad alles 2007. aastal, siis see organisatsioon ei toimi. Ta ei ole piisavalt paindlik. Peame edendama paindlikkust ning arvan, et see on ka raporti eesmärk. Maailmas ei ole midagi konservatiivsemat kui siseministeerium või politseiasutus ning arvan, et oleme seda kogenud EUROPOLi näol.
<P>
Kolmas põhjus seisneb selles, et raport laiendab riigiüleseid ja ühenduse õigustiku tegureid ning vähendab riikidevahelisi tegureid. See edendab kohtulikku kontrolli ja demokraatiat, mis on valdkonnad, kus tuleb koostööd teha. Mida rohkem saavad inimesed vabalt liikuda, mida suurem on Schengeni ala, seda suurem on rahvusvaheline kuritegevus ja seda rohkem peame tegema koostööd Euroopa tasandil ning arvan, et kõnealune raport on õige samm selles suunas.
<SPEAKER ID="286" NAME="Javier Moreno Sánchez" AFFILIATION="PSE">
(ES) Proua president, väike selgitus minu poolt. Nagu meie fraktsiooni koordinaator ütles, arvame meie, sotsialistid, et raportöör ei ole kõige sobivam inimene koostama justiits- ja politseikoostööd käsitlevat raportit.
<P>
Tõsi on, nagu hr Coelho ütles, et ülemkohus lõpetas juhtumi, kuid küsimus on eetikas ja poliitilises väärikuses.
<P>
Ma selgitan. Soovin täpsustada, et raportöör keeldus Hispaania õigussüsteemiga koostööd tegemast ning teda trahviti selle eest. Tegemist ei olnud tühise küsimusega: see oli kohtuistung terroristide üle, keda süüdistati Euroopa Liidus kõige kohutavamate rünnakute toimepanemises.
<P>
Seega arvame, et kooskõlalisuse huvides ei saa inimene keelduda koostööst õigussüsteemiga Hispaanias ja seejärel õpetada Euroopat, kuidas liikmesriigid peaksid omavahel politsei- ja justiitsküsimustes koostööd tegema.
<SPEAKER ID="287" NAME="Geoffrey Van Orden" AFFILIATION="PPE-DE">
Proua president, kõnealuses arutelus oleme kuulnud tavapärast koostöö ja lõimumise segiajamist. Toetan neid, kes on väljendanud muret ELi püüdluste pärast laiendada Europoli õigusi ja pädevust. Loomulikult vajame tõhusat koostööd politsei ja julgeoleku vahel. Arvan, et operatiivtasandil on meie koostöö olnud alati hea, kuid seda saab ka alati tõhusamaks muuta. Minu kogemused Europoli kohta näitavad - ma olen arvatavasti üks vähestest liikmetest saalis, kes on Europolis olnud mitmel korral -, et enamik selle tegevusest on kahepoolne, mis näitab, et väide teistsuguse olulise rolli kohta ei pea paika.
<P>
Vajadus koostöö järele ei tähenda Euroopa Liidu sekkumist, see on vaid osa ELi poliitilise lõimumise laiemast küsimusest.
<SPEAKER ID="288" NAME="Charles Tannock" AFFILIATION="PPE-DE">
Proua president, olen nõus kolleegi Geoffrey Van Ordeniga ning oma eelmise kolleegiga Tšehhi Vabariigi erakonnast ODS. Ma ei jaga hr Stubbi arvamust. Olen samuti murelik, et Europoli tahetakse muuta riigiüleseks iseseisvaks Euroopa Liidu FBI-sarnaseks organisatsiooniks ning arvan, et paljud minu valijad Ühendkuningriigist ei toetaks seda samuti.
<P>
Sarnaselt kolleegidega toetan riikidevahelist koostööd politsei-, luure- ja julgeolekuküsimustes, eelkõige seoses järjest kasvavate probleemidega, mis käsitlevad rahvusvahelist organiseeritud kuritegevust, terrorismi jne. Europolil on juba üsna ulatuslikud volitused inimkaubanduse valdkonnas, kuid meil ei ole vajadust Europoli õigusi veelgi laiendada. See peaks olema asutus, mis kontrollib näiteks teabevahetust ning loob usaldust riiklike politseijõudude ning meie julgeoleku- ja luureteenistuste vahel. Paljude liikmesriikide traditsiooniliste õiguskaitseasutuste poolt on tunda umbusaldavat suhtumist. Europol peaks täitma koordineerivat rolli ning talle ei tohiks anda eriõigusi. Eelkõige olen aga asjaolu vastu, et ELi politseinikud omavad liikmesriikides vahistamisõigust.
<SPEAKER ID="289" NAME="Alexander Stubb" AFFILIATION="PPE-DE">
Proua president, ma ei suuda vastu panna kiusatusele vastata kolleegidele hr Van Ordenile ja hr Tannockile. Me ei ürita luua USA FBI-sarnast organisatsiooni, meie eesmärk on tõhusam, läbipaistvam, paindlikum politseikoostöö, mis toimiks hästi. Praegu meil seda ei ole ning seda me püüamegi saavutada.
<P>
Ma ei soovi sekkuda Ühendkuningriigi-sisesesse arutellu ega tekitada paanikat, et me loome FBI-sarnast Euroopa politseiasutust, millel on ulatuslikud volitused tulla teie koju ja teid vahistada. See ei ole meie eesmärk. Soovime, et politseikoostöö kolmanda samba raames toimiks tõhusamalt. See on kõik.
<SPEAKER ID="290" NAME="Janez Lenarčič">
eesistuja. - (SL) Lubage mul lisada paar tähelepanekut äärmiselt huvitavasse arutellu, milles mul on au osaleda.
<P>
Minu esimene tähelepanek on seotud nõukogu hoiakuga arvukate muudatusettepanekute suhtes, kuigi ma ei saa nõukogu arvamust siinjuures veel avaldada. Nagu sissejuhatuses öeldi, arutab nõukogu veel kõnealust otsust ja jätkab arutelu selle raames pärast muudatusettepanekuid. Samas saan ma öelda eesistujana, et me püüame saavutada üksikasjalikku ja kõikehõlmavat arutelu, et kõik muudatusettepanekud heaks kiita. Samuti püüame saavutada seda, et võimalikult paljud neist lisatakse otsuse teksti. Ma ei saa rohkem lubada. Nagu teame, eeldab otsuse kinnitamine praegu veel kõigi liikmesriikide nõusolekut.
<P>
Sellega jõuan oma järgmise tähelepaneku juurde, mis käsitleb läbivaatamisklauslit. Sellekohast nõukogu arvamust ei ole veel samuti, kuid usun, et nõukogu nimel võin avaldada kahtlust, kas sellise õigusakti teksti pannakse sisse kõnealused mehhanismid, mida tuleks automaatselt kohaldada pärast Lissaboni lepingu jõustumist. Lissaboni leping ei ole veel jõustunud. Selle jõustumine sõltub riikide parlamentidest ja vähemalt ühel juhul hääletajatest.
<P>
Arvan, et kõnealuse mehhanismi kaasamisega sellisesse õigusakti ei hõlbusta me selliste õigusaktide heakskiitmist, veelgi enam, me ei hõlbusta praegu toimuvat ratifitseerimisprotsessi. Arvan, et kõnealune küsimus sai rahuldava lahenduse Lissaboni lepingule lisatud deklaratsioonis nr 50.
<SPEAKER ID="291" NAME="Alexander Alvaro" AFFILIATION="ALDE">
- (DE) Proua president, kuna mulle näib, et minister on valesti aru saanud, siis võtsin endale vabaduse selgitada lühidalt asjaolu, et läbivaatamisklausel ei ohusta ega mõjuta mingil viisil lepingu ratifitseerimist, vaid tagab, et pärast ratifitseerimist käsitleb parlament veel kord Europoli raportit. Pärast teiste alaliste esindajatega arutamist ei näi mulle, et seda tajutakse üldiselt ohuna.
<SPEAKER ID="292" NAME="Franco Frattini">
komisjoni asepresident. - (IT) Proua president, daamid ja härrad, suur tänu teile kõigile panuse eest. Ma räägin väga lühidalt.
<P>
Kõigepealt vastan ma üldiselt kõigile neile, kes on avaldanud kahtlusi Europoli tugevdamise vajaduse järele ja kes rääkisid inimeste tahtest ja kodanike murest. Ma soovin öelda, et kui on teema, mida suur enamik Euroopa kodanikest kardab seoses kurjategijate vaba liikumisega ja millega seoses palutakse suuremat turvalisust, siis on selleks teemaks politseikoostöö. See on teema, millest palju on räägitud ja, nagu hr Stubb ütles, mida vabamaks on muudetud inimeste liikumine, seda enam on vaja Euroopa tasandil koordineerimist ja tegevust seoses riigiülese kuritegevusega ja seega ei ole Euroopa agentuur bürokraatlik organ, vaid kiire, tõhus operatiivvahend.
<P>
Seetõttu olen veendunud, ja seda mitte ainult sellepärast, et ettepaneku esitasin mina, vajaduses võtta kõnealune otsus vastu kiiresti, nagu soovib eesistujamaa Sloveenia. Käsitledes muudatusettepanekuid, siis ma juba nimetasin hr Alvaro esitatud muudatusettepanekut. Soovin teile meelde tuletada, et praeguse kolmanda samba sujuva toimimise regulaarse järelevalve idee on sätestatud deklaratsioonis nr 50, mida äsja mainiti. Mida see ütleb? See ütleb, et komisjon teeb pärast Lissaboni lepingu jõustumist, iga üksikjuhtumit eraldi käsitledes ja kui olud on sobivad, ettepaneku vaadata läbi dokumendid, mis kuuluvad praegu kolmanda samba alla, et muuta need dokumentideks, mille üle on parlamendil täielik kaasotsustusõigus ja mida parlament minu arvates õigustatult taotleb. Seega on vahend selle eesmärgi saavutamiseks olemas.
<P>
Võib-olla on see kõnealuse dokumendi ajapiirang, mis tekitab mulle isiklikult probleeme, kuid soovin küsida, ja selles küsimuses eelarvamuseta, et kas on soovitav kavandada niisuguse dokumendi nagu Europoli otsus läbivaatamist, kui dokument ei ole veel jõustunud? Ma küsin selle küsimuse, sest kui me võtame otsuse vastu enne Sloveenia eesistumisperioodi lõppu juunis 2008, jõustuks see jaanuaris 2010. Kas ma saame kavandada dokumendi läbivaatamist praegu, kui ta alles jaanuaris 2010 kehtima hakkab?
<P>
Samas, kui dokument on hakanud kehtima ja siis tekivad küsimused ebapiisava demokraatliku kontrolliga seoses, oleks see suurepärane alus Euroopa Komisjonile kohaldada deklaratsiooni nr 50 ning viia dokument kolmandast sambast uude süsteemi. Üks põhjus, miks ma selle näite toon, on asjaolu, et me ei saa eirata parlamendi vajadust demokraatliku kontrolli järele, kuid ilmselt on see rangelt kohustusliku läbivaatamiskorra viis ja ajapiirang, mis meile probleeme tekitab.
<SPEAKER ID="293" NAME="Agustín Díaz de Mera García Consuegra" LANGUAGE="ES">
Proua president, enne kui te hakkate aega arvestama, soovin, et kaaluksite järgmist asjaolu: palun andke mulle aega kaks minutit, millele mul õigus on, et vastata kõigi kolleegide, nõukogu ja komisjoni headele soovidele, kuid, proua president, palun siiralt, et annaksite mulle veidi rohkem aega, et saaksin vastata tõsistele, õigustamatutele, minu kohta esitatud väidetele. Kas ma võin loota teie mõistmisele, proua president? Suur tänu!
<P>
Olen tänulik peaaegu kõigile oma kolleegidele, ja ma soovin rõhutada sõna peaaegu, nende panuse eest, ning see on minu jaoks väga oluline. Soovin öelda, et siinjuures väljendatud tähelepanekud ei ole vaid raportööri mured, vaid ka kogu parlamendi mured. Mul oli heameel kuulda, kui vastutulelik on nõukogu, samuti kompromissi käsitlevaid sõnu ning asepresident Frattini selgitusi.
<P>
Seega soovin tänada kaasliikmeid, kes austasid mind toetusega, ja ka neid, kes austasid kriitikaga. Ei tohiks unustada, et ma olen olnud seitseteist aastat parlamendiliige ja olen seda tänini ning et ma olin Hispaania Kuningriigi politsei peadirektor kaks aastat. Ma olin. Seega on mul võimalik mõista asja mõlemat külge.
<P>
Nõukogu eesistuja, seetõttu soovin veel kord rõhutada meid murelikuks tegevaid asjaolusid - me ei suuda kuritegevusega üksi võidelda. Kuritegevus on riigiülene. Kuritegevus ei tunne riigipiire ning meie politseijõud, mis on riiklikud, vajavad Euroopa vahendit, mis neid toetaks ja tugevdaks. Mitte sellist, mis nende tööd segaks või sellega kattuks, vaid sellist, mis neid toetaks ja tugevdaks.
<P>
Tagatised on meie jaoks äärmiselt olulised. Meie jaoks on väga oluline toetada ja tugevdada Europoli, kuid kolme kriteeriumi alusel: usaldus, kontroll ja tagatised. See on loomulikult esile toodud ka raportis ning seda väljendasid ka kaasliikmete seisukohad.
<P>
Kolmanda samba raamotsuse andmekaitse kehtima hakkamine võimalikult kiiresti on meie jaoks oluline. Meie jaoks on äärmiselt tähtis, et parlamendil oleks kontroll ning samuti on oluline võidelda otsustavalt ja kindlameelselt organiseeritud kuritegevuse vastu.
<P>
Nüüd, proua president, soovin vastata teisele, tunduvalt ebamugavamale küsimusele tehtud vihjete tõttu. Hr Moreni ei austa kohtu otsust. Hipaania Kuningriigi Ülemkohus ja Hispaania Kuningriigi Ülemkohtu prokurör ütlesid minu kohtuasjale viidates järgmised sõnad - ma ei tea, kas teile tõlgitakse õigesti, kuid nad ütlesid täpselt need sõnad: mitte mingisugust kuritegu.
<P>
Kahjuks ei ole mõnel inimesel, nagu hr Moreno, olnud ega ole intellektuaalset ega moraalset austust vabandada selle eest, et nad levitavad jutte, mida nad ei peaks tegema. Hr Moreno on siinjuures tavapäraselt uimastanud parlamenti küsimustega, millel ei ole raportiga või kõnealuse teemaga vähimat seost.
<P>
Ta räägib moraalist ja väärikuse puudumisest. Ebamoraalne ja vääritu on mitte austada kohtu otsust ning lisaks sellele süüdistada alusetult nende puudumises kolleegi, kellel on nii väärikus kui ka moraal. Ma ei ütle, et hr Moreno on vääritu või ebamoraalne, kuid ma soovin öelda, et kõnealune käitumine on vääritu ja ebamoraalne.
<P>
Ennast kaitstes tahan öelda, et ma sooviksin mõelda, et need ei ole tema enda mõtted, vaid et tal oli jultumust käituda sõnumitoojana. Miks? Et põhjendamatult diskrediteerida ja võib-olla püüda asjatult saada tähelepanu Hispaania ajakirjanduses.
<SPEAKER ID="294" NAME="President">
(FR) Arutelu on lõppenud.
<P>
Hääletus toimub neljapäeval, 17. jaanuaril 2008.
