<CHAPTER ID="020">
Üheminutilised sõnavõtud (kodukorra artikkel 150)
<SPEAKER ID="220" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="221" NAME="Jim Higgins" AFFILIATION="PPE">
(GA) Lugupeetud juhataja! Surma ja raskete vigastustega lõppevate liiklusõnnetuste arvu oluline vähendamine ja maanteeohutuse parandamine peavad olema Euroopa Liidu eesmärgid.
<P>
Ma ei ole nõus, et Euroopa juhiloa jõustamiseks tuleb oodata aastani 2033. Praegu on olemas ainult juhiloa Euroopa vorm, kuid mida selle all tegelikult mõeldakse?
<P>
Me soovime maanteede kasutajaid kaitsta ning kui meil on poliitilist tahet, usun kindlalt, et praegu kasutatav tänapäevane tehnoloogia võimaldab meil lühendada direktiivi 2006/126/EÜ jõustamisaega. See on äärmiselt vajalik, me ei saa enam kauem oodata. Komisjon peab selles suhtes midagi konkreetset ette võtma.
<SPEAKER ID="222" NAME="Alajos Mészáros" AFFILIATION="PPE">
(HU) Lugupeetud juhataja! Ma usun sellistesse ühistesse euroopalikesse väärtustesse nagu demokraatia, vabadus, solidaarsus ja kristlikud ideaalid. Neile oli pühendunud ka krahv János Eszterházy, Slovakkia ja Ungari poliitik, kelle kommunistid 1947. aastal valesüüdistuste põhjal süüdi mõistsid ja kes suri 1957. aastal märtrisurma Mírovi vanglas. Oma muude lugematute teenete juures oli ta ainuke poliitik, kes parlamendiliikmena mõistis hukka juutide deporteerimise ja hääletas 1942. aastal fašistliku Slovakkia parlamendis selle vastu. Tema ainus süü oli selles, et ta seisis vankumatult Slovakkia ungarlaste eest, keda sarnaselt saksakeelsete kodanikega massiliselt laimati, kellelt võeti ära kodumaa ja asustati Beneši häbiväärsete dekreetide alusel ümber. Euroopa Liidul peaks olema häbi, et need ebainimlikud riiklikku vägivalda seadustavad dekreedid on ikka veel jõus ning János Eszterházy ja sadade tuhandete teiste inimväärikusest ilma jäetud kodanike rehabiliteerimine viibib ikka veel. Pöördun austatud kolleegide poole palvega hoolida rohkem meie ühistest euroopalikest väärtustest.
<SPEAKER ID="223" NAME="George Sabin Cutaş" AFFILIATION="S&amp;D">
(RO) Austatud juhataja! Sel aastal Transilvaanias Ungari ekstremistide korraldatud separatistide meeleavaldustel Ungari rahvuspüha tähistamiseks ilmnes murettekitavat äärmuslust, seda eriti seoses Ungari riigi kõrgete esindajate ja Euroopa Parlamendi asepresidentide toetuse ja avaldustega.
<P>
Ungari 15. märtsi pidustused kahjustavad aasta-aastalt rumeenlaste ja ungarlaste head üksteisemõistmist. Väljakutsuvad teod, nagu saatsid viimati korda Ungari äärmuslased, kui nad poosid sümboolselt üles Transilvaania rumeenlaste 1848. aastal rahvuslike õiguste eest peetud võitluse kangelase, ainult ohustavad sellises olukorras rahulikku kooseksisteerimist.
<P>
Mõistan sellised ekstremismiilmingud kindlalt hukka. Palun Rumeenia võimude poliitilist osavõttu õiguslike meetmete rakendamiseks. Samuti on mul palve Euroopa foorumitele võtta meetmeid etnilise vaenu ja territoriaalse separatismi laienemise peatamiseks piirkonnas, kus on ainulaadne võimalus parandada minevikuhaavu Euroopa väärtuste abil.
<SPEAKER ID="224" NAME="Alexander Mirsky" AFFILIATION="S&amp;D">
. Lugupeetud juhataja, soovin esitada teile küsimuse. Kas teie arvates on võimalik sulgeda Belgias prantsuse koole? Või, ütleme, Prantsusmaal saksa koole? Teil on õigus: ei ole võimalik. Siiski on see võimalik Lätis, kus üle kahe viiendiku elanikkonnast kõneleb vene keelt. Läti parlament, rahvuslased ja fašistid soovivad praegu korraldada referendumi vene koolide sulgemise kohta Lätis. Samal ajal saabub Lätisse OSCE rahvusvähemuste ülemvolinik Knut Vollebaek ning teatab, et ta võib olla uhke Lätis toimuva lõimumise üle. Arvate, et ma naljatan? Eksite. Pealegi, mis teie arvates juhtub, kui vene koolid Lätis suletakse? Ütlen teile: Lätis puhkeb kodusõda. Kui Euroopa Parlament ei reageeri sellele silmanähtavalt äärmuslikule algatusele täna, siis homme võib juba olla liiga hilja. Aitäh!
<SPEAKER ID="225" NAME="Izaskun Bilbao Barandica" AFFILIATION="ALDE">
(ES) Austatud juhataja! Jaapani tuumakriisi ei tohi kasutada manipulatsioonideks. Üldsus ootab, et me vastaks ja tegutseks. Esimese asjana tuleb teha kiiresti ja läbipaistvalt etteteatatud ohutuskatsed ning nõuda riikidelt vananenud ja ohtlike tuumajaamade sulgemist. Esimene kontroll tuleks teha esimese põlvkonna rajatistes, mis kasutavad Fukushimaga sama tehnoloogiat. Nende kasulik tööiga hakkab lõppema ja nad on tehniliselt vananenud.
<P>
See ajendab mind paluma teilt toetust Baskimaa kõikide asutuste palvele sulgeda kiiremas korras üks selline rajatis: Santa María de Garoña tuumaelektrijaam. Sellest 80 km raadiuses elab üle kahe miljoni inimese. Peale selle tuleb pöörata suuremat tähelepanu ennetusele linnaplaneerimisel ja kodanikukaitsel, panustada rohkem tööd ohutusele, pidades silmas kohti, kuhu sedalaadi objekte otsustatakse ehitada, ning Euroopa protokolli kavandamisele, et võimaldada tõhusate, hästi korraldatud ja kiirete ühismeetmete võtmist laiaulatuslike katastroofidega toimetulekuks.
<SPEAKER ID="226" NAME="Marian Harkin" AFFILIATION="ALDE">
Lugupeetud juhataja! Komisjoni peasekretär Catherine Day kirjeldas hiljuti Iiri pankade päästekava kui karmi, aga jätkusuutlikku. See pole päästekava, vaid väljamüük - Euroopa Liidu pealekäimisel toimuv väljamüük võlakirjaomanikele - eelis- või mitte-eelis-, tagatud ja eritagatiseta võlakirjade omanikele - igat liiki võlakirjaomanikele, samal ajal kui Iiri maksumaksjad võtavad oma õlule talumatu võlakoorma.
<P>
Pankade päästekava läheb maksma 70 miljardit eurot, rääkimata 200 miljardi euro suurusest erakorralisest toetusest Euroopa Keskpangalt. Kuidas peaks 4,4 miljoni elanikuga väike saar selle hullumeelsusega toime tulema? Et panku päästa, tuleb iga Iirimaa mehe, naise ja lapse võlakoorma suuruseks ligikaudu 160 000 eurot, ja seda intresse arvestamata. Väike võrdlus: kui 62 miljoni elanikuga Prantsusmaa seisaks silmitsi samaväärse pangakriisiga, oleks Prantsuse kodanike võlg triljon eurot. Kas komisjon kirjeldaks seda kui karmi, aga jätkusuutlikku?
<P>
Lõpuks eksis Catherine Day ka siis, kui ütles, et tegemist pole euro kriisiga. Kui Euroopa Komisjon seda ei tunnista ja vastavalt ei tegutse, on euroala tulevik trööstitu, ning seda mitte ainult Iirimaal.
<SPEAKER ID="227" NAME="Oriol Junqueras Vies" AFFILIATION="Verts/ALE">
(IT) Lugupeetud juhataja, austatud parlamendiliikmed! Praeguses rahvusvahelises majanduskriisis ilmutab Kataloonia väga positiivseid märke, nagu seda on 16protsendine ekspordi kasv eelmisel aastal. Kuid on ka väga negatiivseid ilminguid, näiteks üle 40 protsendi ulatuv noorte töötus.
<P>
Raskuste üheks peamiseks põhjuseks on maksulaekumiste kadu, mida meie riik igal aastal kannab ja mille suurus on üle kümnendiku sisemajanduse kogutoodangust, see on Saksamaa Liitvabariigi rikkamate liidumaade panusest mitu korda suurem näitaja.
<P>
Kataloonia majanduse pitsitamine tabab Lõuna-Euroopa üht peamist majanduse vedurit ning sel põhjusel on tegu kogu Euroopa Liidu probleemiga.
<SPEAKER ID="228" NAME="Janusz Wojciechowski" AFFILIATION="ECR">
(PL) Lugupeetud juhataja! Leedu Vabariik võttis hiljuti vastu haridusseaduse, mille tagajärjel muutuv haridussüsteem tekitab kartust, et paljud - vähemalt pooled ja võib-olla rohkemadki - poola koolid Leedus võidakse sulgeda. See on järjekordne näide sellest, kuidas diskrimineeritakse poola rahvusvähemust, kes on elanud sel maal sajandeid, palju inimpõlvi. Pärast seda, kui keelati poola nimede kirjutamisel poola kirjakuju kasutamine ja poola kohanimede kasutamine, ka isegi karistati poolakate asutusi omaenda keele kasutamise eest, on meil tegu uue diskrimineerimisjuhtumiga, seekord mõjutab see haridust.
<P>
Juhtum on seda kahetsusväärsem, et kahe riigi rahvaste vahel pole mingeid lahkhelisid, siiski tekitavad ja toidavad Leedu võimud vastutustundetult vastuolusid, millel võivad olla äärmiselt ebasoodsad tagajärjed. Oleme mures inimõiguste rikkumise pärast mitmes maailma eri paigas, siiski toimub selline kahetsusväärne areng siinsamas Euroopa Liidus. Euroopa Liidul on viimane aeg seda küsimust lähemalt uurida. See ei ole häbiks mitte üksnes Leedule, vaid Euroopa Liidule tervikuna. Aitäh!
<SPEAKER ID="229" NAME="Kyriacos Triantaphyllides" AFFILIATION="GUE/NGL">
(EL) Austatud juhataja! Türgi peaminister kommenteeris Oomen-Ruijteni raportit Türgi ühinemise edusammude ning teatas, et raport on tasakaalustamata ja et tema isiklikult arvab, et ka selle koostajaid on tasakaalustamata.
<P>
Mõni päev hiljem skandeerisid Türgi Küprose ametiühingujuhid Brüsselis Euroopa Parlamendi ümber kogunedes, et Türgi poliitiline juhtkond ei solva mitte üksnes Oomen-Ruijteni raporti poolt hääletanud Euroopa Parlamendi liikmeid, vaid solvab ka Türgi küproslasi, kes tulid okupeeritud Küproses hulgana välja protestima repressioonide vastu, mida on nende kallal toime pannud 40 000meheline Türgi sõjavägi ja lugematu arv türgi asunikke. Kogunemisel kõneldes ütles Türgi Küprose poliitik Izzet Izcan, et Ankara rikkus Türgi inimeste ümberasustamisega ja kogu demograafilise ülesehituse muutmisega rahvusvahelist seadust, ohustades Türgi küproslaste kestmajäämist, ning rõhutas, et need, kes austavad inimõigusi, nagu ka Euroopa Liit, ei saa taluda selliseid rikkumisi.
<P>
Austatud juhataja, kas meie kui Euroopa Liit sallime selliseid rikkumisi? Palun teil see Türgi küproslaste protest edasi anda nii nõukogule kui komisjonile, et nad saaksid võtta asjakohaseid meetmeid enne, kui on liiga hilja.
<SPEAKER ID="230" NAME="Nikolaos Salavrakos" AFFILIATION="EFD">
(EL) Lugupeetud juhataja! Põhja-Aafrika on Egiptuse, Tuneesia ja Liibüa poliitiliste sündmuste tagajärjel leekides. See kriis tõmbab kaasa teisi riike Lähis-Idas, õnnetuseks poliitiliselt ebakindlate ja ebaselgete tagajärgedega. Samas kokkupõrgetes Ankara ja Iisraeli vahel ning tihedamates suhetes Türgi, Iraani ja Brasiilia vahel on Lääne otsustajad andnud Türgile märkimisväärse autonoomia. Samuti saab Türgi kasu sellest, et ta on suhteliselt sõltumatu USA Lähis-Ida poliitikast ja Euroopa kohustustest, mis tulenevad edasisest Euroopa Liiduga ühinemisprotsessist. Kestab ebastabiilsus endise Jugoslaavia maades, millest saavad õhutust natsionalistlikud rühmitused. Lõpuks, usaldusväärse rahvusvahelise statistika kohaselt tõuseb islamiusuliste arv 2030. aastaks praeguselt 1,6 miljardilt 2,2 miljardini, samal ajal kui Euroopa elanikkond väheneb 50 miljoni võrra.
<P>
Minu küsimus on järgmine: kas Euroopa juhid mõistavad, et Lõuna destabiliseerimisel on ebasoodne mõju nii eurole kui ka Lääne julgeolekusüsteemi geopoliitilisele stabiilsusele?
<SPEAKER ID="231" NAME="Diane Dodds" AFFILIATION="NI">
Austatud juhataja! Kavatsesin rääkida Iiri Vabariigi finantskriisi mõjust Põhja-Iirimaa majandusele. Selle asemel pean siin sügava kahetsustundega teada andma Põhja-Iirimaa politseiteenistuja kalgist ja elajalikust mõrvamisest. Laupäeva pärastlõunal suri kahekümne viie aastane konstaabel Ronan Kerr vabariiklastest terroristide käe läbi.
<P>
Katoliiklik politseinik konstaabel Kerr tapeti tema auto alla plahvatanud pandud lõhkekeha abil laupäeval, kui ta tööle läks. Ta suri kohapeal. Palun, et parlament mõistaks selle julma teo hukka ning nõuaks lõppu Iiri vabariiklike terroristide vägivaldsetele tegudele, millega on plaanis tuua tagasi Põhja-Iirimaa sünged päevad ja kallutada poliitikat kursilt kõrvale.
<P>
Aastast 2007 on dissidentlikud vabariiklastest terroristid pannud politseinike eraautode alla kümneid lõhkekehi. Tuleb tänulik olla, et enamikku neist ei õnnestunud lõhata. Olen kindel, et ka teie ühinete minuga nõudmises, et politseile esitataks kogu informatsioon, mis selle mõrvaga seondub. Kohalikus kogukonnas leidub inimesi, kellel on teavet konstaabel Kerri elajaliku mõrva kohta. Neil tuleb välja ilmuda ja tuua mõrvarid kohtu ette, mitte kurjategijaid varjata. Neil tuleb seda teha meie riigi tuleviku nimel ja austusest vapra politseiametniku ning tema kurvastava ema ja perekonna vastu. Mind vapustab ka lugupidamatus, mida mõni parlamendiliige on selle kõne vastu üles näidanud.
<SPEAKER ID="232" NAME="Konstantinos Poupakis" AFFILIATION="PPE">
(EL) Lugupeetud juhataja! Kui 27 liikmesriiki ratifitseerisid ÜRO puuetega inimeste õiguste konventsiooni, väljendasid nad poolehoidu võrdsetele õigustele, võrdsele kohtlemisele ja võrdsetele võimalustele, kindlustades sellega, et need kodanikud saavad ühiskonnas täielikult osaleda. Nagu me oleme näinud, ei kohaldata seda siiski kõigile. Ligikaudu 30 miljonit pimedat inimest, kes Euroopas elavad, puutuvad oma igapäevastes tegemistes kokku suurte raskustega, näiteks sisseoste tehes peab neid abistama teine inimene, kes ütleks, mis on pakendi sees.
<P>
Seetõttu tahaksin komisjoni paluda alustada ulatuslikke konsultatsioone huvitatud asutustega, et vastu võtta toodete reljeefses punktkirjas märgistamise vabatahtlik süsteem, ning samas paluda oma siinseid kolleege anda sellele oma toetus, kirjutades alla kirjalikule avaldusele nr 14.
<SPEAKER ID="233" NAME="Georgios Papanikolaou" AFFILIATION="PPE">
(EL) Austatud juhataja! Viimase tippkohtumise järeldused olid kõike muud kui rahustavad. Selge säte, mis näeb liikmesriigi abinõuks ette laenu restruktureerimise pärast 2013. aastat, on otse vastupidine võrreldes Euroopa Liidu algse, kriisi puhkemisaegse positsiooniga, mis nägi ette, et laenu restruktureerimist välditakse iga hinna eest. Kreekas on juba puhkenud rahvusvahelisel tasandil nimekate majandusteadlaste ja turgude debatt.
<P>
Mis sundis seda seisukohta muutma? Tehti kõik jõupingutused, ei hoitud rahaga kokku; võib-olla sai meil lihtsalt jaks otsa? Tõde on, et tehtud prognoosid ja ennustused pole leidnud tõestust. Kreeka tagasiminek pole mitte vähenenud, vaid on muutumas hullemaks, valitsuse kulutused on vähenenud 9 protsenti, kuigi neil peaks olema 8,5protsendine kasv, kui toetuda 2011. aastaks ettenähtud memorandumile, ning kõige halvem on töötuse jõudmine 15 protsendini.
<P>
Sellele on ainult üks vastus: kasv. Kas kasvust on mingit märki? Ei ole. Meil on vaja kasvupoliitikat, mitte tagasikäiku ja jutte restruktureerimisest.
<SPEAKER ID="234" NAME="András Gyürk" AFFILIATION="PPE">
(HU) Austatud juhataja! Ungari eesistumisaeg on jõudnud poole peale, nii väärib see tagasivaadet praeguseks saavutatule. Peamine edusamm on see, et hiljuti jõudis nõukogusse põhimõtteline kokkulepe paketis, mis sisaldab kuut seadusandlikku ettepanekut majandusjuhtimise tugevdamise kohta. Uue õigusakti kiire vastuvõtmine parlamendis võib suurel määral parandada Euroopa majanduse konkurentsivõimet. Veebruaris toimunud energeetika tippkohtumine tõi samuti kaasa tõelise läbimurde. Ühise energiaturu tugevdamine ja infrastruktuuri arendamise tulemusena on lõpuks võimalik luua Euroopa ühine energiapoliitika. Lisaks sellele on jõutud väga tähtsatele kokkulepetele ka ühtse põllumajanduspoliitika ja ühtekuuluvuspoliitika vallas.
<P>
Loomulikult on veel ka lahtisi küsimusi, näiteks Euroopa Liidu romasid käsitlev strateegia. Selle strateegia vastuvõtmisega tunnustab EL lõpuks ka ametlikku vastutust romasid puudutava lünga täitmisel. Lugupeetud kolleegid, Ungari edukas eesistumine tähendab ka Euroopa edu. Just sel põhjusel palun teil jätkuvalt toetada oma häälte kaudu ühiste eesmärkide saavutamist. Lugupeetud juhataja, tänan mulle sõna andmast.
<SPEAKER ID="235" NAME="Mairead McGuinness" AFFILIATION="PPE">
Austatud juhataja! Nagu Diane Dodds, kavatsesin minagi rääkida majandusest, kuid noore katoliikliku politseiniku hirmuäratav ja jõhker tapmine Põhja-Iirimaal muutis kahetsusväärselt mu kavatsusi. Arvan, et on oluline, et parlament saaks aru selle Iirimaa saart ja perekonda tabanud tragöödia koletuslikkusest.
<P>
Konstaabel Kerr oli detsembris just lõpetanud oma esmase väljaõppe, ta oli vaid 25aastane, kui tema auto all plahvatas lõhkekeha. Mind liigutasid väga tema ema sõnad eilsel emadepäeval, kui ta soovitas tungivalt mitte lasta katoliiklastel end heidutada ühinemast Põhja-Iirimaa politseiteenistusega ajal, mil me püüuks on, nagu ta ütles, meie maa hüvangut teenivad neutraalsed politseijõud. Ta palus kõigil katoliiklastel end sellest mõrvast mitte heidutada lasta. Ta sõnas, et meil kõigil tuleb esile astuda, meiega tuleb arvestada ja me peame püüdlema võrdsuse poole.
<P>
Viitan taas konstaabli ema sõnadele tema kurvastuses: "Me ei taha uuesti tagasi süngeid hirmu- ja õudusepäevi. Me olime Ronani ja kõige selle üle, mille eest ta seisis, nii uhked. Tehkem nii, et see surm ei oleks asjatu.”
<P>
Mõrva toimepanijad pole veel tegu ikka üles tunnistanud. Neil, kes teavad tapmise toime pannud või teisi seotud isikuid, on kohustus tulla ja anda Põhja-Iirimaa politseile tunnistusi. Euroopa on toetanud rahuprotsessi ning meie kohus on seda jätkata.
<SPEAKER ID="236" NAME="Cătălin Sorin Ivan" AFFILIATION="S&amp;D">
(RO) Lugupeetud juhataja, Rumeenial on seadus, mis sätestab õpetajate palgatõusu, sest see on väga madal. Seadus kiideti heaks ja see läbis Rumeenia parlamendis hääletuse, kuid see on täielikult jõustamata. Tuginedes autoriteetsele õiguslikule hinnangule, saavutasid õpetajad kohtus oma õiguse, ent valitsus pole nõus seadust jõustama. Vastusena kavandab ta uut seadust, mis seab õpetajate palkadele ülemmäära. Vähe sellest, et see ohustab demokraatiat ja riigi demokraatlike institutsioonide niisugune tegutsemine on ebaterve. Tagajärjed ulatuvad kaugemale. Ohus on Euroopa 2020. aasta strateegia tegevuskava.
<P>
Oleme kõik teadlikud, et kriisist toibumiseks ja jätkusuutlikuks toimimiseks vajame haridust ja oskusi. Teadmistel ja teadustööl põhineva majanduse jaoks vajame me väga hästi koolitatud noori inimesi, väga hästi tasustatud õpetajaid ning tugevat ja tõhusat haridussüsteemi.
<SPEAKER ID="237" NAME="Claudiu Ciprian Tănăsescu" AFFILIATION="S&amp;D">
(RO) Lugupeetud juhataja, ebakompetentse valitsemise ja Băsescu-Boci režiimi aetava katastroofilise majandusliku vandalismi poliitika tagajärjel on Rumeenia tervishoiu ja eriti tervisekindlustuse sektor jõudnud vaesuspiirini. Nii selles süsteemis töötavad meedikud kui ka patsiendid, kes peaksid sellest süsteemist kasu saama, on jõudnud seisu, kus nende kohtlemine riivab sündsust ja inimväärikust.
<P>
Sellise olukorra parandamiseks ja heastamiseks on lahendused olemas, ent praegune valitsus ignoreerib neid. Hiljuti loodi perearstide ametiühinguorganisatsioonide ja saadikutekoja tervishoiukomitee koostööks sihtasutused, lootuses saavutada tulevastes aruteludes tervishoiuministeeriumi ja riikliku tervisekindlustusametiga paremaid tulemusi.
<P>
Soovisin tõmmata Euroopa Parlamendi tähelepanu sellele olukorrale, sest kui need Rumeenia parlamendi toetatud meetmed samuti ebaõnnestuvad, lisab see järjekordseid tõendeid võimu kuritarvituste loetellu Rumeenias, kus on lõpetatud riigi võimude lahususe demokraatliku põhimõtte rakendamine.
<SPEAKER ID="238" NAME="Antonio Masip Hidalgo" AFFILIATION="S&amp;D">
(ES) Lugupeetud juhataja! Sooviksin jagada muret, mida väljendas eelmisel nädalal minu piirkonna, Astuuria Vürstiriigi ajaloolist tiitlit kandev kroonprints Felipe de Borbón, kui ta võttis Madridis vastu Walesi printsi.
<P>
Prints Felipe palus õigustatult Hispaania ja Ühinenud Kuningriigi valitsusi lahendada kahjutoov Gibraltari konflikt. See on tähtis meeldetuletus, mida ma Euroopa Parlamendi poolt rõõmuga tervitan.
<P>
Selle juures, et Hispaania ja Ühendkuningriigid on eeskujulikult demokraatlikud liikmesriigid, on lubamatu brittide jätkuv Gibraltari kalju okupatsioon 21. sajandil. Seaduse järgi pole vastuvõetav ühegi iseseisva riigi hõivamine.
<P>
Samuti on selgelt lubamatu Põhja-Küprose (piirkond, mida hiljuti külastasin) hõivamine ja sellega Küprose territoriaalse terviklikkuse rikkumine.
<SPEAKER ID="239" NAME="Katarína Neveďalová" AFFILIATION="S&amp;D">
(SK) Austatud juhataja! Euroopa Liit soovib saada kõige konkurentsivõimelisemaks majanduseks maailmas. Selle saavutamiseks peame investeerima oma tulevikku ning minu arvates on meie tulevikuks noored ja nende haridus. On öeldud, et kes miskit soovib, otsib põhjendusi, ja kes seda miskit ei soovi, otsib viise, kuidas põhjendusi vältida.
<P>
Minu arvates otsib Euroopa Liit praegu põhjendusi, et öelda, miks me ei saa haridust paremini rahastada, ning sageli armastame väga osutada sellele, et meil on kriis ja peame tegelema selle tagajärgedega. Kuivõrd me arutame praegu Euroopa Liidu järgmist seitsmeaastast perioodi ning edaspidist rahastamist ja eelarveid, arvan ma, et peaksime küsima ühemõttelise küsimuse: kui palju me kavatseme investeerida haridusse ja oma tulevikku? Samuti tuleb meil kindlasti kuulata, mida soovivad ses vallas teha nõukogu ja komisjon.
<P>
Samuti ei saa me muidugi lubada seda, mis toimub mõnes liikmesriigis, kus toetus kantakse haridusest üle teistele aladele, nagu see toimub näiteks mu enda maal. Minu arvates pole see õige. Peame ka aru saama, et tulevikku investeerimine on ainus viis saavutada seda, mida me tõesti saavutada tahame.
<SPEAKER ID="240" NAME="Ramon Tremosa i Balcells" AFFILIATION="ALDE">
Lugupeetud juhataja! Soovin täna hukka mõista kallaletungiakti ühele Euroopa Liidu sammastest: siseturule ning kaupade ja inimeste vabale liikumisele. Hiljuti teatasid katalaani lihatööstuse liit ja teatud katalaani ajalehed, et Prantsusmaal on prantsuse põllumehed rünnanud ja kahjustanud Katalooniast tulevaid veokeid. Mõne veoki laadungiks olnud lihatooted hävitasid prantsuse pikettijad täielikult.
<P>
Alates 2011. aasta algusest on selliseid agressiooniakte korratud kahel korral. Viimane juhtum oli just mõne nädala eest, kui prantsuse pikettijad pidasid kinni ühe teise Katalooniast tulnud lihalastiga veoki, tungisid juhile kallale ning pihustasid diisliga üle rohkem kui 20 000 kilogrammi värsket liha.
<P>
Survel, mida avaldavad mõned prantsuse põllumeeste liidud, hävitades väljastpoolt Prantsusmaad tulevat toodangut, on olnud katalaani lihatööstuse klientidele väga kiire mõju, sest selle tagajärjel on müük vähenenud 50 protsenti. Olen esitanud komisjonile parlamendi kirjaliku küsimuse lootuses, et Euroopa Liit peatab sellise lubamatu agressiooni.
<SPEAKER ID="241" NAME="Csaba Sógor" AFFILIATION="PPE">
- (HU) Austatud juhataja! Kultuuriline mitmekesisus on Euroopas väärtus, mille kaitsmiseks peame meetmeid võtma meie kõik. Kuid alati pole seda järgitud. Meie maailmajaos on hulk ainulaadseid kultuure, mida ähvardab väljasuremine. Üheks selliseks ohustatud kogukonnaks on ka csango ungarlased Rumeenia Moldova piirkonnas. Euroopa Nõukogu soovituses 1521/2001 nõutakse tungivalt csango vähemuskultuuri päästmist ning esitatakse selleks üldised erimeetmed. Kuigi viimase kümne aasta jooksul on selle soovituse tulemusel tehtud edusamme, ei ole olukord kaugeltki rahuldav. Euroopa Nõukogu käsutuses ei ole Euroopa õigusakti ega vastutusmehhanismi, mis muudab selle täitmise võimalikuks ja tagab Euroopa Liidu tõhusa toimimise. Kõrgetasemelise inimõiguste sätestamisega on Euroopa Nõukogu Euroopa Liidust paljudes küsimustes ees, kuid nõukogu soovituse ja lepingutega ei õnnestu saavutada soovitud mõju. Kui Euroopa Liit võtab kultuurilise ja keelelise mitmekesisuse austamise põhimõtet tõsiselt, mida toetab ka Euroopa Liidu lepingu artikkel 3, tuleb teha kõik, et tagada selle põhimõtte jõustumine ka tegelikel juhtudel. Alaku see Moldova csango ungarlaste kultuurist.
<SPEAKER ID="242" NAME="Rosa Estaràs Ferragut" AFFILIATION="PPE">
(ES) Lugupeetud juhataja! Eesmärgiga võidelda koolist väljalangevuse probleemiga üle kogu Euroopa Liidu ning vähendada seda määra vähemalt 10 protsenti kiitis Euroopa Komisjon jaanuaris heaks koolist varast väljalangevust käsitleva strateegia kui peamise panuse Euroopa 2020. aasta strateegiasse.
<P>
Kummaline, aga selles strateegias ei viidata puuetega inimestele, seepärast tahaksin kasutada seda minutit palve esitamiseks, sest 2. ja 4. mail kohtuvad Brüsselis kõikide liikmesriikide haridusministrid, et arutada seda teemat puudutavaid üldisi strateegiaid.
<P>
Palun, et strateegiasse võetaks sisse puuetega inimeste küsimus, sest üle kogu Euroopa on selle inimrühma jaoks põhitähtis saada üldharidus ning seega olla võimeline pääsema tööturule. Ühinenud Rahvaste Organisatsiooni puuetega inimeste õiguste konventsiooni artikkel 24 näeb ette, et puuetega inimesi ei tohi mingil tingimusel üldhariduseta jätta.
<SPEAKER ID="243" NAME="Juhataja">
Arutelu on lõppenud.
