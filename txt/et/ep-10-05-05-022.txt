<CHAPTER ID="022">
Üheminutilised sõnavõtud poliitiliselt olulistel teemadel
<SPEAKER ID="552" NAME="Juhataja">
Järgmine päevakorrapunkt on üheminutilised sõnavõtud vastavalt kodukorra artiklile 150.
<SPEAKER ID="553" NAME="Tiziano Motti" AFFILIATION="PPE">
(IT) Austatud juhataja! Head kolleegid! Täna, 5. mail, on Itaalias pedofiilia ja lapspornoga võitlemise päev.
<P>
See on 2009. aasta seadusaktiga 41 kehtestatud oluline hetk järelemõtlemiseks selle üle, mis on kahjuks levinud ja üha tõsisem nähtus, sest tänapäeva pedofiilid ei ole vanamehed, kes pargis lapsi tüssavad, vaid inimesed, kes liiguvad rahvusvahelise korraldusega struktuuris ja kasutavad tehnoloogia kaasaegseimaid vorme, nagu Internet. Seetõttu ei ole noored, poisid ja tüdrukud praegu enam ohu eest kaitstud isegi oma kodu piires.
<P>
Just seepärast loodangi, et ka Euroopa Liit peab kohaseks sellele olulisele teemale päeva pühendamist, ja just seepärast olen ka esitanud kirjaliku avalduse, mis nõuab varajase hoiatamise süsteemi kasutuselevõttu, et võimaldada üksikute liikmesriikide politseijõududel töötada organiseeritult ja vahetada teavet kiire voona. Loodan, et parlamendi enamus tervitab seda algatust.
<SPEAKER ID="554" NAME="Gabriel Mato Adrover" AFFILIATION="PPE">
(ES) Austatud president! Läinud nädal lasi Euroopa käest suure võimaluse: võimaluse olla järgmised kakskümmend aastat maailmas astrofüüsikaalastes teadusuuringutes juhtpositsioonil. Euroopa Lõunaobservatoorium otsustas lähtuvalt raportitest, mis olid läbipaistvusest kaugel, et Euroopa Väga Suure Teleskoobi asukohaks saab Tšiili, mitte Kanaari saared.
<P>
Nüüd on aeg õnnitleda Tšiilit, aga ka mõelda järele, kas Euroopas tehti kõik võimalik, et Euroopa paigaldis, mille üle otsustab Euroopa institutsioon, mida rahastatakse Euroopast - sealhulgas rohkem kui 1 miljardi euro suuruse investeeringuga -, asuks pigem Euroopas kui Põhja- või Lõuna-Ameerikas.
<P>
Euroopa Parlament toetas üksmeelselt, et asukohaks valitaks La Palma, ja olen selle eest tänulik, ent mida tegi nõukogu? Mida tegi eesistujariik Hispaania? Kas pidas observatooriumiga kohtumisi? Kas pidas kohtumisi ühegagi nendest liikmesriikidest, kes vastutavad teleskoobi asukoha üle otsustamise eest? Kas ta toetas tegelikult Euroopa kandidatuuri?
<P>
Eurooplased La Palmast, Kanaari saartelt ja mujalt Euroopast ootavad selle kohta vastuseid. Hetkel jääb neile veendumus, et ei tehtud kõike, mida oleks saanud teha.
<SPEAKER ID="555" NAME="Daciana Octavia Sârbu" AFFILIATION="S&amp;D">
(RO) Oleme teinud ettepaneku võtta vastu resolutsioon, mille eesmärk oleks keelustada tsüaniiditehnoloogiate kasutamine kaevandamisel, kuna meie on kohus rakendada kõiki ohutusmeetmeid, et kaitsta inimesi ja keskkonda ökokatastroofide eest. Kui suudame võtta ajaloolise tähtsusega kohustusi heitkoguste vähendamise osas ja määrata keskkonnakaitse osas päevakorra tervele maailmale, miks ei saa me teha lihtsat žesti, et toetada puhast keskkonda ja likvideerida Euroopa Liidust see kahjulik praktika?
<P>
Baia Mare' õnnetusele, mis toimus Rumeenias 10 aastat tagasi, vaadatakse samamoodi nagu Tšernobõlile, mis avaldas mõju kolmele riigile ja hävitas puudutatud jõgedes sadade kilomeetrite ulatuses ökosüsteeme. Nüüd aga, jälle Rumeenias, kavatsetakse uue kaevanduse ehitamist Roşia Montanăsse, kus kasutataks tsüaniidtehnoloogiaid.
<P>
Just seepärast soovin täna enam kui kunagi varem tänada teid hääletamast kaevandamisel tsüaniidtehnoloogiate kasutamise vastu. Euroopa Liit peab aitama sellest puudutatud piirkondadel areneda jätkusuutlikult, kasutades ära täit potentsiaali.
<SPEAKER ID="556" NAME="Cristian Silviu Buşoi" AFFILIATION="ALDE">
(RO) Äärmiselt raske olukord, milles Kreeka on, rääkimata sügavalt murettekitavast teabest teiste Euroopa Liidu liikmesriikide kohta, millel on tõsiseid probleeme, tõstab meie jaoks esile, et majanduskriis ei ole lõppenud ja Euroopa Liidu vanemates riikides tehtud edusammudele vaatamata on ikka veel oluliste tasakaalustamatuste oht.
<P>
Kahjuks on olukorras, kus mõned riigid seisavad silmitsi kahanevate eelarvetuludega, vahetuks kiusatuseks tõsta makse ja lõive. Just see ongi käimas ka Rumeenias. Valitsus arutab hetkel kindlamääralise tulumaksu ja käibemaksu tõstmist. Vale on arvata, et maksude ja lõivude äkiline tõstmine toob eelarve jaoks raha juurde. Taoliste meetmete mõju on majandusele keskpikas ja pikas perspektiivis äärmiselt kahjulik.
<P>
On kahetsusväärne, et Euroopa Liidu jaoks on osutunud raskeks töötada välja ühine majanduskriisivastane strateegia. Arvan aga, et on vaja, et riigid, mis on tulnud kriisist välja, kasutades maksude tõstmise asemel ennetavaid stiimulmeetmeid, ja riigid, mis on silmitsi suurte probleemidega, millel on meeleheitest käsil maksude ja lõivude tõstmine, riskides seeläbi veel sügavamale kriisi vajumist, suhtleksid ja teeksid koostööd paremini.
<SPEAKER ID="557" NAME="João Ferreira" AFFILIATION="GUE/NGL">
(PT) Austatud president! Finantsspekulantide rünnakud euroala kaitsetuimatele ja sõltuvaimatele majandustele on muutumas hullemaks. Just seesama finantskapital, mis on saanud liikmesriikidelt triljoneid eurosid, spekuleerib nüüd avaliku sektori raamatupidamise hapruse üles, mille need ülekanded ja äärealade majanduste majanduslik sõltuvus tekitasid. Sõltuvuse põhjuseks on raha- ja valuutapoliitika, mida juhib Euroopa Keskpank, mis oma võltsi sõltumatusega suurkapitali ja Euroopa suurriike teenib, ja mille teeb hullemaks turgude liberaliseerimine ja vaba konkurents rahvusvahelises kaubanduses.
<P>
Selle foonil on liikmesriigid ja Euroopa Liit äsja täiesti selgesti väljendanud, mida Euroopa solidaarsus tähendab: finantskapitali jätkuva rüüstamise kalevi alla panek ja vajadusel varguse kulude ülekandmine töölistele ja tavalistele inimestele ehtsa sotsiaalterrorismi meetmete kaudu. Ei õnnestu aga tööliste ja tavaliste inimeste sundimine teele, mille kohta neile öeldakse, et see vältimatu on, kuid tegelikult ei ole. Nende võitlus tõendab seda. Tervitame siin nende julgust ja sihikindlust Kreekas, Portugalis ja mitmes teises riigis.
<SPEAKER ID="558" NAME="Trevor Colman" AFFILIATION="EFD">
Austatud juhataja! Nüüd on saanud päevade traagikaga selgeks, et euro päästmiseks kehtestatakse Kreeka suhtes koletislikud range eelarvepoliitika meetmed. See ei saa õige olla! See karistab lihtsalt tavalisi töökaid kreeklasi poliitikute pillamise eest ja samade poliitikute soovi eest hoida püsti hukatusele määratud rahaliitu.
<P>
Mäletame 1992. aasta septembris Ühendkuningriigis väljumist vahetuskursimehhanismist, ERMist või, nagu briti poliitik Norman Tebbit seda nimetas, igavese majanduslanguse mehhanismist, millesse kuulumine Suurbritannia jaoks katastroofiline oli. Pääsesime tänu Bundesbanki keeldumisele naela toetada.
<P>
Karm armastus toimib tõesti. Kuniks see euroalasse jääb, ei ole Kreekal väljapääsu. Vabastage kreeklased euro ahelaist! Tehku IMF oma tööd ja vaadaku, kui kiiresti Kreeka taastub, nagu meie Suurbritannias ERMist lahkudes tegime. Ärge pange kreeklasi maksma ELi üliriigi saavutamatu eesmärgi hinda!
<SPEAKER ID="559" NAME="Angelika Werthmann" AFFILIATION="NI">
(DE) Austatud juhataja! Sooviksin täna rääkida õhutranspordi lennuohutuse teemal. Teema on hõivanud meid kõvasti viimasel paaril nädalal ja puudutanud meid kõiki.
<P>
Inimelu on olulisem kui mis tahes majanduslik kasu. Just seepärast olen lennukeelu poolt, kui on väline risk reisijate ohutusele, nagu tuhapilv, kuna oleks vastutustundetu elusid ohtu seada. Meenutaksin teile kaht napilt ärajäänud katastroofi 1982. ja 1989. aastal ning hävitajat, kust leiti tuhapilvest põhjustatud klaasikilde.
<P>
Tehtud on katselende, kuid hindamine võtab aega. Asjatundjatega on nõu peetud, kuid nende vastused ei näita lõplikult ühtki konkreetset suunda. Endiselt on tõsiasi, et elud on väärtuslikud ja neid ei tohiks seada ohtu ja et lennundusele peaks rakendama tõhusaid ja taskukohaseid alternatiive.
<SPEAKER ID="560" NAME="Vasilica Viorica Dăncilă" AFFILIATION="S&amp;D">
(RO) Arvan, et selleks, et täiustada toiduainete tarneahela toimimist Euroopas ja saavutada optimaalne läbipaistvus, on vaja ühenduse tasandil ühtset õigusraamistikku, mille ülesandeks oleks määratleda tähtajad, mida kasutatakse kaubandussuhetes toiduainete tarnijate ja jaekaupmeeste vahel, ning tulemuslikumad viisid tarnijate kaitsmiseks konkurentsivastaste lepingute ja tavade eest ning lisaks ka makseviis ja tähtaeg.
<P>
Arvan samuti, et oleks kasulik muuta konkurentsieeskirjade täitmine rangemaks ning tagada, et neid kõikides liikmesriikides standardselt tõlgendataks. Arvestades tarnijate ja jaekaupmeeste kaubandussuhete praegust olukorda, arvan, et konkurentsieeskirjade sätteid on tarvis hinnata, mis looks tasakaalu Euroopa Liidu ühise põllumajanduspoliitika ja konkurentsipoliitikate vahel. Turuseiresse võiks kuuluda tulemuslik läbipaistvus hindade määramise ning iseäranis tulumarginaalide osas toiduainete tarneahelas.
<SPEAKER ID="561" NAME="Jarosław Kalinowski" AFFILIATION="PPE">
(PL) Austatud juhataja! Oleme palju kordi siin istungisaalis tõstatanud küsimuse poola vähemuse vastasest diskrimineerimisest Leedus, kus seal elavatel poolakatel ei lubata kirjutada perekonnanimesid algupärast kirjapilti kasutades, koolides pannakse kinni klasse, kus õpetamise keelena kasutatakse poola keelt, ja nõukogude ajastul konfiskeeritud maad ei tagastata õiguspärastele omanikele, sest nad on poolakad.
<P>
Hiljuti karistas Leedu eetikakomisjoni peaametnik Valdemar Tomaševskit, poola vähemuse eestvedajat ja Euroopa Parlamendi liiget, küsimuse esitamise eest - siin, selles istungisaalis - José Manuel Barrosole vähemuste õiguste austamise kohta Leedus. Need skandaalsed meetmed on intensiivistumas. Mitu päeva tagasi määras Leedu keeleinspektsioon täiendavaid kõrgeid trahve Salcininkai omavalitsuse juhatajale kakskeelsete märkide kasutamise eest. Piirkonna elanikkonnast on 80% poolakad.
<P>
Austatud juhataja! On viimane aeg, et Euroopa Parlament teeks lõpu sellele Leedu valitsuse skandaalsele tegevusele. Oleme uhked asjaolu üle, et liidu alustala on inimõigused. Alustala on kehv, kui me ei suuda neid õigusi liikmesriikides jõustada.
<SPEAKER ID="562" NAME="Charalampos Angourakis" AFFILIATION="GUE/NGL">
(EL) Austatud juhataja! Täna alustas Kreeka töölisrindega streiki ja miljonid töölised avaldavad meelt barbaarsete meetmete vastu, mida kehtestab kapital, Kreeka valitsus, Euroopa Liit ja IMF.
<P>
Meetmed ei ole ei uued ega ajutised. See on kapitalistliku arengu jultunud rakendamine, mis viib kriisini. Meetmete eesmärgiks on kaitsta Kreeka ja Euroopa plutokraatia kasumit ning taotleda Maastrichti lepingu kohaldamist. Meetmed on lisatud Lissaboni strateegiasse ja Euroopa 2020. aasta strateegiase, mistõttu need viivadki tupikusse.
<P>
Ütleme aga, et see ei ole ühesuunalise liiklusega tänav ja et lahendus on olemas. Lahendus on töölisliikumise taastamine ja jõukuse tootjate vajadustele rajaneva arengu toetamine. Lahendus on monopolide riigistamine ja võimu rahvale andmine. Ei Kreeka Valitsuse provokaatorid ega šantažeerijad ei suuda seda liikumist peatada ega ka mõrvarlikud aktid, mis täna Ateenas toime pandi ja mis meid kõiki vapustanud on.
<P>
Arvame, et kreeka rahvas võidab oma lahingu.
<SPEAKER ID="563" NAME="Chrysoula Paliadeli" AFFILIATION="S&amp;D">
Austatud president! Mõni tund tagasi oleksin öelnud, et vaatamata maitsetule kultuurisümbolite moonutamisele ja ebaselge objektiivsusega artiklitele, mis viitavad iganenud stereotüüpidele, ehkki nõukogu ei suutnud tajuda Kreeka majanduskriisis olulist Euroopa probleemi ja komisjon ei kasutanud seda Euroopa ühtekuuluvuse kokkupõrkekatseks, oli kreeka rahvas valmis toetama uut sotsialistlikku valitsust võitlusel majandus- ja sotsiaalse taastumise eest.
<P>
Ateenas viimasel paaril tunnil toimunud traagiliste sündmuste valguses, kus kolm inimest suri karmide majandusmeetmete põhjustatud vägivalla tõttu, meenutan Poul Nyrup Rasmusseni hiljutisi sõnu, et Kreeka riigi maksejõulisuse reitingu langetamine mitteusaldusväärseni on süüdistus tõeväänamise poliitikale. Minu arvates on Euroopa Parlamendi liikmete jaoks kõige pakilisem tugevdada võitlust ühtekuuluvuse eest.
<P>
Loodan, et täna mõni tundi tagasi Kreekas toimunu ei osutu nakkavaks, ja loodan, et see tähistab - vastupidi -üksmeelse jõupingutuse algust Euroopa identiteedi kujundamiseks solidaarsuse ja partnerluse kaudu.
<SPEAKER ID="564" NAME="Ilda Figueiredo" AFFILIATION="GUE/NGL">
(PT) Austatud president! Mõni päev tagasi oli 1. mai kui rahvusvahelise tööliste päeva 120. aastapäev.
<P>
Need on olnud 120 aastat tööliste lakkamatut, rasket ja kangelaslikku võitlust oma õiguste ja tööjõu emantsipatsiooni eest, ühiskonna eest, kus tööjõud, lõpuks ekspluateerimisest vabana kujutab inimolendite loomevõimete täit teostumist. Need on olnud 120 aastat tööliste hiilgavaid edusamme, valusaid vastulööke ja visa vastupanu. Esimene mai ja selle universaalsed märksõnad rajati ajalooliselt vägivaldseimale mahasurumisele loendamatute lahingute, ohvrite ja kaotatud elude hinnaga. Seda konsolideeriti igal sammul, mille inimesed tegid vabaduse võitmise nimel, ja see on kannatanud ja ikka veel kannatab vastulöökide käes iga kord, kui ajaloolised asjaolud lubavad suurkapitalil rünnata. Seda kogetakse hetkel Euroopa Liidus ja seda on näha Kreekas, Portugalis ja nii paljudes teistes riikides.
<P>
Seda võitlust tuleb arvesse võtta ning ekspluateerimine peab lõppema. On aeg austada nende väärikust, kes teevad tööd ja loovad jõukust.
<SPEAKER ID="565" NAME="Alan Kelly" AFFILIATION="S&amp;D">
Austatud juhataja! Soovin juhtida parlamendi tähelepanu väga tõsisele kiireloomulisele asjale. Aasta tagasi tulistati Boliivias surnuks noor iirlane ja ELi kodanik Michael Dwyer. Paljud vaatlejad arvavad, et ta mõrvati. Michaeli perekonnal, kes täna meiega siin täiskogul kohal viibivad, ei ole ikka veel vastuseid selle osas, kuidas ja miks ta suri.
<P>
Ainuke väljastatud ametlik teave on, et ta surm on seotud sellega, et oli segatud arvatavasse salaplaani mõrvata Boliivia president. See ei lähe kuidagi kokku kellegi iseloomuga, kes oli pärit armastavast, hoolivast ja apoliitilisest perekonnast. Tegelik probleem on siin aga see, et Boliivia ametivõimudelt tulevat teavet ei saa usaldada. Nende versioonid sündmustest räägivad üksteisele täielikult vastu - nii kohtuekspertiisi tõendite, ballistiliste tõendite kui ka esitatavate argumentide poolest.
<P>
Seega soovitan tungivalt parlamendil ja ELi uuel välisasjade kõrgel volinikul Catherine Ashtonil toetada Iiri valitsuse jõupingutusi korraldada kohe sõltumatu uurimine. Teen seda Iirimaalt pärit Euroopa Parlamendi liikmete toega kõikidest erakondadest, kes talle lähitulevikus kirjutavad.
<SPEAKER ID="566" NAME="Kristian Vigenin" AFFILIATION="S&amp;D">
(BG) Pean juhtima teie tähelepanu probleemile minu riigis. Bulgaariat valitseb ebapädev, kuid populistlik valitsus, mis kasutab 1930. aastatele tüüpilisi meetodeid.
<P>
Sellele viitab asjaolu, et populaarseimad poliitikud hetkel on siseminister, seejärel selle ministeeriumi kunagine peasekretär, kes on nüüd peaminister. Valimiste kiiluvees koondati poliitilistel põhjustel sadu opositsiooniesindajaid. Peamistele meediakanalitele on avaldatud survet. Poliitikuid arreteeritakse brutaalsel ja jultunud moel või neile esitatakse naeruväärseid süüdistusi.
<P>
Prokurörid eiravad avalikult süütuse presumptsiooni samal ajal, kui ministrid avaldavad survet kohtutele ja kuulutavad televisioonis kohtuotsuseid. Uus seadus lubab võtta kohtuotsuse vastu ainuüksi telefonide pealtkuulamisega hangitud teabe ja anonüümse tunnistaja esitatud tõendite alusel. Korraldatakse erakorralise kohtu loomist, mida ametlikult nimetatakse erikohtuks. Levib hirm.
<P>
Aastaid vahet pidamata tuli Bulgaarial teha kuritegevusevastases võitluses suuremaid jõupingutusi. Hetkel tehakse jõupingutusi, kuid kuritegevusevastane võitlus kaldub üle demokraatiavastaseks lahinguks. Euroopa Parlament on tundlik demokraatia, vabaduse ja inimõiguste rikkumiste suhtes kogu maailmas. Kui rikkumised toimuvad liikmesriikides, peab parlament olema sama tundlik.
<SPEAKER ID="567" NAME="Csanád Szegedi" AFFILIATION="NI">
(HU) Austatud juhataja! Head kolleegid! Finantskriis, töötus, kasvav riigieelarvete puudujääk ja võlad kujutavad praegu Euroopa riikidele suurimaid väljakutseid. Juhiksin aga tähelepanu korruptsioonile, mis on tüüpiline Kesk-Euroopa riikidel, kuid mis on iseäranis tõsise ulatusega Ungaris ja mis on täiendavalt ägestanud kriisi ja heitnud meie riigi täiendavalt võetud laenude tulemusena veelgi suurematesse võlgadesse. Ametiaega lõpetav Ungari sotsialistlik valitsus seadis Ungari majanduse nõrka olukorda, kuna ükski avalik investeering või riigihange ei olnud vaba korruptsioonist, olgu kiirteede, sildade kapitaalremondi, parklate, tervishoiu, riigisisese finantseerimise või ELi hangete puhul. Jobbik kutsub vastvalitud Ungari valitsust üles võtma vastu ja rakendama rangeid korruptsioonivastaseid õigusakte ja kutsume kriisi valguses kõiki ELi liikmesriike üles tegema sama. Jobbik arvab, et poliitiline elu on võimalik korruptsioonist vabastada.
<SPEAKER ID="568" NAME="Alexander Mirsky" AFFILIATION="S&amp;D">
(LV) Tänan, austatud juhataja! 8. mail tähistab Euroopa võitu natsismi üle. Ometi, head kolleegid, on mul ebameeldivaid uudiseid. Selle aasta 16. märtsil korraldasid ametivõimude vaikival heakskiidul Waffen SSi veteranid Riias lippudega rongkäigu, et mälestada päeva, mil asutati Läti SSi leegion. Juba 20 aastat ei ole meil opositsioonis olnud võimalik selle suhtes midagi ette võtta. Euroopa riikide juhid teesklevad, et midagi ei toimu. Lätis hävitasid SSi karistuspataljonid 130 küla ja tapsid üle 150 000 inimese Lätis, Valgevenes, Poolas ja Venemaal. Täna aga mälestatakse neid Lätis kangelastena. Selline arglik vaikimine Euroopa Liidu liikmesriikides on kuritegu Teises maailmasõjas hukkunud miljonite inimeste vastu. See on äärmiselt oluline. Tänan teid!
<SPEAKER ID="569" NAME="Iuliu Winkler" AFFILIATION="PPE">
Austatud juhataja! Ajalugu on näidanud, et kriisid võivad tekitada edasiminekut. Surve all kerkivad esile uued ideed, luues uuenduslikke mehhanisme, et ajendada arengut ja vältida kriisini viinud vigu.
<P>
Sooviksin tõsta esile kaks taolist ideed, millest võiks kujuneda olulised vahendid. Kui tahame, et EL jääks oluliseks üleilmseks tegijaks, tuleks luua Euroopa valuutafond ja Euroopa reitinguagentuur. Hoolimata vajalikust olulisest institutsionaalsest jõupingutusest on ikkagi tegemist ettevõtmisega, mis on teostamist väärt, kui arvestame oma pikaajalisi huve. Võime kõik kihla vedada, et tulevik toob uusi kriise.
<P>
Euroopa sotsiaalne turumajandus ja ühisraha on maailmamajanduse ja üleilmse finantssüsteemi nurgakivid. Euroopa IMFi asutamine võiks jõustada stabiilsuse ja kasvu pakti ning Euroopa reitinguagentuur teeks oma hinnangud Euroopa majanduste tõelisest mõistmisest lähtuvalt. Mõlemat ideed peaks tõsiselt arutama ja minu arvates oleks positiivne otsus tark.
<SPEAKER ID="570" NAME="Corina Creţu" AFFILIATION="S&amp;D">
(RO) Oleme olnud hiljaaegu tunnistajaks paremäärmusluse murettekitavale kasvule ja radikaalsemate ksenofoobsete ja rassistlike hoiakute omaksvõtmisele. Piirkondlikud valimised Itaalias ja Prantsusmaal ning lisaks ka üldvalimised Ungaris on kinnitanud äärmuslike liikumiste kasvavat edu ohtliku natsionalistliku, Euroopa-vastase ja agressiivse sõnumi levitamisel, mille sihtmärgiks on kas rahvusvähemused või naaberriigid. See ei ole see, mida ühinenud Euroopa jaoks tahtsime. Samuti ei arva ma, et see on lahendus kodanike probleemidele.
<P>
Soovin väljendada muret vaenulike sõnumite üle, mida levitatakse välismaistes meediakanalites ida-eurooplaste ja iseäranis rumeenlaste kohta, mis senini on võtnud äärmusliku retoorika kuju. Prantsuse televisioon solvab rumeenlasi üldisel moel samal ajal, kui kandidaat Hispaania Rahvaparteist propageeris oma valimiskampaaniat Barcelona munitsipaalvalimiste ajal loosungiga "Me ei taha rumeenlasi!”.
<P>
Soovin kasutada võimalust, et esitada kõikidele vastutustundlikele erakondadele Euroopa Parlamendis üleskutse jõud kokku panna ja võtta see ohtlik nähtus Euroopa Liidus käsile.
<SPEAKER ID="571" NAME="Kriton Arsenis" AFFILIATION="S&amp;D">
(EL) Esmalt sooviksin väljendada kaastunnet täna Ateenas toimunud rünnakute ohvrite perekondadele.
<P>
Kui naasta kliimamuutuse teema juurde, siis Cochabambas Boliivias kohtunud maailma rahvaste 35 000 esindajat ei käinud ümber palava pudru. Nad tahavad, et lepiksime Mehhiko nõupidamisel kokku meie heitkoguste juriidiliselt siduva vähenemise osas. Neil on õigus! Me ei saa seda otsust kauem edasi lükata.
<P>
Euroopa Liit peab kohe ja ametlikult võtma kohustuseks heitkoguste vähendamise 2020. aastaks 30%. See muudab läbirääkimiste dünaamikat, mis tõepoolest on takerdunud, luues riski, et heitkoguste vähendamist puudutav otsus lükatakse Mehhikost kaugemale edasi konkreetse kuupäeva ja konkreetse ajakavata.
<P>
Parlamendis suudame teha palju enam. Euroopa Parlamendi süsiniku jalajälje vähendamine 2020. aastaks 30% on juba kokku lepitud. Meil on tarvis liikmesriikidele eeskujuks olla, vähendades oma süsiniku jalajälge 50%.
<P>
Teame kõik, et on olemas suur varuvahemik energiasäästudeks meie igapäevases töökohas ja meie ökoloogilise jalajälje vähendamiseks, ning seda peamegi tegema.
<SPEAKER ID="572" NAME="Elisabeth Köstinger" AFFILIATION="PPE">
(DE) Austatud president! Euroopa Parlament andis täna komisjonile 2008. aasta eelarve täitmisele heakskiidu ja see on hea. ELi rahaliste vahendite väljamaksetel ei ole eeskirjade eiramise määr olnud kunagi nii madal kui sel aastal.
<P>
Viimasel kolmel aastal on olnud võimalik vähendada määra poole võrra valdkondades, kus eeskirjade eiramise määr on üle 5% ja seetõttu üle lubatud piiri. Ühtekuuluvuse valdkond ainuüksi jätab palju soovida. Suuremaid jõupingutusi on vaja tulevikus teha iseäranis selles valdkonnas. Põllumajanduse ja loodusvarade valdkonda tuleb iseäranis esile tõsta. Eeskirjade eiramiste määr valdkonnas oli alla 2% ja seetõttu väga selgesti lubatud vahemikus. Järelevalve- ja kontrollsüsteemid on tulemuslikud.
<P>
Selles kontekstis sooviksin mainida ka Türgile osutatavat ühinemiseelset abi, millele viidatakse raportis eelarve täitmisele heakskiidu andmise kohta. Türgile suunatud raha kasv on äärmiselt küsitav, arvestades mõõdetavate kriteeriumide puudumist. On vastuvõetamatu anda ELi raha kolmandatele riikidele kehtestatud näitajateta. Maksete ja raha kasutamise otsene kontroll on oluline. Ainult siis saab abi soovitud mõju avaldada.
<SPEAKER ID="573" NAME="Krisztina Morvai" AFFILIATION="NI">
(HU) Euroopa inimõiguste konventsiooni artikkel 11 määratleb osalemist ametiühingute tegevuses inimõigusena. Ungari Sõjakohus võttis läinud nädal otseses vastuolus selle õigussättega vastu karmi kohtuotsuse Judit Szima, kümmet tuhandet politseiniku esindava ametiühingu eestvedaja, kohta tegevuse eest, mis nii mitteasjatundja kui ka juristi professionaalsest seisukohast kujutas eranditult töötajate õiguste kaitsmist ja ametiühingu tegevust. Rõhutan, et see ei toimunud mingis arengumaailma banaanivabariigis, vaid ühes Euroopa Liidu liikmesriikidest. Siin täiskogul ja lisaks ka eri komisjonides räägime pidevalt asjaolust, et Lissaboni lepingu jõustumisega on Euroopa Liidu pühendumus inimõigustele kasvanud ja õiguste kaitse on muutunud tulemuslikumaks. Palun, et Judit Szima juhtumist tehtaks proovijuhtum, juhtumiuuring, ja peaksime jälgima tähelepanelikult kuidas Euroopa inimõigustealaste õigusaktide jõustamisega võiks selle vapra naise süüdistustest vabastada ja kuidas ta võiks saada tagasi kaotatud väärikuse ja elatiseallika.
<SPEAKER ID="574" NAME="Adam Gierek" AFFILIATION="S&amp;D">
(PL) Austatud president! Poolas õitseb maskeeritud kujul inimkaubandus. See toimub liberaalse, ebahumanitaarse turuseaduse absoluutse prioriteetsuse tõttu. Viimastel aastatel on müüdud kunagise Poola Rahvavabariigi varade erastamise raames koos üürnikega riigiosalusega ettevõtetele kuuluvaid arvukaid kortereid ja terveid elamukvartaleid.
<P>
Üürnikud on kõige sagedamini vanurid, tihti ka haiged, kellele ei antud võimalust eelisostuks. Kõrgete üüride tõttu sattuvad nad võlgadesse ja tõstetakse tihti välja. Rikutakse fundamentaalseid inimõigusi. See, mida vajame, on sobivad õiguslikud ja täideviivad vahendid, mis lubaks ELi liikmesriikide ametivõimudel tulemuslikult tegutseda, et tagada enne riigiosalusega ettevõtetele kuulunud erastatud korterite üürnike kaitse. Ka kiire abi riiklikest vahenditest on vajalik, et aidata ebahumanitaarse erastamise ohvreid.
<SPEAKER ID="575" NAME="Dimitar Stoyanov" AFFILIATION="NI">
(BG) Tänan, austatud juhataja! Võtan sõna, et oleks võimalik paljastada ebaõiglus.
<P>
Head kaasparlamendiliikmed, ärgem laskem end eksitada, et tavalised kreeklased on täiest süüta Kreekas juhtunu osas! Seal juhtunu põhjus ja see, mis aitas kaasa finantskriisile, on 14., 15. ja 16. kuu palk koos pensionide ja eesõigustega, mis ei eksisteeri kuskil mujal Euroopa Liidus ja on lihtsalt täielikult tundmatud.
<P>
Kreeka on valetanud Euroopa Keskpangale viimased 10 aastat oma majanduse seisukorra kohta. Just praegusel hetkel on aga Euroopa juhid hääletanud selle poolt, et anda Kreekale kõikide nende valede ja petmise eest 110 miljardi euro suurune preemia. Samal ajal karistatakse riike, mis, nagu Bulgaaria ja Eesti, on hallanud oma rahandust eeskujulikult, selle aset leidnud kriisi eest, mis enam kui tõenäoliselt põhjustab nende euroalasse sisenemise edasilükkamise.
<P>
Tegemist on topeltstandardite kohaldamisega, mis ei ole ei euroala ega Euroopa Liidu vääriline. Õiglane oleks, et süüdlasi karistatakse, ja euroala juhid peavad paluma Kreekalt sealt lahkuda.
<SPEAKER ID="576" NAME="Juhataja">
Sellega on päevakorrapunkt lõpetatud.
