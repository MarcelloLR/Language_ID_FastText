<CHAPTER ID="009-15">
15. Euroopa Liidu keemilise, bioloogilise, radioloogilise ja tuumajulgeoleku suurendamine - ELi KBRT-julgeoleku tegevuskava (
<SPEAKER ID="137" NAME="Ana Gomes">
raportöör. - (PT) Austatud juhataja! Võimalike terrorirünnakute, tööõnnetuste ja loodusõnnetustega kaasnevad keemiliste, bioloogiliste, radioloogiliste ja tuumamaterjalidega (KBRT) seotud ohud. Sellised sündmused, olenemata sellest, kas tegemist on õnnetuse või kuriteoga, on oma olemuselt piiriülesed ning seavad ohtu inimelud, infrastruktuuri, keskkonna ja inimeste tervise. Niisuguseid asju ei juhtu ainult ääremaadel: meenutagem kas või hiljutist katastroofi, mille põhjuseks oli mürgise reoveemuda leke ühes Ungari tehases, ja kirjapomme, mis Jeemenist saadeti eri paikadesse Ameerika Ühendriikides ja Euroopas.
<P>
Euroopa Liit peab kindlasti tegema kõik, mis võimalik, et arendada välja vajalik koostöö liikmesriikide tsiviil- ja sõjaliste struktuuride vahel eesmärgiga vältida, avastada ja tõhusalt reageerida KBRT-rünnakutele ja -katastroofidele. Selline koostöö eeldab spetsiaalset kriisidele reageerimise Euroopa mehhanismi, mis toimib koos ELi kodanikukaitsejõududega. Euroopa Parlament on juba ammu nõudnud selliste jõudude loomist.
<P>
ELi tegevuskava tuleb seega tugevdada. Praegune kava, mille nõukogu kiitis heaks 2009. aastal, on nõrk ja seda ei rakendata kõigis liikmesriikides. Piisab vaid ühest nõrgast lülist, et kogu sekkumisteahel puruneks. Oluline on anda komisjonile suurem järelevalve-, suunav ja koordineeriv roll ning kava on vaja hakata kiiresti rakendama kõigis liikmesriikides.
<P>
Selles raportis tehakse ettepanek suurendada tsiviil-sõjalist koostööd, ühendades jõupingutused KBRT-katastroofide ennetamiseks ja avastamiseks ning nendeks ette valmistumiseks ja neile reageerimiseks. Euroopa Liit peab tooma kokku kõik liikmesriigid, et panna paika ühtlustatud riiklikud süsteemid tegevuskava rakendamiseks. KBRT-julgeoleku tegevuskava annab võimaluse rakendada Lissaboni lepingu solidaarsusklauslit praktikas.
