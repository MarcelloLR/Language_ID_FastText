<CHAPTER ID="013">
Tervitus
<SPEAKER ID="032" NAME="Juhataja">
Täna on meil suur rõõm tervitada parlamendis Afganistani Islamivabariigi parlamendi delegatsiooni. See delegatsioon külastas parlamenti eelmise aasta detsembris Strasbourgis ning meil on hea meel tervitada neid ka Brüsselis.
<P>
(Aplaus)
<P>
Daamid ja härrad, soovin väljendada meie sügavat kaastunnet teie assambleele ja Afganistani elanikele seoses 6. novembri 2007. aasta terroriaktidega, mille tõttu kaotas elu kuus meie parlamendi liiget ja ligikaudu 100 Afganistani kodanikku. Ohvrite hulgas oli ka Sayed Mustafa Kazemi, kes oli olnud Afganistani delegatsiooni liige selle külaskäigul Strasbourgi eelmisel aastal.
<P>
Teie külaskäigu eesmärk on alustada korrapärast dialoogi, mis võimaldaks meil jõuda kiiremini parema arusaamani Afganistani poliitilisest ja sotsiaalsest olukorrast ning mis annaks meile võimaluse pidada aru abi üle, mida teie riik vajab.
<P>
Ma olen veendunud, et käesolev külaskäik on teie kõigi jaoks meie ühiste jõupingutuste sümbol, et edendada demokraatlikke väärtusi ja inimõiguste täielikku austamist kogu maailmas.
<P>
Ma sooviksin väljendada meie rahulolu teie külaskäigu üle ja pühendumust meie valitsuste vahelise koostöö tugevdamisse.
<P>
Minu teadmiste kohaselt on teil juba viljakad kontaktid Euroopa Parlamendiga ja soovin teile missiooni konstruktiivset jätkumist, nauditavat külaskäiku ja head reisi tagasi kodumaale.
<SPEAKER ID="033" NAME="Gyula Hegyi" AFFILIATION="PSE">
Proua juhataja, minu kodukorda käsitlev ettepanek on seotud kodukorra artikli 9 lõikega 2, mis käsitleb parlamendi töö nõuetekohast toimumist.
<P>
Meid on teavitatud asbesti olemasolust Winston Churchilli ja SDMi hoonetes Strasbourgis. Viimane aruanne kinnitas, et meie Strasbourgi töökohtades esineb asbesti palju ulatuslikumalt kui esialgu arvati. Asbest on üks ohtlikumaid kantserogeene ja võib ohustada inimelu. Seetõttu peaksime nõudma asjakohast teavet riski hindamise kohta ning üksikasjalikku teavet asbesti kõrvaldamise kohta parlamendi hoonetest, sealhulgas sellega seotud ajakava ja ohutusmeetmed. Parlamendiliikmete, töötajate ja parlamendi külastajate tervis ja ohutus peaksid olema esmatähtsad prioriteedid.
<SPEAKER ID="034" NAME="Juhataja">
Härra Hegyi, see ei ole põhimõtteliselt menetluslik küsimus, kuid kuna Te tõstatasite nii olulise küsimuse, tahan ma öelda, et peasekretär on juba avaldanud teatise seoses asbesti võimaliku olemasoluga meie hoonetes.
