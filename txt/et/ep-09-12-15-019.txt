<CHAPTER ID="019">
Euroopa tegevuskava terrorismiohvritele (arutelu)
<SPEAKER ID="341" NAME="Juhataja">
Järgmine päevakorrapunkt on komisjoni avaldus, mis käsitleb Euroopa tegevuskava terrorismiohvritele.
<SPEAKER ID="342" NAME="Jacques Barrot" LANGUAGE="FR">
Austatud juhataja! Ühinen oma kolleegi Joaquín Almunia märkustega. Terrorismiohvrid on meie ühiskonna demokraatlike väärtuste vastu toime pandud rünnakute ohvrid. Mõistagi näitlikustavad need ohvrid seda inimtragöödiat, mida terrorism endast kujutab. Meie kohus on neid toetada, tunnustada ja aidata.
<P>
Komisjonil on selles valdkonnas topeltülesanne. Esiteks peab ta andma meie kodanikele teada, mida terrorismiohvrid läbi elavad, kuidas nad kannatavad, ning esindama aktiivsemalt ohvrite huve Euroopa tasandil. Teiseks peab ta üritama tagada, et ei tekiks rohkem ohvreid ja et terrorism võiks lõppeda. See on terrorismi tõkestamise poliitika.
<P>
Alates 2004. aastast on komisjon andnud rahalist abi mitme projekti jaoks, mille eesmärk on pakkuda ohvritele ja nende perekondadele abi ning sotsiaalset ja psühholoogilist toetust, mida nad vajavad. Need projektid suurendavad solidaarsust, mida Euroopa kodanikud terrorismiohvrite suhtes üles näitavad. Ainuüksi 2008. aastal eraldati sellele algatusele 2 200 000 euro suurune eelarve.
<P>
Peale nende meetmete on komisjon alates 2008. aastast hoidnud töös terrorismiohvrite ühenduste Euroopa võrgustikku. Selle eesmärk on toetada riikide koostööd terrorismiohvrite ühendustes ning tagada ohvrite huvide suurem kaitse ELis. Oleme sellele eraldanud 200 000 euro suuruse eelarve.
<P>
See võrgustik tegutseb mitmes valdkonnas: annab hinnanguid toetusele ja kaitsele, mida praegu nendele ohvritele pakutakse, ning toetab meetmeid, mille eesmärk on levitada parimaid tavasid. Võrgustikus kindlaks määratud meetmed annavad komisjoni tööle väga vajaliku aluse.
<P>
Lõpetuseks ütleksin, et olukorras, kus kodanike kaitse peab jääma meie poliitika keskmesse, loodab komisjon tugevdada ohvrite kaitset. Ta kavatseb toetada meetmeid, millega julgustatakse terrorismiohvreid oma kogemusi jagama. Sellega soovitakse tegelikult suurendada Euroopa kodanike teadlikkust terrorismi tõelisusest ja tõkestada terrorismi. Ei tohi unustada, et terrorismi taga on sageli sellised nähtused nagu ajupesu ja äärmuslus.
<P>
Nende toimingutega peaks olema lisaks võimalik edastada rahu ideed, mis edendab demokraatlikke väärtusi. Seega kavatseb komisjon koostada terrorismiohvrite õiguste harta. Mina isiklikult ühinen kõikidega, kes on väljendanud oma pahameelt nende terrorirünnakute pärast, ning toetan meie püüdlusi olla terrorismiohvritega solidaarsed.
<P>
Austatud juhataja! Kuulaksin nüüd parlamendiliikmete sõnavõtte ja vastan neile võimalikult põhjalikult.
<SPEAKER ID="343" NAME="Teresa Jiménez-Becerril Barrio" LANGUAGE="ES">
Lugupeetud juhataja, austatud volinik! Tahaksin öelda, et enamikule valitsustele ja kodanikele tulevad terrorismiohvrid meelde alles pärast selliseid ränki rünnakuid nagu need, mis toimusid Madridis, New Yorgis või Londonis. Kui emotsioonipuhang on möödunud, kipuvad nad terrorismiohtu ja ohvrite õigusi unustama.
<P>
Ent praegu pole mingit kahtlust Euroopa Liidu otsuses võidelda terrorismi vastu. Nagu volinik Barrot meile just ütles, kajastub see otsus ka hiljuti vastu võetud Stockholmi programmis, milles tunnustatakse ohvrite vaprust ja väärikust ning vajadust kaitsta nende õigusi.
<P>
Nendest edusammudest hoolimata on terrorismivastane võitlus põhinenud alati liikmesriikide usaldusel ja vastastikusel koostööl. Võttes arvesse Lissaboni lepingus pakutud väljavaadet, tahaksin teada, kas oleks hea mõte edendada Euroopa Liidus liikmesriikide õigusnormide ühtlustamist terrorismiohvrite õiguste vallas.
<P>
Terrorismiohvrite õiguste Euroopa harta vastuvõtmine oleks suur samm edasi, mis aitaks terrorismi vastu võitlejaid ja annaks tugeva löögi neile, kes terrorismi kaitsevad. Just ohvrite vaprus ja väärikus on terrorismi suurim viga ja sellest tulenevalt demokraatia suurim väärtus. Me ei tohiks kunagi unustada, et ainus relv, mida süütud ohvrid saavad terrorismi vastu kasutada, on nende sõnad ja ühiskonna tunnustus.
<P>
Seetõttu peaksite ka meeles pidama, kolleegid, et mitte keegi meist ei ole kaitstud terrorismiohvriks sattumise eest. Küsin seega, kas komisjon oleks nõus vastu võtma Euroopa harta, et toetada terrorismiohvrite õigusi ja tunnustada nende kaitset. Kui jah, siis milliseid meetmeid komisjoni uus koosseis võtaks, et selle hartaga oma uute volituste alusel edasi minna?
<SPEAKER ID="344" NAME="Juan Fernando López Aguilar" LANGUAGE="ES">
Austatud juhataja! Lugupeetud volinik, tänan teid, et olete siiralt väljendanud rõõmu kohustuse pärast, mis on pärast Lissaboni lepingu jõustumist saanud lõpuks Euroopa poliitika osaks. Just Euroopa õiguse alusel on Euroopa Parlamendi roll edaspidi otsustav, palju otsustavam kui kunagi varem.
<P>
Seda kinnitab Stockholmi programmi vastuvõtmine. See mitmeaastane programm (2009-2014) sisaldab selgesõnalist ja vajalikku viidet terrorismiohvrite väärikusele, selle hirmsa kuritegevuse vormi põhjustatud kannatustele, ohvrite erakordsele haavatavusele, aga eelkõige ka õigusele neid kaitsta.
<P>
Seetõttu pean vajalikuks toonitada, et kuna algamas on järgmine kuuekuuline Hispaania eesistumisperiood ning Hispaania valitsuse ja Hispaania ühiskonna otsusekindlus kõikide terrorismi vormide vastu võitlemisel on väga järjepidev ja visa, siis on see kindlasti võimalus lisada tegevuskavasse see ühtlustamine, see terrorismiohvrite õiguste kaitset edendav raamprogramm. Et tegemist on mitmeaastase õigusloomekavaga, siis on Hispaania valitsuse ülesanne see koostada. Seejärel peavad seda toetama eesistujariigid Belgia ja Ungari, kes määravad kindlaks õigusaktid ja rakendavad Stockholmi programmi eesmärke.
<P>
Seetõttu arvan, et Euroopa Parlamendil on aeg kinnitada oma meelekindlust terrorismiohvreid kaitsmisel, et ühineda võitluses kõikide terrorismi vormide vastu ning tagada väärikus, mida terrorismiohvrid vajavad. On aeg võtta endale kohustus käsitleda terrorismiohvrite kaitset Stockholmi programmi õigusloomekavas ning eesistujariigi Hispaania vastutusalasse kuuluvas tulevases tegevuskavas väärilisel määral.
<SPEAKER ID="345" NAME="Izaskun Bilbao Barandica" LANGUAGE="ES">
Austatud juhataja! Tahaksin öelda, et see algatus on kooskõlas naiste õiguste ja soolise võrdõiguslikkuse komisjoni ning minu enda esitatud muudatusettepanekuga Stockholmi programmi kohta, sest programm ei sisaldanud seda. See oli igat liiki terrorismi ohvrite nimel vajalik, veelgi enam - nad paluvad meilt seda. Olen väärikuse, kodanikuvastutuse ja kannatuste kohta õppinud väga palju ohvritelt, kellega olen viimastel aastatel töötanud. Nende tunnistused panevad mind toetama euroopalikke norme selles vallas, kuidas hoolitseda terrorismiohvrite eest materiaalses, emotsionaalses ja õiguslikus mõttes.
<P>
Oleme koostanud ühise arvamuse, mis põhineb neljal sambal.
<P>
Esiteks tuleb tunnistada nende kannatusi, toetada neid ning eeldada, et ohvriks pole toodud mitte üksnes need, kes on hukkunud ja haavata saanud, vaid ka nende perekonnad, need, kes on ohus, ning nende vabadus, mis on kõikide vabadus.
<P>
Teiseks tuleb kõrvaldada tekitatud suur kahju, toetada nende mälestusi ja teha tööd õigluse jaluleseadmise nimel.
<P>
Kolmandaks tuleb humaansemaks muuta arutelu ohvrite üle. Nendeks on inimesed, kes kannatavad ja keda tuleb kaitsta, tunnustada, aidata ja toetada. Poliitika tegemisel peame õppima end nende olukorda asetama.
<P>
Lisaks tuleb arutelu depolitiseerida. Me peame olema üllad ja tagama, et me ei muuda terrorismiteemat valimiskampaania osaks.
<P>
Euroopas on pandud toime mõrvasid religiooni, marksismi, eraomandi, keskkonnakaitse, mõne piirkonna iseseisvuse või selle riigi ühtsuse nimel, mille osa see piirkond on. Terroristlikesse tegudesse on olnud segatud isegi mõned valitsused. See ei ole aga mingi põhimõtteline küsimus. Totalitaarsuse toetajad ja fanaatikud tapavad, inimsuse põhiväärtuste pahupidi pööramine tapab. Need on asjad, mis põhjustavad vägivalda, seevastu vaba demokraatlik mõttevahetus seda ei tee. Pühendan selle kõne kõikidele terrorismiohvritele.
<SPEAKER ID="346" NAME="Agustín Díaz de Mera García Consuegra" AFFILIATION="PPE">
(ES) Austatud juhataja! Stockholmi programm sisaldab terrorismiohvrite toetuseks muu hulgas järgmisi mõtteid: terrorismiohvrid vajavad samuti eritähelepanu, toetust ja sotsiaalset tunnustust.
<P>
Minu arvates tuleb Euroopa Liidul tagada, et neile pakutaks seda toetust, ning edendama nende täielikku tunnustamist ühiskonnas. Neid, kes on kannatanud terrorismi julmuse tõttu, peaks meie ühiskond kohtlema eetiliselt. Seetõttu peab ohvrite ja nende õiguste kaitsmine olema üks Euroopa Liidu tähtsaimatest poliitikavaldkondadest.
<P>
Me peame hoidma jõus ja toetama terrorismiohvrite jaoks mõeldud fonde piisava rahastamisega, nagu pakkus välja Euroopa Rahvapartei (kristlike demokraatide) fraktsioon Euroopa Liidu 2010. aasta eelarve projekti kohta esitatud muudatusettepanekus.
<P>
Sel põhjusel on abi suurendatud ühe miljoni euro võrra. Seda kasutatakse nende projektide rahastamiseks, millega aidatakse terrorismiohvritel ja nende perekondadel taastuda organisatsioonide ja nende võrgustike pakutava sotsiaalse või psühholoogilise abi kaudu. Samuti rahastatakse sellest ka niisuguseid projekte, mille eesmärk on mõjutada avalikku arvamust astuma kõikide terrorismi vormide vastu.
<P>
Osa rahast tuleb kasutada eeskätt selleks, et parandada ohvritele ja nende perekondadele antavat õigusabi ja -nõu.
<P>
Pakun teile veidi näitlikku teavet: terrorismi hinnaks on ohvrid. Järgmisel aastal ulatuvad terrorirünnakuteks valmisoleku ja nende ärahoidmise tagamiseks eraldatud vahendid kokku 21 420 000 euroni.
<P>
Teresa Jiménez-Becerril Barrio välja pakutud mõte suurendada ohvrite nähtavust liidus peaks leidma Euroopa Parlamendi tingimusteta toetuse. Esmajoones peame koostama enda jaoks vajalikud õiguslikud vahendid, mis algaks kirjalikust deklaratsioonist ja jõuaks seejärel resolutsioonini, et meil oleks lõpuks olemas Euroopa institutsioonide poliitiline toetusavaldus terrorismiohvritele. See suurendaks ka Euroopa kodanike teadlikkust nende ohvrite väärtusest.
<P>
Ohvrid äratavad meis solidaarsus- ja kaastunnet, tahtmise neid tunnustada, väärtustada, järjepidevalt toetada ja meeles pidada. Samal ajal panevad nad meid tundma põlgust ja soovi mõista kohut terroristide üle, kes on nii palju valu ja surma põhjustanud.
<SPEAKER ID="347" NAME="Ramón Jáuregui Atondo" AFFILIATION="S&amp;D">
(ES) Austatud juhataja, härra Barrot! See pole kokkusattumus, et mitu Hispaania parlamendiliiget on järjest kõnelenud. Baskimaal on lisaks terrorirünnakutest põhjustatud kannatustele pidanud ohvrid seejärel taluma sageli põlgust või mahavaikimist. Seetõttu on loodud liikumine, mille eesmärk on tunnustada ohvreid. Selleks on minu arvates vaja terrorismiohvrite teemalist poliitikat. Lubage mul täiendada oma kolleegide öeldut, et toetada hartat või ühist arusaama selle poliitika kohta. Võtan kiiresti kokku kümme aspekti, mis on minu arvates selles vallas kõige tähtsamad.
<P>
Esiteks nõuab ohvritega seotud poliitika kaastunnet, tunnustamist ja ohvrite sotsiaalset toetust.
<P>
Teiseks nõuab see kiiret ja tõhusat hüvitist kannatatud kahju eest.
<P>
Kolmandaks nõuab see kõikide ohvrite võrdset kohtlemist.
<P>
Neljandaks nõuab see poliitilist ja sotsiaalset üksmeelt terrorismiohvrite puhul kasutatavate meetmete suhtes.
<P>
Viiendaks nõuab see tegevuspõhimõtteid, mille kohaselt mõistetakse hukka vägivaldsete isikute sotsiaalne ja poliitiline sõnum.
<P>
Kuuendaks nõuab see, et terrorismis süüdi mõistetute karistamine oleks teistele õpetuseks ja et ohvrite jaoks seataks õiglus kiiresti ja tulemuslikult jalule.
<P>
Seitsmendaks nõuab see, et rahvastik saaks haridust ja teavet vägivallavastasuse kohta.
<P>
Kaheksandaks nõuab see ohvritele tagamist, et toimunud rünnakud ei kordu, mis võib samuti juhtuda.
<P>
Üheksandaks nõuab see mälestamispõhimõtteid, mis aitavad ohvreid meeles pidada.
<P>
Lõpetuseks nõuab see sotsiaalse lepitamise põhimõtteid, mille abil ravida terrorismi tekitatud haavu.
<P>
Need on kümme käsku, mida ma pakun välja terrorismiohvritega seotud ühise poliitika jaoks.
<SPEAKER ID="348" NAME="Georgios Papanikolaou" AFFILIATION="PPE">
(EL) Austatud juhataja! Rünnakud Madridis ja Londonis ning hiljuti ka minu kodumaal Kreekas näitavad terrorismiprobleemi ulatust. Terrorism ohustab meie igapäevaelu ja vabadust. Selle sihtmärk pole vaid otsesed ohvrid ja nende perekonnad, kes on ka otseselt haavata saanud, vaid ühiskond tervikuna.
<P>
Siinviidatud Euroopa katseprogrammid terrorirünnakute ohvritele on rõõmustav näide sellest, kuidas leevendada valu, aga teha on veel väga palju. Ohvrite ja nende perekondade abistamine ei ole vaid moraalne kohustus. Seda on vaja selleks, et saata terroristidele selge sõnum: me ei unusta.
<P>
Me ei unusta põlastusväärseid tegusid, mis kahjustavad meie demokraatiat ja ühtekuuluvust. Me ei unusta, et terrorismiohvrid on sageli heausksed kodanikud, kes saavad haavata või hukkuvad ajal, mil nad ajavad oma igapäevaasju. Me ei unusta, et Euroopas, mis õpetab sallivust ja demokraatiat, ei ole vägivallaaktid iialgi vastuvõetavad.
<SPEAKER ID="349" NAME="Magdi Cristiano Allam" AFFILIATION="PPE">
(IT) Lugupeetud juhataja, kallid kolleegid! Tahaksin avaldada oma toetust Teresa Jiménez-Becerril Barrio ettepanekule koostada terrorismiohvrite perekondade õiguste Euroopa harta. Soovin rõhutada, et see on Euroopa jaoks erakordne võimalus väljendada selgelt oma seisukohta terrorismi suhtes. Tasub meeles pidada, et selle seisukoha puudumise tõttu katkes 2005. aastal Barcelona protsess, kui Euroopa ja Vahemere piirkonna riikide riigipead ja valitsusjuhid ei suutnud kokkuleppele jõuda. Tahaksin toonitada ka seda, et praegu annab see meile erakordse võimaluse värskendada uutel alustel dialoogi teisel pool Vahemerd asuvate riikidega. Alustuseks võib väljendada selgelt oma arusaama sellest, mis on meie jaoks inimsuse ja tsivilisatsiooni nurgakivi - selleks on elu puutumatus.
<SPEAKER ID="350" NAME="Diane Dodds" AFFILIATION="NI">
Austatud juhataja! Olen tänulik, et toetate terrorismiohvreid. See on õige ja asjakohane ning loomulikult hindan ma Põhja-Iirimaa ohvritele antud Euroopa Liidu toetust seal rahastatud PEACE'i programmide kaudu.
<P>
Komisjon peaks teadma, et Põhja-Iirimaal kasvab taas dissidentlike vabariiklike organisatsioonide poolne terrorioht. Seda ohtu on Põhja-Iirimaa politsei nimetanud kriitiliseks ning rahvusvaheline seirekomisjon väga tõsiseks. Kõige viimastes julmades rünnakutes mõrvati kaks sõdurit, kes pidid just minema Afganistani, ning üks politseinik.
<P>
Kui komisjon eraldas esimest korda terrorismiohvrite jaoks raha, seadis ta põhieesmärgiks üldsuse koondamise kõikide terrorismi vormide vastu. Ent mulle tundub, et koos üleminekuga ulatuslikumale CIPS-programmile, tundub see eesmärk olevat kaotatud. Olen tänulik, et tegite ettepaneku töötada välja ohvrite harta, ning kutsuksin üles tõmbama kõigepealt väga selge joone terrorismiohvrite ja terroriaktide toimepanijate vahele.
<SPEAKER ID="351" NAME="Karin Kadenbach" AFFILIATION="S&amp;D">
(DE) Austatud juhataja! Õnneks ei ole meil Austrias mitu aastat terrorirünnakuid olnud. Ent Viin ei ole alati tervena pääsenud.
<P>
Tahaksin täiendada kolleeg Jáuregui Atondo öeldut. Ühest küljest vajame kindlasti ohvrite hartat ja terrorismiohvrite toetamist. Ent samal ajal peame lisameetmena muutma keskkonda, milles terrorismini viiv vägivald ilmneb. Minu arvates peame alustama hariduse ja teavitamisega. Peale selle peab Euroopa Parlament avaldama selget vastuseisu vihkamist suurendavale keelekasutusele. Oleme mitmes valdkonnas järjepidevalt kutsunud üles olema sallivad. Ent ühes valdkonnas ei saa me sallivad olla - see on vägivald.
<SPEAKER ID="352" NAME="Juhataja">
Need sõnavõtud on täis väärikustunnet ja emotsioone, sest minu arvates te kõnelesite nende nimel, kes ei saa täna enam sõna võtta. Tänan teid presidentuuri nimel.
<SPEAKER ID="353" NAME="Jacques Barrot" LANGUAGE="FR">
Austatud juhataja! Teil oli õigus, kui rõhutasite selle arutelu emotsionaalset külge, ning just praegu mõtleme iga ohvri peale. Neid kõiki on tabanud terrorism täiesti valimatul ja äärmiselt ebaõiglasel viisil.
<P>
Nagu härra López Aguilar ütles, on terrorism hirmuäratav kuritegevuse vorm. Tahaksin teile kõigepealt öelda, et Stockholmi programmis on tõepoolest võetud arvesse ohvrite saatust. Me peame tegelikult algatama Euroopa poliitika, mis pöörab organiseeritud kuritegevuse ja terrorismi ohvritele veelgi rohkem tähelepanu.
<P>
Tahaksin öelda proua Jiménez-Becerril Barriole, et me kavatseme võtta terrorismiohvrite õiguste harta kehtestamiseks meetmeid. Te väljendasite tõepoolest väga selgelt, et soovite seda hartat, ning minu arvates kõnelesite te seda tehes, austatud proua Jiménez-Becerril Barrio, kõikidest oma otsestest valusatest kogemustest.
<P>
Oleme analüüsinud ning analüüsime ka 2010. aastal kõiki praegused lünkasid, mis on seotud terrorismiohvrite kaitsega eri liikmesriikides. Teil on tõesti õigus: nii või teisiti peame saavutama oma terrorismi ja terrorismiohvrite teemaliste õigusaktide ühtlustamise. Euroopa peab terrorismiga võideldes tõepoolest ühiselt tegutsema.
<P>
Selle uuringu põhjal kavatseme vaadata, kuidas me saame ühtlustada ja ühendada kõik meetmed, et parandada terrorismiohvrite olukorda Euroopas. See on tegevuskava eesmärk ja pole kahtlust, et me tegeleme ohvrite kaitse probleemiga, võttes arvesse arutelu ajal öeldut ja eelkõige vajadust üritada esmalt teavitada inimesi tragöödiast ja kannatustest, mida ohvrid peavad taluma, olles sageli mahavaikimise või isegi põlguse märklauaks.
<P>
Järgmisena peame tagama, et nad saaksid kiiresti hüvitist. Teil oli õigus, kui nõudsite kiiret hüvitise maksmist nende täiesti teenimatute ja põhjendamatute kannatuste eest. Mainisite ka dialoogi õiguspära kadumist, sest me ei saa lubada dialoogi, mis võib ühel või teisel viisil jätta mulje, et süütute inimeste tapmine ja haavamine võib olla inimkonna teenimise viis.
<P>
Peame olema selliste avalduste suhtes ülimalt kindlameelsed, sest need salgavad maha kõik Euroopa Liidu väärtused. Lisaks soovin avaldada tunnustust Euroopa Parlamendile, austatud juhataja, et olete eraldanud miljon eurot kõikidele meie ohvriabi programmidele.
<P>
Olen taas väga rõõmus, et Joaquín Almunia on täna minu kõrval, sest me mõlemad ergutame hoolega komisjoni selles asjas meetmeid võtma. Euroopa Liit peab tõesti võtma vastu teistele õpetuseks olevad õigusnormid, mis puudutavad terrorismiohvrite kaitset ja abistamist mitmeaastase Stockholmi programmi osana.
<P>
See oli minu vastus sõnavõttudele. Võite olla kindlad, et need ei jätnud ei Joaquín Almuniat ega mind ükskõikseks.
<SPEAKER ID="354" NAME="Juhataja">
Et mitte asuda kohe teise arutelu juurde, teen ettepaneku teha üheminutilise leinaseisaku ohvrite mälestuseks.
<P>
(Parlament tõusis ja pidas minutilise leinaseisaku.)
