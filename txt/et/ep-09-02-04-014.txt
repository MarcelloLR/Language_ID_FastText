<CHAPTER ID="014">
Infotund (küsimused nõukogule)
<SPEAKER ID="316" NAME="Juhataja">
Järgmine päevakorrapunkt on infotund (B60006/2009).
<P>
Nõukogule on esitatud järgmised küsimused.
<P>

<P>
Teema: VKEd
<P>
Arvestades, et majandus on üks eesistujariigi Tšehhi Vabariigi kolmest prioriteedist (inglise keeles "kolmest E-st”), siis milliseid samme kavatseb nõukogu ette võtta, et parandada väikeste ja keskmise suurusega ettevõtete usku turumajandusse praeguses majandusolukorras?
<SPEAKER ID="318" NAME="Alexandr Vondra">
nõukogu eesistuja. - Lubage mul alustuseks öelda, et pean küsimust VKEde kohta väga heaks, kuna praeguse majanduskriisi ajal on suurettevõtted ja suured äriühingud alati piisavalt tugevad, et võidelda endale mõningast toetust, aga palju keerulisem on see VKEde jaoks ning kindlasti nõuab see süsteemset lähenemisviisi.
<P>
Nagu te teate, kinnitas nõukogu 1. detsembril 2008. aastal Euroopa majanduse taastamise kava, mille komisjon esitas 26. novembril 2008. Vastamaks finantskriisile toetas nõukogu stiimulit, mis on samaväärne ligikaudu 1,5%ga ELi sisemajanduse kogutoodangust, et taastada ettevõtete ja tarbijate kindlustunne. Lisaks sellele sisaldab kava erimeetmeid VKEde toetuseks, millest kõige olulisemad on need, mille eesmärk on parandada VKEde juurdepääsu rahastamisele ja vähendada halduskoormust.
<P>
Nõukogu nõustus ka sellega, et Euroopa ettevõtete, eriti väikeste ja keskmise suurusega ettevõtete raamtingimuste parandamine on vajalik selleks, et võidelda kriisi poolt konkurentsivõimele avaldatavate mõjudega ning toetada ja edendada töökohtade loomist.
<P>
Nõukogu võttis vastu ka kahed järeldused seoses VKEdele toetuse andmisega üldise konkurentsivõime kontekstis. Esiteks järeldused, millega kinnitatakse ettepanekud VKEde toetamiseks, mis on esitatud komisjoni teatises pealkirjaga, nagu ilmselt teate, "Kõigepealt mõtle väikestele” Euroopa väikeettevõtlusalgatus "Small Business Act” (nii-nimetatud "SBA”), mis hõlmab tegevuskava, kus on toodud välja prioriteetsed meetmed, mis nõuavad eritähelepanu.
<P>
Teiseks järeldused komisjoni teatise kohta pealkirjaga "Teel Euroopa Liidus asuvate maailmatasemel klastrite poole - laiapõhjalise innovatsioonistrateegia rakendamine”. Kuigi klastrid ei ole mõeldud ainult VKEde jaoks, mängivad need ettevõtted olulist rolli mitmes klastris, mis on kogu ELis loodud.
<P>
Oma istungil 2008. aasta detsembri keskel kiitis Euroopa Ülemkogu heaks Euroopa majanduse taastamise kava ning toetas algatuse "Small Business Act” tegevuskava täielikku rakendamist. Ta on eelkõige toetanud Euroopa Investeerimispanga suuremat sekkumist summas 30 miljardit eurot aastateks 2009-2010, eelkõige VKEdele mõeldud laenudeks, mis tähendab 10 miljardi euro suurust kasvu võrreldes EIP tavapärase laenumahuga selles sektoris.
<P>
Nõukogu toetas ka ajutist vabastamist kaheks aastaks de minimis riigiabi künnise puhul seoses summaga kuni 50 000 eurot ning riigiabi raamistiku kohandamist, mida on vaja ettevõtete, eelkõige VKEde toetuse suurendamiseks.
<P>
Nõukogu kutsus üles ka kasutama EÜ õiguses sätestatud kiirendatud menetlust riigihankelepingute sõlmimiseks, samuti vähendama ettevõtete halduskoormust.
<P>
Eesistujariik Tšehhi Vabariik jätkab neid pingutusi, kuna meie majandus põhineb laias ulatuses VKEdel, seega on meil selles vallas oma kogemus. Seega arutatakse mõlemal eesseisval konkurentsivõime nõukogul eesistujariigi Tšehhi Vabariigi juhtimisel - üks toimub peagi, s.o märtsi alguses, ja teine on mitteametlik nõukogu istung, mis toimub Prahas - halduskoormuse vähendamise küsimust, kuna me usume, et paremad õigusnormid on oluline tegur konkurentsivõime parandamisel, eriti VKEde puhul, ning sellel on veelgi tähtsam roll majanduskriisi ajal.
<P>
Lisaks sellele üritab eesistujariik teha edusamme tegevuskava rakendamisel ning seada see VKEde poliitika ühiskonnas esiplaanile ja siduda tegevuskava rakendamine kõigi liikmesriikide riiklike reformikavadega.
<P>
Eesistujariik teeb jätkuvalt ka suuremaid pingutusi, et arutada VKEdega seotud õigusaktide ettepanekuid, näiteks määrust, millega nähakse ette Euroopa eraühingu põhikiri, mis lubaks VKEdel kasutada sellist ettevõtlusvormi, mis võimaldab saada kasu nende potentsiaalist ja arendada piiriülest tegevust.
<P>
Teine õigusakti ettepanek, mida peaksin mainima, on tööjõumahukate teenuste vähendatud käibemaksumäärade direktiivi ettepanek, mida arutatakse eesseisvatel majandus- ja rahandusministrite nõukogu istungitel.
<P>
Lisaks tegeleb nõukogu hilinenud maksmist käsitleva direktiivi läbivaatamisega, mida praegu valmistatakse ette ja mis peab tagama, et väikestele ja keskmise suurusega ettevõtetele makstakse õigeaegselt kõigi äritehingute eest. Seegi on praeguses olukorras päris oluline.
<SPEAKER ID="319" NAME="Juhataja">
Kuna oleme ajast üsna maas, siis teen ettepaneku, et nõukogu vastab kõigile täiendavatele küsimustele korraga. Nagu teate, saan lubada vaid kaht täiendavat küsimust lisaks esialgse küsimuse esitaja küsimusele. Seetõttu valisin viiest esitatud küsimusest kaks, tuginedes kriteeriumile, et küsimuse esitajad on erinevatest fraktsioonidest ja eri riikidest. Parlamendiliikmed, kelle valisin on Philip Bushill-Matthews ja Silvia-Adriana Ţicău.
<SPEAKER ID="320" NAME="Olle Schmidt">
küsimuse esitaja. - Tavapäraselt kõnelen oma emakeeles, aga kuna asendan Marian Harkinit, siis üritan rääkida oma viletsas inglise keeles. See on tavapärane keel siin Euroopa Parlamendis.
<P>
Lugupeetud minister, te mainisite halduskoormust ja selle kavandatavat vähendamist 25% aastaks 2012. Kas te arvate päriselt, et see on ambitsioonikas eesmärk? Kas me ei võiks saavutada rohkem ja kas te võiks veelgi täpsustada, mida on siiani tehtud? Millised on teie eesmärgid? Kas ei võiks saavutada 25% näiteks aastaks 2010? See oleks üsna ambitsioonikas.
<SPEAKER ID="321" NAME="Philip Bushill-Matthews" AFFILIATION="PPE-DE">
- Te mainisite hilinenud maksmist käsitleva direktiivi läbivaatamist, mis on minu arvates äärmiselt oluline. Ma tundsin muret hoopis selle üle, et konsulteerimisperiood selle arutamiseks lõppes augusti lõpus - just enne tegeliku finantskriisi saabumist. Kui konsulteerimisperioodi oleks pikendatud, siis ma arvan, et meil oleks palju jõulisemad vastused direktiivi paremaks läbivaatamiseks. Tuleks kaaluda, kas peaksime algatama uue lühikese konsulteerimisperioodi, et saaksime kõige ajakohasemat võimalikku teavet, millel läbivaatamine võiks seejärel põhineda?
<SPEAKER ID="322" NAME="Silvia-Adriana Ţicău" AFFILIATION="PSE">
(RO) Sooviksin küsida nõukogult küsimuse Euroopa majanduse taastamise kava kohta. Selle kavaga nähakse ette 30 miljardit eurot väikestele ja keskmise suurusega ettevõtetele. Komisjon teatas meile, et toetusi antakse põhimõttel "kes ees, see mees”.
<P>
Sooviksin küsida nõukogult, milliseid meetmeid ta võtab, et kõik liikmesriigid töötaksid välja riiklikud kavad oma väikeste ja keskmise suurusega ettevõtete toetamiseks, et need saaksid juurdepääsu neile vahenditele.
<SPEAKER ID="323" NAME="Alexandr Vondra">
nõukogu eesistuja. - Püüan vastata. Mis puutub esimesse küsimusse halduskoormuse vähendamise eesmärkide teemal, siis minu riik, nagu ka mõned teised samameelsed riigid, on juba alustanud selle protsessiga mõnevõrra varem. Koos Madalmaadega ja veel mõne riigiga on meil riiklik eesmärk vähendada 20% aastaks 2010. Peame vaatama, kas suudame teha rohkem aastaks 2012.
<P>
Komisjon teavitas 2009. aasta jaanuari lõpus tegevuskavast, milles kinnitati, kuidas ta tagab, et kõik vajalikud ettepanekud, et saavutada ühenduse tasandil halduskoormuse 25%-line vähendamine, oleks esitatud enne 2009. aasta lõppu. Käesoleva aasta esimesel poolel esitatud ettepanekutele vastab nõukogu praeguse eesistujariigi ametiajal, seega me kindlasti tegeleme sellega. Me hindame protsessi kevadise Euroopa Ülemkogu ajal. Loodan, et me suudame tegutseda võimalikult põhjalikult. Kindlasti on see asi, mida eesistujariik soovib teha.
<P>
Hilinenud maksmist käsitleva direktiivi teemal kavatseb komisjon avaldada ettepaneku 2009. aasta veebruari lõpus. Eesistujariik hakkab seda teemat arutama nõukogu ettevalmistavates organites.
<P>
Viimane küsimus - millele ma ei ole vastanud - oli seotud Euroopa majanduse taastamise kavaga. See puudutas täpsemalt võimaliku EIP laenu summat. Loodan, et VKEd suudavad konkureerida teiste suuremate ettevõtetega. Meil oli tund aega tagasi ulatuslik arutelu autotööstuse teemal, seega arvan kindlasti, et üldine soov on see, et VKEd saaksid sellest kasu lõigata.
<P>
Teema: Uue ülemaailmse kaubanduslepingu alused
<P>
Kas nõukogu arvab pärast mitmepoolsete kaubandusläbirääkimiste Doha vooru seiskumist eelmisel suvel ja Washingtoni tippkohtumisel eelmise aasta novembris G20 saavutatud kokkuleppeid, et on alus selleks, et Euroopa Liit teeks uued ettepanekud kaubanduse kohta, mis rahuldaksid arengumaid?
<SPEAKER ID="325" NAME="Alexandr Vondra">
nõukogu eesistuja. - Vastuseks härra Medina Ortega küsimusele, mis on seotud WTOga, ütlen, et see on minu arvates tähtis teema. Oleme kõik lugenud Davosi maailmamajanduse foorumi - millest mõned meist ka aktiivselt osa võtsid - raporteid ning kuulanud Pascal Lamy ja teiste hiljutisi kommentaare. Ei ole kahtlust, et kardetakse suurenevat protektsionismi, seega oleme väga teadlikud meie ees seisvatest väljakutsetest.
<P>
Sooviksin mainida, et eelmise aasta 15. novembril rõhutasid G20 liikmed, kui tähtis on kehtestada juhendid kokkuleppeks 2008. aasta lõpuks, mis on juba möödas. Seoses sellega intensiivistasid WTO liikmete delegatsioonid, sealhulgas Euroopa Komisjon ELi nimel, oma tööd Genfis eesmärgiga anda poliitiline tõuge.
<P>
Palju tööd on tehtud ning pingutuste tulemusena vaadati uuesti läbi põllumajanduse ja mittepõllumajandustoodete turgudele juurdepääsu (NAMA) tekstid. Lisaks sellele märkis Euroopa Ülemkogu, pidades silmas praegust poliitilist ja majanduslikku arengut, eelmise aasta detsembri keskpaigas oma järeldustes, et ta kinnitas eesmärgi jõuda sel aastal WTOs kokkuleppele juhendite üle, mis toovad kaasa Doha vooru lõpetamise koos ambitsioonika üleilmse ja tasakaalustatud raporti ja tulemusega.
<P>
Nõukogu ja komisjon olid valmis konstruktiivseks ELi osalemiseks ministrite istungitel, juhul ja siis kui need kokku kutsutaks. Ent 12. detsembril 2008 teatas WTO peadirektor Pascal Lamy delegatsioonijuhtide mitteametlikul istungil, et ta ei kutsu ministreid kokku, et aasta lõpuks juhendid lõplikult kinnitada, kuna intensiivsetele konsultatsioonidele vaatamata ei olnud tingimused veel sellised, et pidada edukas ministrite istung.
<P>
Doha arengukava eesmärk on saavutada kaubanduse läbipaistev liberaliseerimine mitmepoolsel tasandil, mis toob kaasa pikaajalised eelised ja edendab ulatuslikul maailmamajandust, eelkõige arengumaades, tänu sellele, et see voor on suunitletud arengule.
<P>
Seega vaatamata asjaolule, et 2008. aasta lõpus ei saanud mingeid järeldusi teha, on nõukogu täielikult pühendunud mitmepoolsele kaubandussüsteemile, samuti WTO Doha vooru ambitsioonika, tasakaalustatud ja laialdase tulemuse saavutamisele. See on veelgi olulisem, arvestades praegust majandus- ja finantsolukorda.
<P>
Kuigi eesistujariik on väga teadlik takistustest, mis seisavad kogu protsessi eduka lõpuleviimise ees, üritab ta kahtlemata need kohustused ellu viia, tegutsedes Doha arengukava arutelude uuendamise nimel, kohe kui tingimused võimaldavad. Samuti toetab ta intensiivsemat tööd teiste WTO tegevuskavade raames, eelkõige teenuste ja TRIPS-lepingu valdkonnas.
<SPEAKER ID="326" NAME="Manuel Medina Ortega" AFFILIATION="PSE">
(ES) Tänan teid, härra nõukogu eesistuja, selle vastuse eest, mida ma pean üsna põhjalikuks. Siiski sooviksin meenutada nõukogu eesistujale, et 2008. aasta suvel pidi Doha voor lõpetatama, aga ei jõutud kokkuleppele, kuna mõningad BRIC riigid ei olnud valmis lubama mingeid kontsessioone.
<P>
Arvestades, et BRIC riigid mängisid suuremat rolli Washingtoni istungil, siis on võimalik, et nende riikide varasem soovimatus võimaldada kontsessioone tulenes nende arvestusest, et neile oli antud teisene positsioon, kusjuures Washingtoni istungil anti neile prioriteetne roll. Kas nõukogu eesistujal on mingi teavet, kas BRIC riigid võivad Washingtonis võetud kohustuste tulemusel olla valmis võtma aktiivsema rolli ja aitama kaasa Doha vooru edukale tulemusele?
<SPEAKER ID="327" NAME="Syed Kamall" AFFILIATION="PPE-DE">
- Ma just mõtlesin täiendusena sellele küsimusele, et kas ta nõustub, vaadates Euroopa Liidu uusi ettepanekuid või kui Euroopa Liit esitaks uued ettepanekud, sellega, et mõnes sellises ettepanekus peaks olema soovitused kaotada ühise põllumajanduspoliitika ebaõiglased tingimused, et saaksime taasalustada läbirääkimisi NAMA kohta ja seejärel taasalustada läbirääkimisi teenuste teemal, mis moodustavad ligikaudu 70% ELi SKPst. Kas ta nõustuks ka sellega, et on aeg, et EL näitaks üles tõelist pühendumust saavutada vabakaubandus?
<SPEAKER ID="328" NAME="Gay Mitchell" AFFILIATION="PPE-DE">
Sooviksin küsida ministrilt, kas tema tähelepanu on paelunud protektsionistlikud elemendid Ameerika Ühendriikide majanduse taastamise kavas, eelkõige need, mille on esitanud esindajatekoda ja senat, ning kas ta on nõukogu nimel teavitanud Ameerika administratsiooni, et Euroopa Liit on selle pärast mures.
<P>
See ei ole uue Doha vooru jaoks hea enne. Kas ta tagaks, et meie muredest teavitatakse enne, kui USA Kongress võtab vastu vajalikud õigusaktid?
<SPEAKER ID="329" NAME="Alexandr Vondra">
nõukogu eesistuja. - Ma arvan, et me kõik teame, milles probleem on. Probleem ei ole Euroopa Liidus. Ma arvan, et Euroopa Liit on vägagi Doha vooru lõpuleviimise poolt, ning me tegime eelmisel aastal kõik selleks vajaliku ja peaaegu saavutasime selle.
<P>
Milles on siis probleem? Esiteks peame ootama USA administratsiooni taga ning kuigi mõned kohtumised on juba toimunud, seisab neid veel ees, ning me näeme, kas praegune USA administratsioon jääb kaubanduse liberaliseerimist pooldama. Meil võib olla praeguses olukorras mõningaid kahtlusi kiireloomulise lähenemisviisi suhtes. Teine riik, kellega seda arutada, on India, mis, nagu me teame, ootab kevadel valimisi.
<P>
Seega nõukogu esindajana ja olles pärit väikesest või keskmise suurusega riigist, millel on tavapäraselt avatud majandus, sooviksin seda edendada, ning tahan teile öelda, et meie esmane eesmärk on läbirääkimised edukalt lõpule viia niipea kui võimalik, aga kardan, et me peame olema ka realistlikud, ning ma ei saa lubada teile õhulosse.
<P>
Optimistlik stsenaarium on järgmine: selge positiivne sõnum G20 istungilt, mis toimub aprilli alguses Londonis, ning seejärel kohustuse täitmine ja rakendamine, millele võiks juunis või juulis järgneda ministrite istung Genfis. Need põllumajanduse ja NAMA (mittepõllumajandustoodete turgudele juurdepääsu) juhendid võidakse kokku leppida. Seega me kõik loodame seda. Pingutame kõvasti, et seda teha, aga kui kohtume siin meie eesistumisperioodi lõpus, siis näeme, kas olime edukad või mitte.
<P>
Teema: Hoonete energiatõhususe suurendamise meetmed
<P>
Nõukogu on seadnud endale eesmärgi vähendada 2020. aastaks kasvuhoonegaaside heitkoguseid 20% ja suurendada energiatõhusust 20% ning saavutada taastuvatest energiaallikatest pärit energia 20%-line osakaal. Nelikümmend protsenti kogu kasvuhoonegaaside heitkogustest tuleneb ehitistest. Ehitiste energiatõhususe suurendamine võib märkimisväärselt vähendada kasvuhoonegaaside heitkoguseid. Novembris tegi komisjon ettepaneku vaadata läbi ehitiste energiatõhususe direktiiv.
<P>
Kas nõukogu ütleks, arvestades seda, kui oluline on ehitiste energiatõhusus kodanike jaoks, arvestades nende elektri- ja küttearvete vähendamise potentsiaali, kui prioriteetne see valdkond on ajavahemikul jaanuarist kuni aprillini 2009?
<SPEAKER ID="331" NAME="Alexandr Vondra">
nõukogu eesistuja. - Sooviksin tänada proua Ţicăud tema küsimuse eest, mis on samuti ajakohane. Elamumajandust või energiatõhususe suurendamise küsimust ja kohustust suurendada aastaks 2020 energiatõhusust 20% tuleb võtta tõsiselt.
<P>
Nõukogu jagab seisukohta, et ehitiste energiatõhususe direktiivi läbivaadatud eelnõu on väga oluline ühenduse eesmärkide saavutamiseks suurema energiatõhususe, taastuvenergia ja kasvuhoonegaaside heitkoguste vähendamise valdkonnas. Hiljutine gaasikriis paljastas taas ELi haavatavuse seoses ELi energiasõltuvusega. Kui soovime saavutada ambitsioonika vähendamise eesmärgi, samal ajal energiakindluse riske mitte suurendades, peame võtma vastu mitmed lühiajalised, keskmise tähtajaga ja pikaajalised meetmed, mis vähendavad meie energiasõltuvust.
<P>
Ehitiste energiatõhususe suurendamine on kindlasti neist kõige olulisemate hulgas. Selle tulemusena hakkab eesistujariik töörühmade tasandil direktiivi eelnõud läbi vaatama. Läbivaatamise eesmärk on teha kindlaks ettepanekus esinevad keerukused. Me ootame, et direktiivi kohaldamisala küsimust hakatakse arutama esimesena. Kohaldamisala küsimus on kõige olulisem, mitte ainult seoses võimaliku energiasäästuga, vaid ka majapidamiste halduskoormust arvestades. Seetõttu tagab eesistujariik Tšehhi Vabariik, et eelolevatel kuudel jätkub intensiivne töö. Ma pean korrapäraseid arutelusid Martin Bursíkiga, kes on minu kolleeg valitsuses ja keskkonnaminister ning kes on vastava nõukogu esimees.
<P>
Nõukogu jälgib hoolikalt ka ITRE komisjoni tööd selles küsimuses. Teadmiseks olgu öeldud, et pärast praegust infotundi kohtun komisjoni esimehega. Eesistuja on kohustatud tegema nii palju edusamme kui võimalik eesmärgiga võtta direktiiv kiiresti vastu. Selle eesmärgi saavutamiseks kavatseb ta esitada transpordi, telekommunikatsiooni ja energeetika (TTE) nõukogule juuni keskel eduaruande. Nõukogu järelduste vastuvõtmine teise strateegilise energiaülevaate kohta on kavandatud esimeseks TTE nõukogu istungiks, mis peetakse 19. veebruaril, ning mille tulemust arutatakse märtsikuus toimuval Euroopa Ülemkogu istungil.
<P>
Piisavat tähelepanu pööratakse ka hiljutisele Ukraina-Venemaa gaasivaidlusele ja selle tagajärgedele. Poliitikaarutelu peetakse naftavarusid käsitleva nõukogu direktiivi eelnõu teemal. Seega üldjoontes peab nõukogu tähtsaks seda, et kõige prioriteetsemaks seatakse Euroopa Parlamendiga läbirääkimiste lõpetamine lähikuudel energia siseturgu käsitleva kolmanda õigusaktide paketi teemal. Nõukogu tuletab ka meelde, et energiatõhususega tegeletakse seoses energiakindluse laiema küsimusega, keskkonnakaitsega ja tegelikult teise strateegilise energiaülevaate läbivaatamise raames.
<SPEAKER ID="332" NAME="Silvia-Adriana Ţicău" AFFILIATION="PSE">
(RO) Sooviksin teile teatada, et oma raportis kavatsen teha ettepaneku energiatõhususe ja taastuvenergia Euroopa fondi loomiseks, et aidata koguda avaliku ja erasektori vahendeid teatavate energiatõhususe projektide rakendamiseks kogu Euroopa Liidus, ning ma soovin nõukogu toetust sellele tähtsale algatusele.
<SPEAKER ID="333" NAME="Zita Pleštinská" AFFILIATION="PPE-DE">
- (SK) Ehitiste energiatõhusus võib tuua kaasa otsese säästu Euroopa tarbijate jaoks. Mina näen lahendust selles, et viiakse laiaulatuslikult sisse automaatsed intelligentsed tarbimisarvestite süsteemid ja süsteemid, mis annavad ajakohastatud pildi energiatarbimisest, sealhulgas sellised, mida saab majapidamistes kasutada.
<P>
Mida saab nõukogu teha selle lahenduse rakendamiseks? Millist ajakava peate realistlikuks? Kas nõukogu saab Euroopa Tehnoloogiainstituuti Budapestis veenda, et see tegeleks ehitiste energiatõhususe probleemiga?
<SPEAKER ID="334" NAME="Colm Burke" AFFILIATION="PPE-DE">
- Kas nõukogus on arutatud seda, et võiks lasta liikmesriikidel pakkuda finantsajendeid energiatõhususe suurendamiseks, eriti eakamate inimeste jaoks? Ühest küljest suurendaks see energiatõhusust ja teisest küljest tagaks tööhõive.
<SPEAKER ID="335" NAME="Alexandr Vondra">
nõukogu eesistuja. - Jagan täielikult seisukohta, et energiatõhusus on tähtis vahend nii keskkonnaprobleemide kui ka energiakindluse vajaduste lahendamisel.
<P>
Tegelikult arutasime seda just oma riigis - nüüd ma jätan korraks oma eesistuja rolli - ja me peame Prahas kaht meedet väga oluliseks. Teised on samuti olulised, aga seda kas pika aja jooksul või ilma nii suure mõjuta. Üks on elamumajandus ja energiatõhusus. Teine on tuumaenergia, aga tean, et mõnede liikmesriikide jaoks on see tundlik teema. Need on kõige tähtsamad asjad kliimamuutusega võitlemisel ja energiakindluse küsimuse lahendamisel. Seetõttu on energiatõhususe ja elamumajanduse edendamiseks nõuetekohaste vahendite leidmine meie ametiaja väljakutse.
<P>
Sooviksin arutada rahastamisküsimusi. Euroopa Regionaalarengu Fondi võiks kasutada, nagu tegi ettepaneku komisjon, selleks et leida ressursse investeeringuteks eluasemetesse ja energiatõhususse, seega on see üks praegu kättesaadav vahend, seda ka majanduse taastamise kava raames.
<P>
Teine võimalus selliste riikide jaoks nagu Rumeenia - ma tean seda oma riigi kogemusest - on lihtsalt kasutada heitkogustega kauplemise süsteemi, mis kehtib praeguse Kyoto protokolli raames, seega on võimalik kasutada sellest saadud tulu.
<P>
Ma arvan, et meil on vahendid olemas. Seoses nimetatud uue direktiiviga peame kõige tähtsamaks kohaldamisala arutelu. Kindlasti üritame meie kui eesistujariik Tšehhi Vabariik koostöös järgmise eesistujariigi Rootsiga - neile on see prioriteet - anda endast parima ja mitte kulutada liiga palju aega.
<P>
Teema: Energiapoliitika, välissuhted ja majandus Tšehhi eesistumise ajal
<P>
Arvestades eesistujariigi märgitud prioriteete tema ametiajaks, kas võiksite palun täpsustada, kuidas eesistujariik kavatseb lõimida need kolm prioriteeti konkreetsete algatustena? Viitan eelkõige idapoolsete partneritega peetavatele aruteludele strateegiliste energiakoridoride valdkonnas, mida võiks kasutada ELi energiakindluse ja majandusliku konkurentsivõime tagamiseks tulevikus.
<SPEAKER ID="337" NAME="Alexandr Vondra">
nõukogu eesistuja. - Soovin tänada härra Burke'i tema küsimuse eest lõunapoolsete koridoride kavade ja läheneva Tšehhi Vabariigi eesistumisperioodi jooksul toimuvate istungite kohta. Me tagame, et need on kolm prioriteeti - energia, välissuhted ja majandus - mis on täielikult lõimitud ja omavahel seotud ja keskenduvad konkreetsele algatusele; see on üks neist. Eelkõige on see suunatud usaldusväärsete energiatarnete tagamise eesmärgile kolmandate riikide ja piirkondadega mitmete energiasuhete väljatöötamise kaudu ning üritades tagada energiaressursside ning ka transiiditeede suurem mitmekesisus.
<P>
Eesistujariik kavatseb seda tööd edasi arendada teist strateegilist energiaülevaadet käsitlevas komisjoni teatises sisalduvate elementide põhjal. Nõukogu peaks tegema selle teatise kohta järelduse veebruaris ning energiakindlus on 2009. aasta kevadise Euroopa Ülemkogu oluline teema.
<P>
Töö käigus on kavandatud väga palju koosolekuid kolmandate riikidega ja kolmandate riikide organisatsioonidega. Neil koosolekutel tegeletakse kas ainult energiaga seotud teemadega või need hõlmavad energiat muude teemade hulgas. Mis puutub eriarutellu strateegiliste energiakoridoride üle, millele austatud parlamendiliige viitab, siis korraldab eesistujariik järgmised kohtumised. Kõige olulisemad on esimene, see on rahvusvaheline investeerimiskonverents Ukraina gaasitransiidi võrgustiku kohta, mis toimub Brüsselis 23. märtsil 2009. Teine, nii-öelda lõunakoridori tippkohtumise istung, mille kavatseme korraldada koos idapartnerluse üritusega; see toimub Prahas mai alguses. Selle istungi eesmärk on algatada vastastikku kasulik dialoog ELi ja nii transiidi- kui ka tootjariikide vahel Kaspia mere piirkonnas. See peaks tooma kaasa energia tarneteede, tarnijate ja allikate suurema mitmekesistamise ning seega tugevdama ELi energiakindlust. Üks erieesmärke on edendada Nabucco projekti.
<P>
Strateegilise energiakoridori teemat käsitletakse ilmselt ka EL-Venemaa energiateemalise alalise partnerluse nõukogu koosolekul, mis korraldatakse samuti Tšehhi Vabariigi eesistumisperioodil, ilmselt mais, selleks et valmistuda ELi ja Venemaa vaheliseks tippkohtumiseks, mida kavandatakse 22. maiks 2009. Seega austatud parlamendiliikme osutatud strateegiliste energiakoridoride tähtsust kinnitas selgelt Ukraina-Venemaa gaasivaidlus jaanuari alguses.
<P>
Nõukogu võttis oma 12. jaanuari 2009. aasta erakorralisel istungil, mis pühendati sellele teemale, vastu järeldused, milles on toodud välja mitmed meetmed, mida tuleb võtta lühikese, keskmise ja pika aja jooksul. Seega tegutseb eesistuja selle nimel, et tagada nende meetmete asjakohaste ja konkreetsete järelmeetmete kehtestamine, arvestades seda, kui prioriteetseks ta peab energiakindluse teemat.
<SPEAKER ID="338" NAME="Colm Burke" AFFILIATION="PPE-DE">
Sooviksin tänada eesistujat tema väga põhjaliku vastuse eest. Tegelikult esitati see küsimus enne Venemaa-Ukraina vaidluse tekkimist. Mul oli tunne, et see võib kerkida esile siis, kui see juhtuski. Sooviksin temalt küsida järgmist: Lissaboni lepingu teemal rääkisime ühisest energiapoliitikast; võib-olla ta võiks tuua esile oma eesistuja volitustes oma arvamused paremate vahendite kohta, mille Lissaboni leping tagab, et tegeleda nende väljakutsetega tulevikus, ning eelised, mille annab terve Lissaboni lähenemisviisi ja lepingu vastuvõtmine.
<SPEAKER ID="339" NAME="Justas Vincas Paleckis" AFFILIATION="PSE">
- (LT) Tänan teid teie selgituse eest väga tähtsal teemal. Sooviksin küsida, kuidas Tšehhi Vabariik, eesistujariik, suhtub Nord Streami projekti, millel on nii positiivseid kui ka negatiivseid tahke, ning me teame, et on mõningaid kahtlusi selle ökoloogilise mõju suhtes. Seega, kuidas hindate oma eesistumise ametiaja alguses seda projekti? Tänan teid.
<SPEAKER ID="340" NAME="Paul Rübig" AFFILIATION="PPE-DE">
(DE) Mul oleks huvitav teada, kas on olemas majandus- ja rahandusministrite nõukogu algatus ja volinik Kovácsi algatus, et alustada progresseeruvat maksude mahakandmist Euroopas selliste energiaprojektide puhul, mis on praegu aktuaalsed, nagu Nabucco torujuhe või uute elektrijaamade ehitamine, et tekitada ajendeid ja seega edendada neid strateegilisi algatusi.
<SPEAKER ID="341" NAME="Alexandr Vondra">
nõukogu eesistuja. - Kõik need küsimused puudutavad teemasid, mida me arutame nüüd peaaegu iga päev. Lissaboni lepingu kohta teame kõik, et see sisaldab solidaarsusvormeleid, mis peaksid aitama meil tugevdada õigusraamistikku ELis paremaks koostööks energiavaldkonnas. See on teema üks tahk.
<P>
Samal ajal arvan, et oleme praeguse kriisi ajal saanud mõned õppetunnid. Üks asi on solidaarsus kui poliitiline loosung. Teine asi on vajadus kriisi puhul kiirelt reageerida ja tegutseda näiteks keerulises olukorras, nagu meil oli kriisi ajal Bulgaarias või Slovakkias. Seega peame mõnevõrra parandama omavahelisi ühendusi eelkõige Kesk- ja Ida-Euroopas gaasitarnete puhul. Meil peab torustikus olema kompressor, et saaksime voo ümber pöörata. Näiteks minu riigis see on olemas, kuna me tänapäevastasime ja investeerisime, aga slovakid ei teinud seda.
<P>
Seega jõuan nüüd teie küsimuseni, kas on olemas mingi investeerimisprogramm, et katta lühiajalised või keskmise tähtajaga vajadused - jah, on. Tegelikult olid mul täna mõned kohtumised eelarvekomisjoni, tööstuse, teadusuuringute ja energeetikakomisjoni ning põllumajanduse ja maaelu arengu komisjoni esimeestega, kuna meil on viis miljardit eurot, mida eelmisel aastal ei kulutatud, ning Euroopa majanduse taastamise kavas on lepitud kokku, et see tuleb eraldada mõningate infrastruktuuriprojektide jaoks. Komisjoni poolt eelmise kuu lõpus tehtud ettepaneku kohaselt tuleks 3,5 miljardit eurot sellest viiest miljardist eraldada omavaheliste ühenduste projektidele, mida saab realiseerida kahe järgmise aasta jooksul, 2009-2010, gaasiühenduste ja elektrivõrgu omavaheliste ühenduste valdkonnas ja gaasi ühendamisel avamere tuuleturbiinidega Põhja-Euroopas.
<P>
Seega, jah, on olemas kava ning minu arvamus Nord Streami kohta on, et toimub arutelu, me kõik teame seda. Ma arvan, et üks Moskva ja Kiievi vahelisest praegusest kriisist saadud õppetund on see, et meil peaks olema vahendid, et oleks võimalik need probleemid lahendada, kui need korduvad, nii Venemaa kui ka Ukraina puhul.
<P>
Meil on Nabucco projekt, mis peaks suutma viia gaasi Euroopasse muudest riikides kui Venemaa ehk teisisõnu Kaspia mere basseinist. Aga peaksime olema valmis ka mitmekesistama gaasi transiidi teed Euroopasse, seega ei ole tegemist vaid ühe riigiga. Ma arvan siinkohal, et Ukraina on meie jaoks ainus maismaatarnija.
<P>
Lisaks tuntakse muret võimaliku keskkonnamõju pärast. Mõned liikmesriigid tõstatavad selle küsimuse, seega ei ole see saladus, aga ma arvan, et lõppkokkuvõttes peame mitmekesistama nii teid kui ka tarnijaid.
<P>
Teema: Suitsetamisvastane võitlus ja suitsetamisest loobumine
<P>
WHO tubakakontrolli raamkonventsioon on esimene rahvusvaheline tervishoiuleping, mille Euroopa Liit ja kõik liikmesriigid, v.a üks, see on Tšehhi Vabariik, on alla kirjutanud ja ratifitseerinud. Kuna Tšehhi Vabariik juhib tubakakontrolli raamkonventsiooni teemalisi arutelusid, siis millised plaanid on eesistujariigil Tšehhi Vabariigil endal lepingu ratifitseerimisega?
<SPEAKER ID="343" NAME="Alexandr Vondra">
nõukogu eesistuja. - Ma näen Avril Doyle'i ja küsin endalt, kas ma olen selle küsimuse teine pool: viimane kord, kui me seda arutasime, toimus see ainsas kohas selles hoones, kus mina kui kirglik suitsetaja saan suitsetada. Ma arvan, et te märkasite seda, ja see on üks põhjusi, miks ma olen nüüd kohustatud teie küsimusele vastama. Mu ema soovitas mul alati rääkida igal võimalusel tõtt ja nüüd on mul dilemma: kas seda järgida või rääkida avameelselt.
<P>
Aga ma kasutan võimalust, et alustada isiklikult tasandilt. Ma olen Euroopas 30%-lise vähemuse hulka kuuluv inimene: olen kirglik suitsetaja ja tunnen end siin hoones väga diskrimineerituna. Pöördun teie poole isiklikult ja mitte nõukogu nimel, et tuleks tagada paremad tingimused selle harjumuse leevendamiseks. Nüüd aga pean küsimusele vastama.
<P>
Küsimus esitati selle kohta, mis seisus on ratifitseerimisprotsess Tšehhi Vabariigis. Võin teile kinnitada, et raamkonventsiooni ratifitseerimine Tšehhi Vabariigis on käimas. See on olnud käimas alates 2003. aastast ja praegu on käsil uus katse saada heakskiit Tšehhi parlamendis. Tšehhi uus tervishoiuminister - kes nagu tema eelkäijagi suitsetab - on teinud uue ettepaneku, mille eesmärk on ratifitseerimine taasalgatada, ning saadab selle ametkondade vahelisse menetlusse, seega jõuab see üsna varsti parlamenti.
<P>
Ratifitseerimisprotsess peaks lõppema, kui saame parlamendis piisavalt hääli. Võin teile kinnitada, et senatis see ei ole lihtne, kui meie senaatorid reisivad Euroopas ja leiavad eest sama probleemi, nagu mina siin hoones. Aga arvan, et üks asi on oluline: et õigusaktid rakendataks täielikult, nii et kõik seadused järgivad neid kohustusi, mis on osa konventsioonist.
<P>
Mis puutub meie kui eesistuja lähenemisviisi: järgmine ametlik koosolek tubakakontrolli raamkonventsiooni raames on kolmas rahvusvahelise läbirääkimisorgani koosolek tubakatoodete ebaseadusliku kaubanduse protokolli teemal. Siinkohal on minu riik, samuti eesistuja, pühendunud täielikult tubakatoodete ebaseadusliku kaubanduse vastasele võitlusele. See toimub 28. juunist kuni 5. juulini Genfist, seega me tegutseme seal teataval määral ühiselt koos oma sõprade rootslastega, kuna sel korral anname meie, tšehhid, eesistuja staatuse oma sõpradele Stockholmis. See on minu vastuse põhisisu.
<SPEAKER ID="344" NAME="Avril Doyle" AFFILIATION="PPE-DE">
- Tänan eesistujat. Ma ei soovi teda oma küsimusega kiusata. Pealegi esitati see eelmise aasta detsembris.
<P>
Mina olen suitsetamise ja mitte suitsetajate vastu. Me oleme kõik ühel nõul, et nad vajavad igasugust abi, mis on kättesaadav: nikotiiniasendusravi jne. Aga peame tunnistama kahju, mida tekitab passiivne suitsetamine neile, kes ei naudi suitsetamist, seega ärge tundke end isiklikult solvatuna.
<P>
Kas võiksite mulle seega garanteerida, et enne eesistujariigi Tšehhi Vabariigi ametiaja lõppu olete raamkonventsiooni ratifitseerinud - jah või ei? Oleks väga oluline, et suudaksite anda mulle selle kohta garantii. Pealegi on sigaretid ainus seaduslik toode meie poelettidel, mis, juhul kui tarbijad seda juhendite kohaselt kasutavad, tapab iga teise tarbija. See on tegelikult hämmastav.
<SPEAKER ID="345" NAME="Mairead McGuinness" AFFILIATION="PPE-DE">
- Tänan teid, eesistuja, teie aususe eest. Tsiteerisite oma ema - aga kas mina kui ema võin kutsuda teid üles suitsetamist maha jätma, samal ajal tundes teile kaasa teie kimbatuse pärast siin hoones? Kui viibiksite Iirimaal, siis oleksite täielikult väljas külma käes.
<P>
Minu küsimus on, et kas olete kunagi mõelnud näidata eeskuju ja üritada see halb harjumus maha jätta ning julgustada oma senaatoreid teie eeskuju järgima?
<SPEAKER ID="346" NAME="Alexandr Vondra">
nõukogu eesistuja. - Selle suhteliselt ebatavalise õhtuse arutelu kokkuvõtteks võin öelda, et minu ema suitsetas ka raseduse ajal ning siin ma nüüd olen, Tšehhi Vabariigi asepeaminister, ning minu vend ja õde on samuti väga heas seisus. Minu abikaasa suitsetas samuti ja teeb seda siiani. Meil on kolm toredat ja väga intelligentset last - need on minu isikliku elu uudised.
<P>
Märkan, et see teema pakub erilist huvi Iirimaale, ja tean, et olete võtnud vastu meetmed. Meie ratifitseerimise kuupäev on Tšehhi parlamendi ja senati liikmete otsustada. Parlament on suveräänne.
<P>
Ma võitlen oma riigis praegu selle nimel, et ratifitseerida võimalikult kiiresti Lissaboni leping. Lissaboni lepingu teemalise arutelu ajal küsivad senati liikmed minult sageli, kas Lissaboni lepingu vastuvõtmine toob kaasa nende suitsetamisvabaduse säilimise teatavates avalikes kohtades.
<P>
Seega on mul dilemma. Mis on tähtsam, kas Lissaboni leping või see? Aga võin teile kinnitada, et valitsus teeb kõik endast oleneva, et tagada mõlema lepingu ratifitseerimine. Me kirjutasime mõlemale lepingule alla ja valitsuse kohustus on anda endast parim.
<SPEAKER ID="347" NAME="Juhataja">
- Küsimustele, millele ajapuuduse tõttu ei jõutud vastata, vastatakse kirjalikult (vt lisa).
<SPEAKER ID="979" NAME="Juhataja">
Nõukogu infotund lõppes.
<P>
(Istung katkestati kell 19.15 ja seda jätkati kell 21.00.)
