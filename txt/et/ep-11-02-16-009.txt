<CHAPTER ID="009">
Seadusandliku tavamenetluse kohaselt vastu võetud õigusaktide allakirjutamine
<SPEAKER ID="398" NAME="President">
Lugupeetud kolleegid! Alustame Euroopa kodanikualgatust käsitleva määruse allkirjastamisega. Lugupeetud nõukogu eesistuja minister János Martonyi, austatud esimehed ja raportöörid! Täna käsitleme tähtsat õigusloome teemat, nimelt väga tähtsa Euroopa õigusakti kinnitamist. See on tähtis selle pärast, et suurendame sellega veelgi oma institutsioonide võimude lahusust.
<P>
Selle seadusandliku tavamenetluse kohaselt vastu võetud Euroopa kodanikualgatust käsitleva määruse eesmärk on anda meie kodanikele samad poliitikaalgatuste tegemise õigused, mis on juba nõukogul ja Euroopa Parlamendil. Vaja on vaid miljoni kodaniku allkirja - ainult 0,2% kodanikest -, et kutsuda komisjoni üles võtma meetmeid vahetult kodanikke puudutavates küsimustes. Kodanikud saavad sellega oma arvamust avaldada. Sellega luuakse vahetu side kodanike ja ELi institutsioonide vahel ning ületatakse lõhe nende, see tähendab meie kõigi vahel Euroopa Liidus.
<P>
Euroopa Parlament ja nõukogu nägid palju vaeva, et selle kodanikusõbraliku määruse saaks kiiresti esimesel lugemisel vastu võtta. Ma tahan tänada kõiki, kes selle eduka tulemuse saavutamisele kaasa aitasid: eesistujariike - eeskätt eesistujariike Belgiat ja Ungarit -, komisjoni ja täiskogu liikmeid. Soovin avaldada erilist tänu põhiseaduskomisjoni (AFCO) esimehele Carlo Casinile ja petitsioonikomisjoni (PETI) esimehele Erminia Mazzonile. Palun teil õigusakti allkirjastamise ajaks siia tulla. Tänan nelja raportööri Alain Lamassoure'i, Zita Gurmaid, Diana Wallist ja Gerald Häfnerit - loodan, et olete kõik siin ja saame koos menetluse läbi vaadata! Tänan ka kõiki teisi parlamendiliikmeid, kes variraportööridena kaasa aitasid!
<P>
Võite tunda uhkust kodanike heaks tehtud töö üle! Kohe kirjutame sellele õigusaktile koos nõukoguga alla, kuid enne seda palun öelda veel paar sõna meie külalisel, minister Martonyil, kes meid selle poolaasta jooksul veel tihti siin Euroopa Parlamendis külastab.
<SPEAKER ID="399" NAME="János Martonyi">
nõukogu eesistuja. - Austatud president! See on ainulaadne ja pidulik hetk. Ma mäletan Euroopa konventsiooni alguspäevi, kui arutasime selle üle, kuidas oleks võimalik kaotada või vähemalt vähendada Euroopa integratsiooniprotsessi nn demokraatlikku puudujääki. Meil kõigil oli üks ühine eesmärk: Euroopa Liidu demokraatliku toimimise parandamine.
<P>
Ühe viisi selle tegemiseks just leidsimegi ning see on kodanike osalemise edendamine Euroopa Liidu demokraatlikus elus. Seepärast lisatigi aluslepingusse kodanikualgatuse tegemise õigus ja nüüd saavad kodanikud pöörduda vahetult Euroopa Komisjoni poole ning kutsuda komisjoni üles esitama Euroopa Liidu õigusakti ettepanekut.
<P>
Olen veendunud, et see on tähtis verstapost teel palju demokraatlikuma ELi poole. See on ka esimene otsedemokraatia element. Sellega luuakse vahetu kontakt ja dialoog institutsioonide ning kodanike vahel ja edendatakse vahetut piiriülest dialoogi ning koostööd. See edendab ka omanditunnet: Euroopa ei ole nemad, Euroopa oleme meie ja Euroopa areneb nii, nagu me seda ühes koos kujundame. Jah, meie moto "Tugev Euroopa inimliku aspektiga” sõltub meist kõigist.
<P>
Nende eesmärkide saavutamiseks ja aluslepingu kohaldamiseks oli vaja luua selge, lihtne ja kasutajasõbralik kodukord. See on nüüd olemas ja see valmis heas koostöös kõigi institutsioonide - komisjoni, nõukogu ja ennekõike Euroopa Parlamendi vahel. Soovin avaldada erilist tänu volinik Maroš Šefčovičile! Tänan ka eesistujariike Hispaaniat ja Belgiat, kes meie kolmikusse kuulusid! Erilise tänu ja õnnesoovid on teeninud ära Euroopa Parlament ning kõik, kes seda ülitähtsat tööd tegid: parlamendikomisjonide esimehed ja raportöörid Alain Lamassoure, Zita Gurmai, Diana Wallis ja Gerald Häfner, nagu ka kõik teised parlamendiliikmed, kes sellele väga tähtsale tööle kaasa aitasid.
<P>
See on näide suurepärasest koostööst ja vastastikusest mõistmisest nii Euroopa institutsioonide kui ka kõikide erinevate poliitiliste perekondade või fraktsioonide vahel. Ma loodan väga, et see koostöö ja vastastikune mõistmine annavad eeskuju tulevikuks - nii institutsioonidele kui ka fraktsioonidele.
