<CHAPTER ID="005">
Ühisraha kasutuselevõtt Slovakkias 1. jaanuaril 2009. aastal (arutelu) 
<SPEAKER ID="065" NAME="Juhataja">
Järgmiseks päevakorrapunktiks on hr Casa raport majandus- ja rahanduskomisjoni nimel ettepaneku kohta võtta vastu nõukogu otsus vastavalt Euroopa Ühenduse asutamislepingu artikli 122 lõikele 2 ühisraha kasutuselevõtu kohta Slovakkias 1. jaanuaril 2009. aastal - C6-0198/2008 -.
<P>
Daamid ja härrad, lubage mul õnnitleda Slovakkiat ja meie Slovakkia kolleege selle saavutuse eest nende riigis ja euroalas.
<SPEAKER ID="066" NAME="Vladimír Špidla" LANGUAGE="FR">
Pr juhataja, komisjoni nimel tahaksin esmalt tänada majandus- ja rahanduskomisjoni ning raportööri hr Casat suurepärase töö eest hindamisel, kas Slovakkia vastas ühisraha vastuvõtmiseks lähenemiskriteeriumitele.
<P>
Slovakkia sisenemisega euroalasse kuulub sinna nüüd 16 liiget, kellest neli kuuluvad riikide hulka, kes liitusid ELiga 2004. aastal.
<P>
See on viies kord, mil euroala laieneb alates ühisraha kasutuselevõtust 1999. aastal ja see on selge tõend selle kohta, et euroala on avatud kõigile liikmesriikidele, kes vastavad aluslepingu seatud tingimustele.
<P>
Slovakkia liitumine euroalaga tähistab seda suurepärast edu, mille Slovakkia majandus viimase aastakümne jooksul saavutanud on. See võimaldab riigil kasu saada EMU pakutavatest olulistest eelistest, mis on kehtestatud komisjoni poolt möödunud aasta maikuus vastu võetud raportis EMU kümne aasta kohta.
<P>
See raport näitab ka, et euro eeliste täielikuks nautimiseks on vaja järgida makromajanduslikke poliitikaid, et kaitsta riigi konkurentsivõimet hetkel, mil vahetuskurss on pöördumatult fikseeritud. See hõlmab fiskaaldistsipliini, vastutustundlikku palgapoliitikat ja struktuurireforme, eriti tööturu toimimise osas.
<P>
Selleks selgelt kohustumata eksisteerib oht, et inflatsioonist võib saada reaalne ja märkimisväärne probleem. Seda punkti mainitakse selgesõnaliselt hr Casa raportis, millega komisjon igati nõustub.
<P>
Majandus- ja rahandusministrite nõukogu kinnitas 3. juunil komisjoni raporti Slovakkia vastavuse kohta lähenemiskriteeriumitele. Euroopa Ülemkogu kohtumisel Brüsselis teisipäeval ja reedel peaks kinnitatama, pärast parlamendi arvamuse kohalejõudmist, poliitilist toetust Slovakkiale ühisraha kasutuselevõtmisel, mille majandus- ja rahandusministrite nõukogu valideerib juulis.
<P>
Järgmisel nädalal teeb komisjon ettepaneku konkreetseks vahetuskursiks Slovakkia krooni ja euro vahel, mis samuti ametlikult majandus- ja rahandusministrite nõukogu poolt juulis vastu võetakse.
<P>
Selles osas tahaksin tänada majandus- ja rahanduskomisjoni ning hr Casat töö eest, mida alustati juba kuude eest, et võimaldada parlamendil esitada oma arvamus nende karmide tähtaegade raames, mis meie kolmele institutsioonile on seatud asjaomase liikmesriigi kriteeriumitele vastavuse mõistlikuks hindamiseks, ja mis jätab piisavalt aega 1. jaanuaril 2009 euro vastu võtmise tegutsemiskorra lõpuleviimiseks.
<SPEAKER ID="068" NAME="David Casa" LANGUAGE="MT">
Meid ootab ees tähtis hetk, sest siin parlamendis arutame me taas euroala laienemist ja endise kommunistliku riigi kaasamist. Riigi, mis nagu mu oma kodumaa Malta, liitus ELiga aastal 2004, riigi, mis pidi muutma oma majandust, et vastata aluslepinguga seatud kriteeriumitele. Seda ei olnud lihtne saavutada. Oleme kuid pidanud arutelusid komisjoni, Euroopa Keskpanga, Slovakkia valitsuse ja kogu Slovakkia kodanikuühiskonnaga tagamaks, et see samm aitaks Slovakkial tõesti täita kõik aluslepinguga sätestatud kriteeriumid.
<P>
Kui komisjon oma raporti väljastas, kulutasime meie parlamendina aega aruteludeks ja konsultatsioonideks ja see oli tõeliselt oluline hetk isegi minu jaoks, sest ma nägin, mida ütlesid komisjon, Euroopa Keskpank ja Slovakkia valitsus, aga mõistsin ka, millisena Slovakkia inimesed näevad seda ajaloolist sammu, mille nad Jumala tahtel järgmises jaanuaris astuvad.
<P>
Nagu volinik just enne minu sõnavõttu väitis, lasub Slovakkial täna kohustus, sest tema selja taga on rida riike, kellest enamus tulevad kommunistlikust ajajärgust nagu Slovakkiagi, ja kes soovivad ühineda selle alaga, mis ELi jaoks nii oluline on. Seega on riigil, millest me täna räägime, kohustus säilitada kestev vastastikune lähenemine ja eriti inflatsioonimäär, millest räägiti väga palju ka minu raportis. Täna meile saadaolevast statistikast selgub aga, et meil on probleem kogu euroalal ja me ei saa Slovakkiat eraldi välja tõsta, sest täna räägime me inflatsioonimäärast, mis suurenes tegelikult 21 ELi riigis. Seega peame me tagama, et Slovakkia säilitaks kestva inflatsioonimäära ja peame ka mõtlema, kuidas inflatsioonimäära vähendada nii palju kui võimalik euroalaga juba liitunud riikides. Oleme teadlikud probleemidest, mis hetkel meie ees seisavad, nafta probleem, mis meid positiivselt ei mõjuta, ja seega peame me kaaluma, kuidas me selle väga olulise küsimusega tegelema hakkame.
<P>
Nagu ma ütlesin, külastas parlament Slovakkiat esimest korda ja ma palun, et selle parlamendi delegatsioonid saadetaks kõikidesse euroalaga liituvatesse riikidesse, sest see annab võimaluse rohkem kuulda ja teada saada selle kohta, kuidas majandus kõnealuses riigis tegelikult toimib.
<P>
Mis komisjoni puutub, siis olen ma veidi pettunud ümberhindamise osas, mille komisjon teostas pärast vastastikuse lähenemise raporti ametlikku avaldamist. Ma ei leia, et seda parlamenti peaks kohtlema nii, nagu komisjon seda tegi, sest meiega oleks võinud vähemalt nõu pidada. Ma mõistan, et ümberhindamist ei ole võimalik spekuleerimisvõimaluse tõttu väga kaugele ette avaldada, kuid see parlament nõuab, et kui sarnaste meetmete võtmisel pärast vastastikuse lähenemise raporti koostamist konsulteeritaks ka meie kui parlamendiga, isegi kui seda tehakse alles selle otsuse viimastel minutitel.
<P>
Lõpetuseks tahaksin tänada kõiki, kes aitasid mul antud raportit koostada, sealhulgas variraportööre kõigist poliitilistes fraktsioonidest, oma koordinaatorit ja parlamendikomisjonide esimehi, kes olid alati selle raporti osas väga koostöövalmid. Lõpuks tänan Slovakkia elanikke ja soovin neile edu selle ajaloolise sammuga, mida nad nüüd astuvad. Peaksime selle olulise sammu poolt hääletama mitte ainult nende pärast, vaid kogu ELi pärast.
<SPEAKER ID="069" NAME="Alexander Radwan" LANGUAGE="DE">
Hr juhataja, daamid ja härrad, ka mina tahaksin raportööri tänada. Mulle on viimaste päevade jooksul tulnud uusi mõtteid Slovakkia liitumise kohta euroalaga.
<P>
Euroopa Rahvapartei (Kristlike Demokraatide) ja Euroopa Demokraatide fraktsioon hääletab selle raporti poolt. Tuginedes sündmustele, mis ümbritsevad üleminekut kroonilt eurole, esitasime me taas kohased muudatus- ja kompromissiettepanekud, sest see muutus, mis oli suurem, kui lubatud 15% kõikumine, tekitas vaidluse ka parlamendis. Kõik, mida me teha saame, on komisjonilt paluda - ka mitte ainult paluda, vaid tegelikult nõuda -, et komisjon siin appi tuleks, et tulevikus oleksid ühisraha kasutuselevõtmisel juba täpsustatud aluslepinguga sätestatud kriteeriumid.
<P>
Euroopa Parlamendi liikmeks saamise hetkest olen ma olnud kohal iga kord, kui uus riik on ühisraha kasutusele võtnud. Iga kord on meile esitatud uusi argumente, nende hulgas "lõppude lõpuks tegid kõik eelmised riigid seda samamoodi", ja sellest saab üks lõputu lugu. Minu arvates on oluline, et me näeksime euroalaga liitumist vähem riikliku auasjana ja rohkem eesmärgina, millega muuta kriteeriumid objektiivsemaks, mis on hea liituva riigi jaoks.
<P>
Krooni revalveerimine ülespoole enam kui 17% võrra on kindlasti majanduslikult põhjendatud. Kas oli õige siduda revalveerimise hetk euroalaga liitumise hetkega, on teine küsimus. Seega peaksime tegema kõik, mis meie võimuses tagamaks, et euro ja üldine majandus saavutaksid midagi head, selle asemel, et kammitseda end seisukohaga piiratud kestvusega poliitilise olukorrast, ükskõik kas üleeuroopalisest või siseriiklikust.
<P>
Lubage mul lühidalt mainida, mis juhtus neljapäeval. Arvan, et ei ole õige, et Euroopa Parlament seda pidevalt ignoreerib ja homme toimub meil selles küsimuses oluline arutelu. Täna hääletame me, kas Slovakkia peaks liituma euroalaga ning majandus- ja rahandusministrite nõukogu teeb seda juulis. Me nägime neljapäeval, kuidas üks euroala liige ütles, et ei taha, et EL oleks selline nagu see on. Teie kodumaa kõrged esindajad kiitsid siis sellele takka, volinik.
<P>
Euro ei ole kunagi olnud omaette eesmärk. Euro oli alati vaid ELi edasise arengu tunnuseks. Nüüd - kuigi nõukogu ei viibi kahjuks siin - esitavad kõik sama küsimuse: kuhu Euroopa nüüd suundub? Millised on järgmised konkreetsed sammud? Mõned räägivad Euroopa südamikust, teised alternatiividest, kolmandad ütlevad, et me ei tohiks enam laieneda, kuid mõned käituvad nii nagu ei muutuks midagi. Seega üritame me uuesti euroga ja üritame pärast seda veel rohkem.
<P>
Nende otsuste langetamisel peaksime siiski silmas pidama ELi poliitilist reaalsust, nii et kui me täna hääletame, olen ma väga segasel seisukohal selles osas, kas lihtsalt hääletuse eiramine - Euroopa reaalsus - on tõesti õige toimimisviis.
<SPEAKER ID="070" NAME="Dariusz Rosati">
fraktsiooni PSE nimel. - (PL) Hr juhataja, tahaksin alustuseks tänada hr Casat selle suurepärase raporti eest. Soovin öelda, et fraktsioon PSE toetab seda.
<P>
Samuti tahaksin toonitada, et meil on esimest korda tegemist Kesk-Euroopa riigi, postkommunistliku ja endise nõukogude bloki riigi liitumisega euroalaga. Minu arvates ei ole see mitte ainult sümboolne sündmus, vaid ka oluline samm Euroopa integreerumise suunas. See on edusamm rahaliidule, kuna sellega liitub dünaamiline ja konkurentsivõimeline majandus, mida ei koorma riigivõlg ja see tugevdab kindlasti euroala. Teiseks on tegemist ka edusammuga Slovakkia jaoks, mis täitis edukalt kõik liikmelisuse kriteeriumid ja saab nüüd kasu ühisraha eelistest. See edu on iseäranis oluline vajalik täna, mil Iirimaa läbikukkunud referendumi tulemused on kõigutanud meie usku Euroopa integratsiooni tulevikku. Slovakkia liitumine euroalaga näitab, et Euroopa integratsiooni süvendamine liigub edasi ja ma usun, et ka suurimad euroskeptikud ei suuda seda takistada.
<P>
Slovakkia vastuvõtmine ühisraha kasutavate liikmesriikide hulka kinnitab, et järjekindlad majanduslikud ja struktuurireformid tasuvad end ära ja annavad positiivseid tulemusi. Täna on Slovakkia üks kõige kiiremini arenevaid riike ELis. Volinik Špidla mainis seda. Üheks sellise edu põhjuseks on tõepoolest reformid ja siin tuleb tänada ja tunnustada nii Mikuláš Dzurinda valitsust, kes need keerulised reformid algatas, ja praegust Robert Fico valitsust, kes neid jätkab.
<P>
Ühisraha kasutuselevõtmine Slovakkias on ka suur väljakutse. Eriti Slovakkia valitsus peab kindlaks tegema, et valuuta muutumine toimuks organiseeritult ja nii, et ei toimuks hinnatõusud ja et Slovakkia avalikkuse toetus uuele valuutale säiliks ka tulevikus.
<P>
Õnnitledes oma Slovakkia kolleege selle edu puhul tahaksin ka - Poola parlamendiliikmena - avaldada lootust, et minu riik liitub Slovakkiaga peagi.
<SPEAKER ID="071" NAME="Wolf Klinz" LANGUAGE="DE">
Hr juhataja, Slovakkia on tõepoolest saavutanud mõne lühikese aasta jooksul suurepärast edu. Kes oleks võinud arvata, et Slovakkia on üks esimesi uutest liikmesriikidest, kes euroalaga liitub? Raske töö ei ole veel aga selja taga; tegelikult on see just alanud. Oma hinnangus ja analüüsis väitsid komisjon ja Euroopa Keskpank selgelt, et avatuks jääb küsimus, kas inflatsiooni suudetakse pikaajaliselt hoida soovitud tasemel. Slovakkia on sellest probleemist teadlik. Vastasel juhul ei olnud sel erakordsel sammul riigi valuuta, krooni, revalveerimiseks enam kui 17% võrra, et see eurole vastaks, üldse mõtet. Võin Slovakkiat ainult paluda, et ta ei annaks meile teistkordset Sloveenia kogemust, kus kohe pärast riigi liitumist euroalaga inflatsioon vohama hakkas.
<P>
Samm, mille te olete astunud krooni revalveerimiseks näitab, et te võtate inflatsiooni küsimust tõsiselt. On tõsi, et imporditud inflatsiooni, eriti energiatoodete puhul, saab sel moel mõnevõrra kontrolli all hoida. See aga ei tähenda, et teistes valdkondades ei oleks meetmed väga olulised; need on seda alati. Nagu volinik Špidla mainis, kuuluvad siia piiravad fiskaalpoliitikad, palgatõus, mis keskendub tootlikkuse suurendamisele ja mitte töötajate soovidele, ning tööhõive turu mobiliseerimine. Me teame, et olukord on Slovakkia erinevates piirkondades väga erinev. Mõnes piirkonnas on töötuse määr üle keskmise ja teistes on liialt vähe oskustöölisi.
<P>
Hr Radwanil on täiesti õigus. Euroalaga liitumine ei ole ainuüksi majanduslik, vaid ka poliitiline samm. Omal ajal nähti seda sisenemisena etappi, mille saab lõpule viia palju ulatuslikuma integratsiooni abil. Ma loodan, et Slovakkia annab mõõdukate, korrektsete ja struktuurile orienteeritud poliitikate läbi sellesse oma panuse, nii et saab päeva lõpus selle liitumise edusammuna kirja panna.
<SPEAKER ID="072" NAME="Zbigniew Krzysztof Kuźmiuk" LANGUAGE="PL">
Hr juhataja, selles arutelus fraktsiooni UEN nimel sõna võttes tahan tähelepanu juhtida järgmistele küsimustele. Taas kord tuletab Euroopa Komisjon meile meelde vajadust täita enne euroalaga liitumist kõiki Maastrichti kriteeriume, pidades siinkohal silmas uusi liikmesriike. Samas otsustab komisjon vaikida asjaolu osas, et euro kasutuselevõtmise ajal ei vastanud nimetatud kriteeriumitele paljud vanad liikmesriigid.
<P>
Teiseks: vaatamata muudatustele stabiilsuse ja kasvu paktis, millest saavad kasu sellised riigid nagu Saksamaa ja Prantsusmaa, ei ole muutunud komisjonile omane leebe seisukoht euroala suurimate riikide ja Maastrichti kriteeriumite järgimise osas. Komisjon on minevikus talunud nii märkimisväärset eelarve puudujääki kui riigivõlga, mis ületas 60% SKT-st, ja näib, et ta talub neid nüüdki. 2006. aastal oli ELi 15 liikmesriigis riigivõlg keskmiselt 63% SKT-st ja pooltel euroala riikidel oli riigivõlg, mis ületas 60%. Selles olukorras on Slovakkia saavutused 2,2% puudujäägi osas või ainult 29% riigivõla osas, kui inflatsioon on 2,2%, eriti märkimisväärsed.
<P>
Slovakkia liitumine euroalaga saab olema oluline kogemus uute liikmesriikide jaoks. Neis kõigis on üsna madal SKT elaniku kohta, suured erinevused rahvastiku sissetuleku osas, madal rikkuse tase või suhteliselt madal üldine hinnatase. Euro kasutuselevõtmise tagajärjed Slovakkias, eriti...
<P>
(Juhataja katkestas kõnelejat)
<SPEAKER ID="073" NAME="Hanne Dahl">
fraktsiooni IND/DEM nimel. - (DA) Hr juhataja, Slovakkia soovib osaleda euroalas ja ma ei süüdista teda selles, aga siiski tahaksin kasutada võimalust ja kutsuda üles mõistlikult käituma. Lõppude lõpuks võib öelda, et euro pannakse esimest korda proovile. Erinevatel põhjustel näeme me hindade tõusu mitte ainult Euroopas, vaid kõikjal maailmas. Inflatsioon kasvab ja loodud on inflatsiooniootused. Eurot ei ole valuutana varem sellisele katsele pandud. Euroopa Keskpank tegutseb tuginedes 2% maksimaalsele inflatsioonimäärale. Sel ei ole mingit muud võimalust selle ülemmäära jõustamiseks, kui intressimäärade tõstmine tegevuse vähendamiseks inflatsiooni vähendamise eesmärgil. Kui Keskpank seda teeb on põhjust karta majanduslangust. Stabiilsuse ja kasvu pakt keskendub ainuüksi tagamisele, et avaliku sektori eelarvepuudujääk ei ületaks 3% SKT-st. Selline majandusliku edenemise piiramine annab meile põhjust karta Euroopas edasist majanduslangust. Kui mina oleksin Slovakkia asemel lükkaksin iga hinna eest edasi omaenda valuuta vahetamise euro vastu kuni viimane on läbinud oma esimese eksami majanduskriisides.
<SPEAKER ID="074" NAME="Sergej Kozlík" AFFILIATION="NI">
(SK) Hr juhataja, daamid ja härrad, volinik, ajaloost õpime me paljutki. 1990ndatel ei suutnud enamik tollase euroala liikmetest lähenemiskriteeriumitele vastata. Enamikul neist riikidest oli probleeme ülemäärase puudujäägi, riigi rahanduse ja inflatsiooniga.
<P>
Võrdlusaastal 1997 oli Saksamaal probleeme kriteeriumitele vastamisega riikliku laenu võtmise osas ja selle tulemusel taluti isegi riike nagu Belgia ja Itaalia, kes olid märkimisväärselt ületanud kriteeriumite väärtused. Mõned riigid äsjasündinud euroalas olid isegi pöördunud niinimetatud loova aruandluse, s.t tegevuse poole, mis muutis nende majanduslikud tulemused paremaks, kui need tegelikult olid. Kuigi esines mõningaid kõrvalekaldeid, lahendas suurem osa euroala liikmetest need probleemid ja lahendavad neid jätkuvalt euro, tugeva ühisraha varju all. Pean märkima, et need riigid ei vasta kõikidele puudujäägi kriteeriumitele. Seega ei tohiks need, kes euroalaga liituda soovijatele näpuga näitavad, küll esimest kivi visata.
<P>
Slovakkia Vabariik mitte ainult ei täitnud lähenemiskriteeriume, vaid tegi seda juba aegsasti. Slovakkia parameetrite arengut on jälgitud pikka aega ja see oli täiesti läbipaistev. Euroopa Keskpanga väljendatud hirm inflatsiooni ees kehtib üldiselt kõigile euroala liikmetele, sest Euroopa majandus ei arene vaakumis. Selle tõestuseks on praegune globaalne hinnatõus.
<P>
Seetõttu tervitan ma raportööri hr Casa rapotis toonitatud Euroopa Komisjoni ja Euroopa Parlamendi positiivset seisukohta ühisraha kasutuselevõtu kohta Slovakkias 1. jaanuaril 2009. See seisukoht ei ole ainult tehniline, vaid ka oluline poliitiline liigutus, mis annab teistele euroalaga liituda soovijatele märku, et nende pingutused võivad viia käegakatsutava tulemuseni.
<SPEAKER ID="075" NAME="Ján Hudacký" AFFILIATION="PPE-DE">
(SK) Tahaksin alustuseks tänada raportööri hr David Casat suurepärase ja tasakaalustatud raporti ning pragmaatilise lähenemise eest üksikute muudatusettepanekute hindamisel.
<P>
Slovakkia liitumine euroalaga ei juhtunud õnnekombel. See on nende suurte pingutuste loogiline tulemus, mida Slovakkia eri valitsused on teinud eriti ajavahemikus 1998 kuni 2006 luues stabiilse majandusliku aluse radikaalsete majandusreformide abil rahandus-, maksu- ja sotsiaalvaldkonnas.
<P>
Need reformid ja otsene välisabi on aidanud kaasa Slovakkia pidevale ja kõrgele majanduskasvule. Pidevad püüdlused eesmärkide saavutamiseks ning Slovakkia valitsuste ja riigipanga vastutustundlik käitumine tegid võimalikuks kõigi euroalaga liitumiseks vajalike Maastrichti kriteeriumite täitmise lisamõjuta nagu varjatud inflatsioon või Slovakkia valuuta, krooni, kunstlik tugevdamine.
<P>
Mõned majandus- ja rahanduskomisjoni liikmed on väljendanud muret nende kriteeriumite pikaajalise jätkusuutlikkuse üle, ja eriti seoses madala inflatsioonimääraga. Mina olen aga veendunud, et Slovakkial on kõik, mis vajalik nende kriteeriumite täitmiseks pikemas perspektiivis, eeldusel, et kehtib vähemalt standardne fiskaalpoliitika ja struktuurireforme teostatakse ka edaspidi. Energia- ja toiduainete hindade osas toimuvad arengud on praegu ja ka tulevikus globaalne probleem. Slovakkia ei ole kindlasti riik, kes ei järgi kokkulepitud raamistikku.
<P>
Lõpetuseks tahaksin eriti õnnitleda Slovakkia elanikke, kes olid nõus nende põhjalike ja radikaalsete reformidega ja on seega ära teeninud suurima kiituse selle positiivse tulemuse saavutamise eest.
<SPEAKER ID="076" NAME="Pervenche Berès" AFFILIATION="PSE">
(FR) Hr juhataja, volinik, usun, et tänu oma raportöörile hr Casale on meil tasakaalustatud raport selle poliitilise otsuse tervitamiseks, mida me langetada kavatseme: Slovakkia liitumise osas euroalaga. Esimest korda ühineb euroalaga Visegradi riik ja ma usun, et poliitilisest vaatepunktist on sellel sündmusel oluline tähtsus, mida tuleb rõhutada.
<P>
Slovakkide jaoks tähendab see ühe seikluse lõppu ja teise algust. Lõpule jõuavad ettevalmistused ja seisukoha saavutamine Maastrichti kriteeriumite täitmiseks. Kogemused on näidanud, et kõige raskem saabub alles pärast seda, kui riik euroalaga liitunud on. Slovakkia puhul näeme, et inflatsiooni kontrollimise ja tasakaalu otsimise seisukohast ning sotsiaalse ühtekuuluvuse ja struktuurireformide rakendamise seisukohast vaadatuna on veel palju vaja ära teha. Selle saavutamiseks on minu arvates vajalikud mehhanismid, millest me räägime, et tulevikus saaks EMU paremini toetada liikmesriike ja teha koostööd küsimuses, kuidas liikmesriigid oma valuutat kasutavad.
<P>
Me ei muuda Maastrichti kriteeriume, millest nii palju räägitud on. Keegi ei ole neid muuta palunud, kuid siiski tuleb neid tõlgendada ja uurida muutunud kontekstis. EMU on nüüd kümme aastat vana ja me teame, mis ikka veel majanduspoliitika, rahapoliitika ja isegi selle välise esindatuse vahelises tasakaalus valesti on. Slovakkia liitub selle EMUga; olukord ei ole sama, mis kümne aasta eest ja me kõik peame seda meeles pidama.
<SPEAKER ID="077" NAME="Olle Schmidt" AFFILIATION="ALDE">
(SV) Kes oleks osanud arvata, kui Vladimir Mečiar Slovakkiat juhtis, et tema riigis ei saa mitte ainult ELi liikmesriik, vaid ka riik, kes umbes kümne aasta möödudes euro kasutusele võtab. See on tõeline Slovakkia ime. Raportöör toob välja eelised, mida euro kaasa toob, kuid samuti ohud ja probleemid, mis tekkida võivad. On hea, et Slovakkia pooldab Euroopa Keskpanga seisukohta inflatsiooni suurenemise ohu osas seoses euro kasutuselevõtuga ning ma arvan, et krooni revalveerimine oli pärast nõupidamisi seega vajalik. See näitab vaistu ja usku tulevasse heasse majanduspoliitikasse euroala liikmena.
<P>
Hr juhataja, ma loodan, et lähitulevikus mõistab ka minu kodumaa täielikult ELi koostöös osalemise tähtsust nii majanduslikult kui poliitiliselt. Kuigi referendumid ei ole tänapäeval eriti populaarsed loodan ma, et aastatel 2010-2011 on meil võimalik korraldada referendum, milles hääletatakse euro kasutuselevõtu poolt Rootsis.
<P>
Finantskriis näitab, mida tähendavad tugev Euroopa valuuta ja tõhus keskpank ELi kasvu ja majanduse kaitsmise seisukohast. Karmide liitumiskriteeriumide jätkuva kohaldamisega ja konstruktiivse abi tagamisega kõigile euroala liikmeks saajatele muutub ELi majandus veelgi tugevamaks.
<SPEAKER ID="078" NAME="Zsolt László Becsey" AFFILIATION="PPE-DE">
(HU) Tänan teid võimaluse eest sõna võtta. Käes on tähtis hetk, kuna parlament ja hiljem ka nõukogu, ametlikus õiguslikus tähenduses, otsustavad, kas esimene endistest Vastastikuse Majandusliku Abistamise Nõukogu ja Varssavi pakti riikidest võetakse vastu ühisraha alasse. Tänan raportööri, hr Casat suurepärase ja silmapaistva töö eest.
<P>
Olen rõõmus, et Slovakkia on täitnud kõik kriteeriumid, mille me oleme kvantitatiivselt kehtestanud EÜ asutamislepingus tingimustena euroalaga liitumiseks. See saavutus on kümne aasta pikkuse töö tulemus. Arvan, et oluline on avaldada arvamust selle kohta, kas taotlev riik on kriteeriumid täitnud, sest vastasel juhul diskrimineerime me liikmesriike selle põhjal, kas nad liitusid euroalaga varem või teevad seda tulevikus. Vabalt määratletud jätkusuutlikkuse kriteeriumid - eriti seoses inflatsiooni või võlaga - või tegelik vastastikune lähenemine ei saa olla eraldiseisva kvantitatiivse analüüsi aluseks raportis, kuna kõikide liikmesriikide puhul euroalas tuleb liitumise hetkest alates võrdselt loota jätkusuutlikkuse rakendamisele. See on nii eriti juhul, kui kõnealuse liikmesriigi võlatasand on madal ja langev võrreldes teiste euroala liikmetega. See on väga oluline küsimus tulevase laienemise seisukohast.
<P>
Slovakkia valitsus võtab endale tohutu kohustuse. Kohe pärast vahetuskursi külmutamist, ehk teisisõnu alates juulikuust, peab valitsus demonstreerima, et tunneb muret oma liikmelisuse pärast euroalas ning omab vastutust ka teiste piirkonna riikide ees. Seda silmas pidades peab Slovakkia kasutama kõiki enda valduses olevaid vahendeid inflatsiooni kontrolli all, see tähendab võrdluspiiri raames hoidmiseks. Seda tehes näitab valitsus, et mõistetavaid ja põhjendatud hirme, mida on väljendanud mitmed selle koja liikmed ja Euroopa Keskpank - nimelt et pärast suurt muudatust keskses vahetuskursis ei suuda või taha Bratislava enam kontrollida impordihindadest ja hinnavahe kaotamisest tulenevat inflatsioonisurvet - ei põhjusta vastutustundetu käitumine.
<P>
Lisaks ei ole praegu õige aeg ega koht teiste euroala laienemisega seonduvate lahendamata küsimuste käsitlemiseks. Küsimustega, mis käsitlevad taotluse õigeaegse esitamise tagamist taotleva riigi poolt, distsipliini määratlemist seoses ajavahemikuga komisjoni arvamuse moodustamisest otsusele jõudmiseni, või tegeliku vastastikuse lähenemise mõiste määratlemist või seda, kui kaua me reaalselt võime loota vahetuskursi stabiilsuse säilitamist väärtuse tõusu puhul, tuleb tegeleda eraldiseisvalt. Neid küsimusi ei tuleks siin valikuliselt ja diskrimineerivalt käsitleda ja seepärast keeldun ma täna hääletusest antud küsimustel. Tänan teid, hr juhataja, võimaluse eest sõna võtta.
<SPEAKER ID="079" NAME="Monika Beňová" AFFILIATION="PSE">
(SK) Viimastel aastatel on Slovakkia Vabariigis toimunud mitmed keerulised reformid ja praegune valitsus on selle edukalt heastanud ühiskonna vaesematele osadele, keda reformid mõjutasid. Kuna valitsus lähenes vastutustundlikult ja kohusetundlikult mitte ainult reformidega seonduvale hüvitamisele, vaid ka kohustusele täita vajalikud kriteeriumid ja tagada üldine ladus toimimine, mis päädib euro kasutuselevõtuga 1. jaanuaril 2009, on Slovakkia majandus täna üks kõige edukamaid majandusi (ja mitte üksnes ELis) ning meil on õnnestunud ka tööhõivemäära suurendada. Kõik need asjaolud viitavad sellele, et pideva jätkusuutliku inflatsiooni uus kriteerium ei saa Slovakkia jaoks olema ületamatu probleem ka tulevikus.
<P>
Slovakkia Vabariigi valitsuse siiraks sooviks on, et euro kasutuselevõtmine 1. jaanuaril 2009 ei avaldaks olulist mõju ühiskonna vaesematele osadele. Seepärast astub valitsus juba samme nende inimeste kaitsmiseks ja neile sobiva raamistiku loomiseks uue valuuta kasutuselevõtmiseks valmistumisel ja hiljem selle kasutamisel.
<P>
Näiteks arutleb Slovakkia valitsus peagi teatud põhitoiduainete hindade moratooriumi üle. Sarnaseks sammuks on Slovakkia valitsuse püüdlus saavutada ühiskonnas üksmeel eurole ülemineku osas. Valitsus on sellesse programmi kaasanud piirkondlikud ja kohalikud valitsused, professionaalsed ringkonnad ja kodanikuühiskonna, aga samuti kirikud.
<P>
Daamid ja härrad, lubage mul lõpetuseks öelda, et põhjendamatu ja sageli populistliku kriitika asemel on koostöö ja vastastikune austus ELi jaoks ainus viis edusamme saavutada, ja seda kõigis valdkondades.
<SPEAKER ID="080" NAME="Ivo Strejček" AFFILIATION="PPE-DE">
Hr juhataja, täna on meie jaoks veider päev. Kunagi elasime me samas riigis, Tšehhoslovakkias, ja nüüd täna soovime meie, tšehhid, slovakkidele kõike kõige paremat euroga liitumisel.
<P>
Slovakkiale näidati mõne nädala eest euroalaga liitumiseks rohelist tuld. Slovakkia valitsus ja Slovakkia Keskpank teavad väga hästi, et oluliste kriteeriumite täitmine, mitte lühemas, vaid keskmises ja pikemas perspektiivis, saab olema paljunõudev ülesanne.
<P>
Slovakkia majandus jõuab hetkel ülejäänud EMU-le järele. See võib kaasa tuua surveavalduse hindadele ja inflatsioonile ning ma olen kindel, et slovakid tulevad sellega toime. Aga mitte sellest ei taha ma hetkel rääkida.
<P>
Täna tahaksin ma rõhutada midagi muud, midagi, mida ma isiklikult nimetaksin Slovakkia looks, nende teeks euro juurde. Tegelikkus, et Slovakkia liitub euroalaga, tugineb Slovakkia majanduse kindlatele alustele ja märkimisväärsetele saavutustele. Õiglane on toonitada oskusliku peaministri Mikuláš Dzurinda juhitud endise paremtsentristliku koalitsiooni Slovakkia valitsuse positiivset rolli. Olles teostanud kõik olulised struktuurireformid, on Slovakkia majandus täitnud kõik olulised kriteeriumid: riigivõla vähendamine ja inflatsiooni kontrollimine; nende reformide läbiviijaks olid hr Dzurinda valitsus ja valitsuskabinet. Soovin slovakkidele euroalas kõike kõige paremat.
<SPEAKER ID="081" NAME="Vladimír Maňka" AFFILIATION="PSE">
(SK) Viimase kuue aasta jooksul on Slovakkia majandus kasvanud keskmiselt enam kui 6,5% aastas. Möödunud aastal ületas majanduskasv isegi 10%. Kõigi näitajate kohaselt on Slovakkia kriteeriumid täitnud ja ruumi jääb veel ülegi.
<P>
Slovakkia võimud on teadlikud Slovakkia majanduse tegeliku ja nimelise lähenemise ning selle poolt tuleviku majanduslikule ja inflatsiooni arengule avaldatava potentsiaalse mõjuga seonduvast olukorrast. Nende meelest on Slovakkia konsolideerumine kooskõlas stabiilsuse ja kasvu paktiga. Kinnitatud kolme aasta eelarve kohaselt on esmaseks fiskaaleesmärgiks saavutada 2010. aastaks 0,8% suurune puudujääk, nii et see tähendab fiskaaleesmärgi saavutamist. Kokkulepitud andmete järgi on eesmärgiks saavutada tasakaalustatud eelarve aastaks 2011. See tähendab 1,3% suurust eelarve ülejääki, jättes kõrvale teise samba.
<P>
Slovakkia valitsus on võtnud meetmeid inflatsiooni kontrolli all hoidmiseks. Juunis kinnitas valitsus moderniseerimisprogrammi, mis sisaldab tööturu struktuurireforme, riigi rahanduse konsolideerimist ning hariduse, teaduse ja uurimistegevuse toetamist. Lubage mul toonitada, et ärikogukonna esindajad, ettevõtjad, tööandjad, ametiühingud, pensionärid, Slovakkia linnad ja külad ning pangad toetavad kõik Slovakkia üleminekut eurole. Valitsuse sotsiaalpartnerid allkirjastasid deklaratsiooni, millega nad kohustuvad hoidma palgatõusu vastavuses tootlikkuse kasvuga. See aitab märkimisväärselt kaasa inflatsiooni jätkusuutlikkusele Slovakkias.
<P>
Tahaksin tänada raportööri ja variraportööre arvudele, faktidele ja analüüsidele tugineva korrektse lähenemise eest. Slovakkia ametnikud ja elanikud soovivad anda oma panuse Euroopa majanduse arengusse ja seeläbi ka euro stabiilsusesse ja usaldusväärsusesse.
<SPEAKER ID="082" NAME="Zita Pleštinská" AFFILIATION="PPE-DE">
(SK) Kuna euro näol on tegemist olulise, tõkkeid eemaldava ja eurooplasi liitva sümboliga, on euro kasutuselevõtmine Slovakkias veel üks ajalooline samm Euroopa integratsiooniprotsessis.
<P>
Ettevalmistused euro kasutuselevõtuks Slovakkias algasid veel enne kui Slovakkia Vabariik liitus ELiga. Eelmine Slovakkia valitsus, mida juhtis Mikuláš Dzurinda, kinnitas strateegia euro vastuvõtmiseks juba aastal 2003. See valitsus rakendas olulisi reforme, mis tegid Slovakkiast nii majanduslikult kui poliitiliselt eduka riigi.
<P>
Kuna Sloveenias on pärast euro kasutuselevõttu inflatsioon suurenenud, tekitab inflatsiooni jätkusuutlikkuse ja riigivõla küsimus muret ka Slovakkias. Ma ei nõustu aga mõnede mu kolleegide seisukohaga, et vajame lisakriteeriume Slovakkia majandusliku stabiilsuse jälgimiseks.
<P>
Slovakkia vastab kõigile Maastrichti kriteeriumitele, mis on euro vastuvõtmise tingimuseks. Praegu on juba liiga hilja arutleda Maastrichti kriteeriumite kehtestamise üle kiiresti kasvavatele majandustele. Selle asemel tahaksin mainida keskpariteedi muudatuse põhjust, mida Saksa kolleegid mainisid negatiivse fenomenina. Keskpariteedi muudatus kajastas kahel juhul riigi majanduslikku arengut, mida toetas peamiselt tootlikkuse kasv.
<P>
Kutsun Slovakkia valitsust üles kiirendama kodanikele suunatud kampaaniat, iseäranis haavatavatele rühmadele teabe edastamise osas. Arvan, et hinna avaldamine kahes vääringus peaks olema kohustuslik mitte ainult kuus kuud enne euroalaga liitumist, vaid ka vähemalt aasta jooksul pärast euro kasutuselevõtmist. See aitab tarbijatel eurohindadega harjuda.
<P>
Olen veendunud, et hea konkurentsivõimeline ärikeskkond pakub tarbijatele rohkem valikuid ja see on suurenevate hindade puhul parimaks raviks. Usun, et Slovakkia õpib ka nende riikide kogemustest, kes juba on euro kasutusele võtnud.
<P>
Lõpetuseks tahaksin tänada oma kolleegi hr David Casat toetuse eest Slovakkia liitumisele euroalaga. Arvan, et tema nimi läheb Slovakkia Vabariigis ajalukku.
<SPEAKER ID="083" NAME="Elisa Ferreira" AFFILIATION="PSE">
(PT) Hr juhataja, volinik, daamid ja härrad, kümme aastat pärast oma sündi on euro kahtlemata edukas ja see on täna Euroopa projektis kodanike jaoks üks usalduse tugisambaid. Seega tervitan ma euroala laienemist. Liikudes edasi teiste riikide identsete otsuste juurest laieneb see nüüd Slovakkiasse.
<P>
Mainides, et tegemist on euro 10. aastapäevaga peame aga rääkima ka selle aja jooksul saadud õppetundidest, õppetundidest protsessi jätkusuutlikkuse vallas ning mõjudest tegelikult lähenemisele, mis on seotud ühisrahaga. Võib-olla on veel ruumi liitumiskriteeriumite kohaldamise parendamiseks ja ehk tuleks mõelda uute ja vanade liikmete protsessi jätkusuutlikkusele ja jõulisusele. Slovakkia puhul annab mõtlemisainet valuuta revalveerimine 17% ulatuses, mis sest, et see oli kavandatud ja aluslepingu kriteeriumitega kooskõlas.
<P>
Nagu ma ütlesin, väärivad need küsimused tõsist arutelu, milles Euroopa Parlament peab oma arvamust avaldama ning sotsialistide fraktsiooni sooviks on, et euro panustaks rohkemasse kui ainult finantsstabiilsusesse. Euro peab olema ka instrument, mis aitab kaasa ELi tegelikule lähenemisele, tööhõivele ja edule. Soovitame seda diskussiooni põhjalikumalt jätkata EMU@10 arutelu ajal, ehk siis, kui tähistame euro 10. aastapäeva.
<P>
Hetkel tahaksin vaid tänada raportööri ja variraportööre ning tunnustada ja kiita Slovakkiat, selle valitsust ja sotsiaalpartnereid tehtud pingutuste eest ning õnnitleda neid juba saavutatud edu puhul. Loodan, et neid saadab edu eelseisvas ühinemises ühisraha projektiga ja siinkohal edastan neile oma kõige paremad soovid.
<SPEAKER ID="084" NAME="Hans-Peter Martin" AFFILIATION="NI">
(DE) Hr juhataja, on hea, et Slovakkial on võimalus euroalaga ühineda. Peate vaid ette kujutama, milline oleks olnud elu Euroopas möödunud aastal ilma eurota. Sihtmärgiks oleksid saanud riikide valuutad just nagu Sorose päevil. Nagu aga Itaalia on näidanud, ei ole mõnikord kindel seotus euroga hea asi. Kui mul oleks võimalik Slovakkiale nõu anda - kuigi Slovakkia peab muidugi ise oma otsused langetama -, mõtiskleksin ma veidi loobumisklausli teemal, eriti selle tõttu, mis praegu Euroopa tasandil sünnib. Varitseb oht, et ELi tippkohtumine ei pööra tähelepanu aja märkidele, et see jätkab oma tegevust nagu see oleks "äri nagu tavaliselt". Vahemaa kodanike ja Euroopa eliidi vahel kasvab nii kiiresti, et ohtu satub kogu Euroopa projekt, samas kui kõik peaksid koos tõelise demokraatia nimel töötama.
<SPEAKER ID="085" NAME="Milan Gaľa" AFFILIATION="PPE-DE">
(SK) Tahaksin tänada raportööri hr David Casat selle raporti osas tehtud töö eest. Viimasel aastakümnel, eriti hr Mikuláš Dzurinda valitsuse ajal, rakendas kommunismijärgne Slovakkia paljunõudvaid sotsiaalmajanduslikke reforme, mis tegid võimaluseks majanduse vastamise Maastrichti kriteeriumitele.
<P>
Euro kasutuselevõtmine Slovakkias toob kaasa muudatusi. Kodanikke tuleb muutusteks ette valmistada ja veenda neid, et euroalaga liitumine on neile kasulik. Vajalik on luua usaldus uude valuutasse ja tagada piisava teabe olemasolu. Mitmed Slovakkia ettevõtted on vabatahtlikult lubanud eurole ülemineku puhul järgida niinimetatud äritegevuse eetikakoodeksit. Nad on kokku leppinud, et annavad oma klientidele, partneritele ja kodanikele piisavalt teavet ja on lubanud mitte kuritarvitada valuuta konverteerimist isikliku majandusliku kasu eesmärgil.
<P>
Minu arvates aitavad need sammud meil usaldada ühist Euroopa projekti. Samuti usun, et Euroopa Parlament hääletab täna selle poolt, et Slovakkias võetaks kasutusele Euroopa ühisraha.
<SPEAKER ID="086" NAME="Miloš Koterec" AFFILIATION="PSE">
(SK) Uus valuuta on ühiskonna ja kodanike jaoks pöördepunktiks. Nagu kõigi muutuste puhul, esineb ka siin muresid selle tulemuse pärast. Teades Slovakkias valitsevat olukorda olen ma veendunud, et kõik läheb hästi ja kõik mured kaovad 2009. aasta esimestel kuudel.
<P>
Minu veendumus tugineb kahele põhielemendile. Esiteks on üldiselt teada, et Slovakkia vastab täielikult Maastrichti makromajanduslikele kriteeriumitele, mis annab tunnistust Slovakkia ametlikust valmisolekust euro kasutuselevõtuks. Slovakkia tagab ka kriteeriumite jätkusuutlikkuse. Enamgi veel, valitsus, parlament, sotsiaalpartnerid ja kogu ühiskond teevad tõsiseid plaane leidmaks lahendusi praktilistele probleemidele, mis valuuta muutmisega kaasneda võivad.
<P>
Kõikjal kohaldatakse hinna avaldamist kahes vääringus ja valmis on tavapärane seiremehhanism, nii et üleminekut eurole ei saa kuidagi kuritarvitada. Samuti võetakse mitmeid teisi meetmeid, mis pakuvad kodanikele teavet ja abi euro kasutamise osas tekkivates igapäevastes raskustes. Usun, et alates järgmisest aastast saab Slovakkiast eeskujulikult stabiilne euroala liige; probleemideta näidiseksemplar ELis.
<SPEAKER ID="087" NAME="DanutBudreikait" AFFILIATION="ALDE">
(LT) Tahaksin õnnitleda komisjoni Slovakkiale järgmise aasta 1. jaanuarist euroalaga liitumiseks rohelise tule näitamise puhul. Euro kasutuselevõtmine Slovakkias on suurepärane eeskuju teistele riikidele ja stiimul, mis paneb neid tegema suuremaid pingutusi ja vastu võtma lisameetmeid lähenemiskriteeriumite täitmiseks.
<P>
Slovakkia liitub euroalaga ajal, mil ELis ja maailmas tervikuna valitseb väga keeruline majanduslik olukord, kus tõusevad kütusehinnad ja suureneb inflatsioon. Seega peaksid Slovakkia näitest õppima kõik riigid, kes soovivad euroalaga liituda või on juba selle liikmed.
<P>
Tahaksin välja tuua ka asjaolu, et nüüd, mil Slovakkiast on saamas euroala 16. liige, on oluline tagada tõhusa otsustamismenetluse rakendamine Euroopa Keskpanga nõukogus. Kahjuks ei ole veel langetatud lõplikku otsust rotatsioonisüsteemi osas. Tahaksin toonitada, kui oluline on see, et rotatsioonisüsteemi kasutuselevõttu ei lükataks edasi kuni juhatuse liikmete arv jõuab 18ni ja et veendutaks selle koheses rakendamises pidades silmas nii Slovakkia ettevalmistusi euroalaga liitumiseks ja viimase edasist laienemist.
<SPEAKER ID="088" NAME="Simon Busuttil" AFFILIATION="PPE-DE">
(MT) Tahaksin tänada oma kolleegi hr Casat, kes tegi väga palju tööd selle raporti koostamiseks, ning soovida talle edu. Samuti tahaksin õnnitleda Slovakkiat, kes peagi euro kasutusele võtab. Mina tulen riigist, kus euro võeti kasutusele käesoleval aastal ja ma kinnitan kõigile, et vaatamata raskustele ja ohvritele, mida riik euroalaga liitumiseks tooma peab, on see nende riikide jaoks rahulolu ja uhkuse allikaks.
<P>
Tahaksin öelda, et selles diskussioonis saab selgeks, et on võimalik omada "kahekäigulist" Euroopat. Ütlen seda seepärast, et eelmisel nädalal korraldati Iirimaal referendum ja kõik teavad selle tulemust. Leian, et on oluline näidata, et Euroopa võib edasi liikuda erineval kiirusel ja et on oluline, et me hakkaksime seda võimalust arvesse võtma Euroopa integratsiooni tulevase arengu osas.
<SPEAKER ID="089" NAME="Margarita Starkevičiūt" AFFILIATION="ALDE">
(LT) Leedu on riik, mis oma ühinemislepingus võttis kohustuse euro kasutusele võtta. Iga kord - see tähendab, neli korda meie ametiaja jooksul -, kui me langetame otsuse selle osas, kas näidata ühele või teisele riigile rohelist tuld euro kasutuselevõtuks, püüame uuendada Maastrichti kriteeriume või selgitada neid teistmoodi.
<P>
See kinnitab asjaolu, et meil on ikka veel kahtlusi nimetatud kriteeriumite rakendamise osas. Täitsa alguses soovitasime me, Leedu ja teiste riikide esindajad, et nende küsimustega tegeldaks parlamendi ja nõukogu nimel ja nende tasandil. Kogu selle aja on meie soovitused aga tagasi lükatud. Selle asemel, et istuda ja selgitada nüansse ja üksikasju, mis takistavad euroala edukat laienemist, lollitaksime me niisama ja langetaksime riikide kohta eraldiseisvaid, enam-vähem juhuslikke otsuseid.
<P>
Tahaksin märkida, et on väga selge, et me peame rakendama ranget fiskaalpoliitikat ja et ei ole mingit võimalust, kuidas me saaksime muuta oma...
<P>
(Juhataja katkestas kõnelejat)
<SPEAKER ID="090" NAME="Zuzana Roithová" AFFILIATION="PPE-DE">
(CS) Hr juhataja, Euroopa ühendamise projekt, millega kaasneb uue aluslepingu ratifitseerimine, viibib tõenäoliselt seetõttu, et õitsengut, mille eurooplasteni tõi ühine siseturg, võetakse juba praegu enesestmõistetavana. Kahju, et meie kiitus praegu oma 40. aastapäeva tähistava tolliliidu edule on liiga vaikne. Kümme aastat ühisraha edusamme ja saavutusi annab samuti põhjust tähistamiseks. Sundides valitsusi säilitama eelarvedistsipliini, on euroala loonud imetlusväärselt stabiilse makromajanduse, mis on vaatamata globaliseerumisele immuunne kõigile šokkidele. Selle parlamendi Tšehhi liikmena tahan õnnitleda Slovakkiat euroalaga liitumisel. Lõviosa sellest edust kuulub hr Dzurindale ja tema poolt viie aasta eest rakendatud reformidele. Vasakpoolsed võivad nüüd oma edu tähistada, sest kui nad valitsusse astusid, võtsid nad euroala liikmelisuse riiklikuks huviks. Loodetavasti annab see Tšehhi euroskeptikutele õppetunni ja ühel päeval õnnitlevad slovakid meid. Kahjuks kulub selleks veel vähemalt viis aastat, kui mitte rohkem.
<SPEAKER ID="091" NAME="Werner Langen" AFFILIATION="PPE-DE">
(DE) Hr juhataja, Slovakkia on kogenud majanduse kasvu ja pärast seda väga vastuolulist arutelu Slovakkia kriteeriumite täitmise osas hääletame me küsimuses, kas Slovakkia peaks euroalaga liituma.
<P>
Tahaksin tänada raportööri hr Casat, sest oma raportis võttis ta arvesse esitatud vastuväiteid. Reformid ja nendest rääkimine ei lõpe riigi liitumisel euroalaga; pigem esitatakse just siin tõelised väljakutsed. Inflatsioon on Slovakkias probleemiks ja saab seda olema ka tulevikus. Ega ilmaasjata ei ole toimunud juba kaks revalveerimist - viimati 17,65% ulatuses - ja ma ütlen juba ette, et enne vahetuskursi lõplikku kinnitamist revalveeritakse Slovakkia krooni veel. Seega peame me kõik andma oma panuse, et tagada tõelise lähenemise asetleidmine. Ma loodan, et nõukogu ja rahandusministrid suhtuvad parlamendi muredesse tõsiselt ja et komisjon viib selles küsimuses tulevikus läbi avatud diskussiooni.
<SPEAKER ID="092" NAME="Vladimír Špidla">
komisjoni liige. - (CS) Daamid ja härrad, Slovakkial on nüüd võimalus euroalaga liituda. See on võimalik Slovakkia Vabariigi sotsiaalmajanduslike saavutuste tõttu. Selle saavutuse eest tuleb tunnustust avaldada kõigile Slovakkia järjestikustele valitsustele ja nende konkreetsele keskendumisele selles küsimuses. Arvan, et Slovakkia juhid on üldiselt näidanud oma tahet ja suutlikkust reageerida vajalikele muutustele. See võimalus saab teoks ka tänu ELi poliitikate järjepidevusele ja Euroopa projekti käivitamisele, sest Slovakkia on kinnitanud ja täitnud kõik kriteeriumid. See asjaolu avab ukse euro kasutuselevõtmiseks ja ei väljendatud mingeid lisakahtlusi. Minu arvates on tegemist väga olulise aspektiga. Euroala laiendamine uue riigi, Slovakkia, kaasamise näol süvendab kindlasti Euroopa integratsiooni. Selle väga eduka ja kiiresti areneva majanduse liitumisel saab sellest integratsioonist lisaks Slovakkia Vabariigile kasu ka EL tervikuna.
<P>
Arutelus mainiti inflatsioonihirmu. Need hirmud on mõnes mõttes muidugi põhjendatud. Teisest küljest leidub mitmeid samaväärseid argumente, mis tõestavad, et Slovakkia valitsus on oma reageeringus järjepidev ja ühegi valitsuse huvide hulka ei kuulu inflatsiooni suurendamine. Muidugi jääb inflatsioonioht alles ja Slovakkia valitsuse tähelepanu on sellele küsimusele juhitud kõigis dokumentides ja aruteludes. Slovakkia valuuta revalveerimise küsimuses pean ütlema, et see toimus alati oodatud piirides, paindlikkuse raamistikus, mida võimaldatakse kõigile valitsustele ja riikidele, et neil oleks võimalik reageerida parimal võimalikul viisil kuni euro kasutuselevõtmise erakordse hetkeni. See ei ole igapäevane sündmus. Tegemist on tõeliselt erakordse hetkega ning liikmesriikidele tuleb jätta manööverdamisruumi. Kuigi väärtuse lõplik kinnitamine on väga tõsine eesmärk ja ülesanne ja kuigi see saab olema erakordne tegevus, ei leia see aset esimest korda. Euroala on varemgi laienenud ja see keerukas asjatundlik tegevus on aset leidnud mitu korda kohaste edusammude saatel.
<P>
Daamid ja härrad, lubage mul õnnitleda Slovakkiat selle suure sammu astumisel ja suurte edusammude tegemisel. Samuti tahaksin rõhutada, et see on kindlasti kõigi järjestikuste Slovakkia valitsuste töö ning Slovakkia elanike mõistmise ja tahte tulemus.
<SPEAKER ID="093" NAME="David Casa" LANGUAGE="MT">
Tahaksin tänada oma kolleege selle arutelu eest. Olen nõus, et selles parlamendis valitseb üksmeel asjaolu osas, et me kõik nõustume, et Slovakkia on valmis euroalaga ühinema. Tegelikult on mõned muudatusettepanekud, millega on nõus mitmed fraktsioonid.
<P>
Meie kui sõnavõtjate ees - täpsemalt öeldes minu ees - on ajalooline hetk. Samuti on meil, nagu mitmed liikmed mainisid, klubi, mis ei võta oma liikmeks vaid kõige suuremaid ja arenenumaid riike, vaid tervitab kõiki, kes on valmis ja nõus aktsepteerima ELi eeskirju. Seega on meil täna piirkond, mis võtab vastu kõik, kes vastavad aluslepinguga sätestatud kriteeriumitele. Nagu mu kolleegid õigesti märkisid ei ole mingit kahtlust, nagu oleks see Slovakkia jaoks kergelt tulnud ja tema jaoks ei saa kerged olema ka järgmised kuud.
<P>
Lõpetan oma sõnavõtu tänades veel kord kõiki, kes aitasid mul selle punktini jõuda ja ma loodan siiralt, et Slovakkia elanikud saavad tugineda siiani saavutatud edule. Ma loodan, et järgmiste kuude ja aastate jooksul saavutavad Slovakkia poolt mitmes sektoris saavutatud edu ka need inimesed, kes on nii tublisti töötanud sellele olulisele tasandile jõudmiseks.
<SPEAKER ID="094" NAME="Juhataja">
Arutelu on lõppenud.
<P>
Jätkame nüüd hääletusega.
