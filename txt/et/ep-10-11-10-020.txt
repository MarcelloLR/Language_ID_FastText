<CHAPTER ID="020">
Määruse (EÜ) nr 539/2001 (milles loetletakse kolmandad riigid, kelle kodanikel peab välispiiride ületamisel olema viisa, ja need kolmandad riigid, kelle kodanikud on sellest nõudest vabastatud) muutmine (arutelu) 
<SPEAKER ID="243" NAME="Juhataja">
Järgmine päevakorrapunkt on kodanike Agustín Díaz de Mera García Consuegra õiguste, justiits- ja siseasjade komisjoni nimel koostatud raport ettepaneku kohta võtta vastu Euroopa Parlamendi ja nõukogu määrus, millega muudetakse määrust (EÜ) nr 539/2001, milles loetletakse kolmandad riigid, kelle kodanikel peab välispiiride ületamisel olema viisa, ja need kolmandad riigid, kelle kodanikud on sellest nõudest vabastatud - C7-0162/2010 -.
<SPEAKER ID="244" NAME="Agustín Díaz de Mera García Consuegra">
raportöör. - (ES) Lugupeetud volinik, soovin kiita ka teie suurepärast meeskonda. Hea kolleegid, määruses (EÜ) nr 539/2001 loetletakse kolmandad riigid, kelle kodanikel peab liidu välispiiride ületamisel olema viisa, ja need kolmandad riigid, kelle kodanikud on sellest nõudest vabastatud.
<P>
Täna arutlusel oleval ettepanekul muuta määrust (EÜ) nr 539/2001 on kolm eesmärki: kanda Taiwan üle positiivsesse nimekirja; kanda positiivsesse nimekirja üle järgmised kolmandad riigid ja territooriumid: Trinidad ja Tobago, Saint Lucia, Saint Vincent ja Grenadiinid, Belize, Dominica, Grenada, Marshalli Saared, Mikroneesia ja Belau; Põhja-Mariaanide olukord.
<P>
Põhja-Mariaanide olukord ei ole probleemne, sest nagu te kõik teate, on riigi kodanikel USA kodakondsus.
<P>
Mis nimetatud kolmandatesse riikidesse puutub, siis ei leia ei komisjon ega meie põhjust kaotada neile viisanõue.
<P>
Mis Taiwani puutub, siis see Aasia saar on teinud märkimisväärseid edusamme demokraatia ning sotsiaalse ja majandusliku arengu alal. Juba 1996. aasta esimestest otsestest presidendivalimistest alates on riigis olemas kindlad demokraatlikud institutsioonid. President on valitsusjuht ning Taiwani rahvas valib ta üldistel valimistel neljaks aastaks. Praegu on saarel seadusandliku võimu teostajaks 113kohaline seadusandlik Yuan.
<P>
Taiwanis on sissetulek inimese kohta üks maailma suurimaid (30 100 USA dollarit) ning töötuse tase oli 2010. aasta juulis 5,2%, olles palju madalam kui Euroopa keskmine, mis samal kuul oli 10,1%. 2010. aasta esimeses kvartalis oli Taiwani majanduskasv 13,27% ning sama aasta esimeses pooles oli kaubandusbilansi ülejääk 12,1 miljardit USA dollarit. Rahvusvahelise Valuutafondi 2009. aasta andmetel oli Taiwani majandus maailmas 25. kohal ning rahvuslik koguprodukt 379 miljardit USA dollarit. Tasub rõhutada, et 1950. aastal oli Taiwan vaesem kui Ghana, Uganda ja Kongo Demokraatlik Vabariik. 1960. aastani sõltus Taiwan tooraine ekspordist suuremal määral kui sellised riigid nagu Keenia, Lõuna-Aafrika Vabariik ja Liibanon. Praegu moodustavad Taiwanis toodetud kaubad aga 97% ekspordist.
<P>
Kõik see tähendab, et Taiwani rände netomäär on vaid 0,15% Seega on väga ebatõenäoline, et Euroopa Liitu hakkavad Taiwanist saabuma ebaseaduslikud sisserändajad. Euroopa Komisjoni andmetel avastati aastatel 2006-2008 kogu Euroopa Liidu territooriumil vaid 45 Taiwanist pärit ebaseaduslikku sisserändajat.
<P>
Soovin rõhutada, et reisidokumentide turvalisuse seisukohast täidavad Taiwani elektroonilised passid kõiki Rahvusvahelise Tsiviillennunduse Organisatsiooni võltsimisvastaseid nõudeid.
<P>
Väljaspool Taiwani elavate inimeste olukorda tuleb lähedalt vaadelda, sest isegi kui ametivõimud neile passid väljastavad, vajavad nad riiki sisenemiseks eriluba. Sel põhjusel oleks loogiline kasutada samasuguseid tingimusi ka Euroopa Liidus ning seda soovitan ma ka oma raportis.
<P>
Praegu on peaaegu kõikide ELi liikmesriikide kodanikel viisavaba pääs Taiwani, välja arvatud Küprose, Rumeenia ja Bulgaaria kodanikel. Taiwani ametiasutused on aga võtnud kohustuse kehtestada viisavabadus ka nende riikide kodanikele alates 11. novembrist ehk homsest. See on ametlik lubadus, millest Euroopa Ülemkogu eesistujariiki, Euroopa Komisjoni ja parlamenti ning asjaomaste riikide alalisi esindusi teavitati.
<P>
Seetõttu - austatud juhataja - ning samuti muudel põhjustel, millest ma oma teises sõnavõtus räägin, võime Taiwani viisanõudest vabastada, nagu Ühendkuningriik ja Iirimaa juba eelmisel aastal tegid.
<SPEAKER ID="245" NAME="Andrey Kovatchev">
väliskomisjoni arvamuse koostaja. - Austatud juhataja! Toetan Agustín Díaz de Mera García Consuegra raportit! Pärast aastaid kestnud pingeid on poliitiline kliima Taiwani valitsuse ja Hiina Rahvavabariigi vahel lõpuks positiivne. Mõlema riigi vahel algasid otselennud ning samuti kehtib majanduskoostöö raamleping.
<P>
Suhted Taiwani ja Euroopa Liidu vahel on samuti paremaks muutumas: kaubanduskäive on suur ning akadeemilised ja ärikontaktid on väga head. Taiwan on oma hariduse, demokraatliku valitsemise ning palgataseme poolest võrreldav Jaapani ja Lõuna-Koreaga. Neid ning muid positiivseid trende arvesse võttes toetab väliskomisjon Taiwani viisanõudest vabastamist, mida Agustín Díaz de Mera García Consuegra oma raportis käsitleb. Nagu raportis öeldud, ootame, et enne viisavabaduse heakskiitmist kaotab Taiwan viisanõude kõigi 27 ELi liikmesriigi kodanikele. Tasub meelde tuletada, et viisarežiim ning mis tahes konsulaar- või eraõiguslik kord ei mõjuta mingil määral territooriumi staatust, kuna viimane põhineb rahvusvahelisel avalikul õigusel.
<SPEAKER ID="246" NAME="Cecilia Malmström">
komisjoni liige. - Austatud juhataja! Ettepanek kanda Taiwan üle positiivsesse nimekirja võeti komisjonis vastu selle aasta 5. juulil. Nagu me kõike teame, on Taiwanis arenenud ja stabiilne demokraatia. Riik on täitnud kõik vajalikud tehnilised nõuded.
<P>
Ettepanek tehti positiivsete ja negatiivsete nimekirjade perioodilisest läbivaatamisest lähtudes ning liikmesriikide soovitustele tuginedes. Komisjon hindas eri tingimusi, nagu ebaseaduslik ränne, avalik kord, avalik julgeolek, vastastikkus, piirkondlik ühtekuuluvus ja Euroopa Liidu välissuhted.
<P>
Peame tugevdama Kagu-Aasia piirkondlikku ühtekuuluvust. Liit on juba kehtestanud viisavabaduse teiste sarnase arengutasemega riikidega, nagu Hongkong, Aomen, Jaapan, Lõuna-Korea ja Singapur. Lisaks sellele on tehtud vaieldamatult edusamme ka Taiwani ja Mandri-Hiina suhetes, mida tõestab ka otselendude alustamine ning majanduskoostöö raamlepingu sõlmimine mõlema riigi vahel.
<P>
Nagu ütlesid raportöör ja Andrey Kovatchev, on Ühendkuningriik, Iirimaa, Uus-Meremaa ja Lõuna-Korea juba Taiwani kodanikele viisanõude kaotanud ning ka Kanada on selle protsessiga alustanud.
<P>
Loomulikult peaks Taiwan vastama igale viisanõudest vabastamisele omalt poolt samaga. Taiwan on kaotanud progressiivselt viisanõude suurema osa ELi liikmesriikide kodanike jaoks ning võtnud kohustuse kehtestada täielik viisavabadus. Bulgaaria, Küprose ja Rumeenia kodanikud saavad reisida ilma viisata alates 11. novembrist, see tähendab homsest, nii et võite hakata juba pileteid broneerima.
<P>
Pärast seda, kui EL viisanõude kaotanud on, pikendab Taiwan perioodi, kui kauaks ELi kodanikud võivad Taiwani jääda, 90 päevani. Ettepanek hõlmab ka Põhja-Mariaanide välja jätmist negatiivsest nimekirjast, kuna territoorium kuulub USA koosseisu.
<P>
Viisanõudest vabastamine ja viisavabaduse kehtestamine on hea viis, kuidas inimesi, üliõpilasi, teadlasi, tavalisi inimesi, ettevõtjaid ja kõiki teisi üksteisele lähemale tuua. Otsus, mille peagi teeme, on väga tähtis. Menetluslikult teeme seda kaasotsustusmenetluse raames - nagu teate -, aga mul on hea meel teile öelda, et nõukogu liikmed väljendasid juba oma laiaulatuslikku toetust. Nagu ma aru saan, toetab tänu raportööri Agustín Díaz de Mera García Consuegra ning variraportööride tehtud tööle ka suur osa parlamendist seda otsust, ning loodan, et homse hääletuse tulemus on hea.
<P>
Komisjoni ettepanekule esitati ainult üks muudatusettepanek, mille tegid nii nõukogu kui ka Euroopa Parlament, millega sooviti jätta viisanõue alles 60 000 väljaspool Taiwani elavale Taiwani kodanikule. Raportöör ja liikmesriigid olid seisukohal, et kuna need inimesed vajavad Taiwani sisenemiseks eriluba, on loogiline ja mõistlik, et EL ei kehtestaks neile viisavabadust. Komisjon on selle muudatusettepanekuga nõus.
<P>
Soovin tänada raportööri ja variraportööre suurepärase toetuse ning koostöö eest antud toimikuga töötades! Olen kindel, et vastastikune täielik viisanõudest vabastamine stimuleerib ELi ja Taiwani häid suhteid eri sektorites, nagu turism ja kaubandus, ning sellest on kasu kõikidele osapooltele.
<SPEAKER ID="247" NAME="Georgios Papanikolaou" LANGUAGE="EL">
Austatud juhataja! Kõigepealt soovin tänada omalt poolt raportööri ja kõiki kolleege, kes seda raportit koostada aitasid! Nad said hakkama suurepärase tööga!
<P>
Loomulikult on Taiwani kodanike viisanõudest vabastamine samm õiges suunas. Kõigepealt on väga positiivne samm see, et saime üle õiguslikust takistusest, et kõik liikmesriigid ei tunnista Taiwani. Teiseks on väga positiivne, et vastastikuse tunnustamise põhimõttest lähtudes ei kehti edaspidi Taiwani reisides viisanõue enam ühegi Euroopa Liidu liikmesriigi kodanikele, mis tähendab, et nad saavad reisida nii, nagu nad praegu kõigisse 27 liikmesriiki reisida saavad. Kolmandaks suutsime vältida negatiivset mõju Euroopa Liidu ja Hiina suhetele.
<P>
Kui lubate, siis sooviksin teha nüüd ühe üldisemat sorti märkuse. Me kõik olime hiljuti terroriaktide tunnistajaks, kui Kreekast saadeti posti teel pomme eri Euroopa Liidu linnadesse ja Jeemenist eri liikmesriikidesse. Loomulikult tundsime kõik, et meie julgeolek on igal pool ja igal viisil ohus.
<P>
Seega on loomulik, et kui Euroopa kodanikud saavad teada, et Euroopa Liit lihtsustab Taiwani ja muude viimati heaks kiidetud kolmandate riikide kodanike reisimist Euroopa Liitu, siis nad mõtlevad, et kas see seab nende julgeoleku ohtu.
<P>
Sel põhjusel peame vastama sellele nii, et kui me selliseid otsuseid teeme, siis oleme eelnevalt kõiki neid parameetreid hinnanud. Me teame väga hästi, et meil on olemas mehhanismid kõikvõimalike probleemide lahendamiseks ja meie kodanike julgeoleku tagamiseks. Just seepärast tegimegi sellise otsuse. Meil on teabevahetussüsteemid ja vahendid igasuguste probleemide lahendamiseks.
<P>
Tahan kokkuvõtteks öelda, et selle otsuse tegemine on hea ja me ei ole mitte mingil juhul Euroopa kodanike julgeolekut ohtu seadnud.
<SPEAKER ID="248" NAME="Tanja Fajon">
fraktsiooni S&D nimel. - (SL) Soovin tänada kõigepealt raportööri suurepärase töö eest! Taiwani võib pidada tõeliseks edulooks. Saabusin äsja visiidilt sellele saarele, mis on Euroopa Liiduga juba mitu koostöölepingut sõlminud. 27-liikmeline EL on suurim investor Taiwani kiirelt kasvavasse majandusse. Sel aastal tõuseb majanduskasv hinnanguliselt üheksa protsendini ja töötuse tase on alla kuue protsendi.
<P>
Taiwani viisanõudest vabastamine tugevdab majanduslikke ja poliitilisi suhteid ELiga, suurendab investeeringuid ning aitab eriti kaasa noorte ja üliõpilaste liikuvusele. Nagu kuulsime, on Hiina endiselt suurim oht Taiwani jaoks, kuid viimastel aastatel on mõlema riigi vahelised suhted paremaks muutunud, eriti majandusvaldkonnas. Rahvusvaheliselt ei tunnistata Taiwani üldiselt riigina. Isegi EL ei tunnista Taiwani riigina, olgugi et hetkel saavad 24 ELi liikmesriigi kodanikud sinna ilma viisata reisida ning lähitulevikus kaotab Taiwan viisanõude ka Bulgaaria, Rumeenia ja Küprose kodanike jaoks.
<P>
Taiwani valitsus on võtnud kasutusele mitmeid olulisi meetmeid passide turvalisuse tagamiseks, mida me oma silmaga nägime, kui me passide väljastamisega tegelevat ametit külastasime. Ametivõimudel ei ole probleeme ebaseadusliku sisserändega ega ebaseaduslike toodete või inimkaubandusega. Linnades ei ole organiseeritud kuritegevust ja üldiselt on inimesed oma eluga rahul.
<P>
Viimase aasta jooksul on Euroopa Liit kehtestanud viisavabaduse viiele Lääne-Balkani riigile. Selle nädala esmaspäeval võtsid ministrid vastu Albaania ning Bosnia ja Hertsegoviina jaoks tähtsa otsuse. See on väga tähtis sõnum eriti nende riikide jaoks, mis soovivad ELiga ühineda, et neil on Euroopas tulevik. Vabadus reisida on põhiõigus ja usun siiralt, et see on ainus õige tee, sest Taiwan ei kujuta ELile mingisugust ohtu. Head kolleegid, kutsun teid üles viisanõudest vabastamist homme toetama, et Taiwani rahvas saaks vabalt reisida.
<SPEAKER ID="249" NAME="Cecilia Wikström">
fraktsiooni ALDE nimel. - (SV) Austatud juhataja! Meil on nimekiri kolmandatest riikidest, kelle kodanikel peab meie välispiiride ületamisel olema viisa. Meil on ka teine nimekiri riikidega, kelle kodanikud on sellest nõudest vabastatud. Loomulikult tuleb neid nimekirju korrapäraselt läbi vaadata ja muuta vastavalt asjaomastes riikides valitsevale olukorrale. Kuu alguses kaotasime viisanõude Albaania ning Bosnia ja Hertsegoviina kodanike jaoks. Peagi hääletame ka Taiwani viisanõudest vabastamise üle, sest see riik on läbinud põhjaliku demokratiseerimise protsessi. Institutsioonilised reformid, dünaamiline kodanikuühiskond ning suurem austus kodanikuvabaduste ja kodanike õiguste vastu on suurendanud muu hulgas ka Taiwani poliitilist stabiilsust. Lisaks on meil juba kehtestatud viisavabadus piirkonna teiste riikidega, mistõttu aitame viisavabaduse kehtestamisega kaasa ka piirkondliku ühtekuuluvuse suurendamisele. Taiwan ei avalda ELile mingisugust ohtu ja riigi vabastamine viisanõudest toob kasu kaubandussuhetele ELiga ning edendab tihedamat koostööd kultuuri ja teadusuuringute valdkonnas, mis on meie kõigi jaoks väga tähtis.
<P>
Juba aastaid on Taiwani poliitikutel olnud probleeme Euroopasse isegi eraviisiliselt reisimisega, sest Euroopa riikide inimesed kartsid Hiinale pahameele tekitamist või poliitilisse konflikti sattumist. Nüüd on asjad teisiti ja ma loodan, et kokkulepe, mille peagi sõlmime, aitab kaasa poliitiliste suhete paremaks muutmisele ELi ja Taiwani poliitikute vahel ning aitab Taiwanil ka rahvusvahelises kogukonnas erinevamatel tasanditel osaleda. Võidame ka ideoloogilisest vaatenurgast.
<P>
Euroopa tähendab avatust, tervitavat suhtumist ja kaasamist. Vastastikune usaldus tähendab, et peame oma riikide vahel vaba liikumist võimaldama, mis toob palju kasu ning tagab eelkõige meeldivama koostöö ja paremad suhteid meie riikide vahel. Toetan seda kogu südamest enne tähtsat hääletust, mis Euroopa Parlament peatselt korraldab.
<SPEAKER ID="250" NAME="Charles Tannock">
fraktsiooni ECR nimel. - Austatud juhataja! Euroopa Parlamendi liikmena oli volinik Malmström loomulikult Taiwaniga hea sõber. Nüüd olen mina Euroopa Parlamendi Taiwani sõprusrühma eesistuja. Loomulikult on mul meie fraktsiooni nimel hea meel selle üle, et Taiwani kodanikud saavad varsti ilma viisata Schengeni alasse siseneda - ELi žargoonis tähendab see Taiwani jaoks viisavabaduse kehtestamist.
<P>
Minu riik Ühendkuningriik ja Iirimaa, mis kumbki muidugi Schengeni alasse ei kuulu, andisid Taiwani kodanikele viisavabaduse juba poolteist aastat tagasi. Võin kinnitada, et Inglismaa kogemused on näidanud, et turismi ja konkreetselt ärireiside edendamise puhul on see otsus end kindlasti ära tasunud.
<P>
Taiwanis on õitsev ja jõukas nüüdisaegne demokraatia, mis jagab meie väärtusi, nagu inimõiguste, rahu, julgeoleku ja heaolu toetamine sealses piirkonnas. Taiwaniga tihedamate ärisuhete loomine tuleb meile ainult kasuks, sest riigi majandus ainult kasvab ning sellest saab üha enam hüppelaud Euroopa investeeringute tegemisele Hiinas. Loomulikult on Euroopast saamas kiiresti ka Ameerikaga võrdne sihtkoht Taiwani üliõpilastele ja teaduskraadi omandajatele, kes tahavad teadustööga tegeleda. Ka see üliõpilaste vahetus on igas võimalikus mõttes väga kasulik. See annab olulise sõnumi meie toetusest ja solidaarsusest Taiwanile, mis on leidnud president Ma hingestatud juhtimise all pragmaatilisi lahendusi rahvusvahelisele isolatsioonile, mida Hiina Rahvavabariik on Taiwanile peale surunud.
<SPEAKER ID="251" NAME="Mario Borghezio">
fraktsiooni EFD nimel. - (IT) Austatud juhataja! Head kolleegid! Esmalt soovin avaldada siirast tänu raportöörile, tänu kelle oskustele ja kangekaelsusele suutsime garanteerida liikmesriikidele, et Taiwani kodanikele viisavabaduse kehtestamine ja neile vaba liikumisvabaduse andmine ei tekita Euroopa Liidule probleeme.
<P>
Ma ei ole aga nii kindel viimases Bosnia ja Hertsegoviinat ning Albaaniat käsitlevas töös
<P>
ja nüüd räägitaks isegi viisanõude kaotamisest Türgi kodanikele.
<P>
Sellises olukordades ei ole ma kindel, et komisjon ja parlament on oma tööd hästi teinud, see tähendab, et nad ei ole kaitsnud Euroopa kodanike julgeolekut. Seetõttu ongi mul nii hea meel selle raporti üle ning eelseisva hääletuse üle Euroopa Parlamendis, mis kindlasti positiivne tuleb.
<P>
Ajalugu on muutuv. Teatud vanuses inimesed mäletavad, et see, mida kunagi natsionalistlikuks Hiinaks nimetati, oli aastakümneid vabaduse loosung. Lääs ei tohi unustada, kes kaitses vabaduse põhimõtteid, kui meid mujalt ohustati. Arvan, et ka on vaja teha inimõiguste suhtes põhimõttelist eristust.
<P>
Sel põhjusel on Taiwanis elavad hiinlased ka minu kodupiirkonnas Padanias teretulnud. Selliste oluliste ja oskuslike inimeste viibimine selles piirkonnas näitab juba praegu suurepäraselt, kui hästi taiwanlased meie ühiskonda integreeruda suudavad. Erinevalt teistest riikidest on Taiwani eelis ka see, et koos muude kaupadega ei ekspordi riik Euroopa Liitu sotsiaalpoliitilisi sõnumeid, mis on vastuolus vabaduse, inimõiguste kaitsmise ning etniliste ja usuvähemuste austamise põhimõtetega. Sel põhjusel on Taiwani kodanikud teretulnud nii Euroopa Liidus kui ka Padanias.
<SPEAKER ID="252" NAME="Béla Kovács" AFFILIATION="NI">
(HU) Tänan teid võimaluse eest sõna võtta, austatud juhataja! Head kolleegid, võib öelda, et viisasüsteem on tõhus vahend võitluses ebaseadusliku sisserände ja ebaseadusliku elamise vastu Euroopa Liidu liikmesriikides. Kui otsustame, milliste kolmandate riikide kodanikele viisanõue kehtima peab, tuleb uurida põhjalikult iga sellise riigi olukorda, võtta arvesse ebaseadusliku sisserände, avaliku korra ja julgeolekuküsimusi ning samuti ELi välissuhteid, piirkondlikku ühtekuuluvust ja loomulikult ka vastastikkuse põhimõtet.
<P>
Hindamismehhanism peab töötama nii, et viisanõue taaskehtestatakse viivitamatult kõikidele riikidele, mis eelnevalt nimetatud kriteeriume rikuvad või mis kehtestavad viisanõude ühe või mitme liikmesriigi kodanikele. Kahjuks on praktilised kogemused näidanud, et viisapiirangute kaotamise tagajärjel tekkivate siserände- ja julgeolekuprobleemidega peavad liikmesriigid ise toime tulema. Minu arvates on see julgeolekupoliitika küsimus, mitte mingi kingitus, mis viisavabadust taotlevatele riikidele lihtsalt antakse. Just seepärast olen arvamusel, et julgeolekugarantiisid tuleb nõuda kõikidelt riikidelt enne seda, kui nende kodanikele Euroopa Liidu territooriumile sisenemiseks viisavabadus antakse.
<SPEAKER ID="253" NAME="Kinga Göncz" AFFILIATION="S&amp;D">
(HU) Ka mina toetan asjaolu, et Taiwani viisanõudest vabastamise küsimus parlamendi päevakorda võeti. Ma arvan, et heastame sellega oma võla. Teised sama tähtsad Euroopa Liidu partnerid on juba viisanõudest vabastatud ning nende riikide kodanikud saavad ilma viisata reisida. Taiwan on suuruselt neljas Euroopa Liidu kaubanduspartner Aasias ning vastastikune kaubandus on Taiwani ja Euroopa Liidu jaoks peaaegu võrdse tähtsusega. Eeldame, et viisapiirangute kaotamine tugevdab veelgi meie juba väga tugevaid suhteid. Teame, et meie suhted ei ole head ainult majanduse ja kaubanduse seisukohalt, vaid ka teadusuuringute, tehnoloogilise arengu, hariduse ja kultuuri valdkonnas, ning viisavabaduse kehtestamine tugevdab kindlasti ka neid valdkondasid.
<P>
Meie tingimus, et kõik 27 Euroopa Liidu liikmesriiki peavad saama viisavabaduse, täidetakse veel sel aastal, kui Taiwan vabastab viisanõudest Küprose, Bulgaaria ja Rumeenia kodanikud, ning minu arvates on see väga tähtis. Tahan ka rõhutada, et Taiwanis viimase 50-60 aasta jooksul tehtud muudatused on väga tähtsad. Taiwan lõi demokraatliku institutsioonilise süsteemi ja on muutunud majanduslikult tugevaks riigiks, mistõttu ei ole vaja karta, et riigi viisanõudest vabastamine suurendab sisserännet, nagu paljud sõnavõtjad mainisid. Hoopis vastupidi - meil peaksid olema positiivsed ootused.
<SPEAKER ID="254" NAME="Laima Liucija Andrikien" AFFILIATION="PPE">
Austatud juhataja! Toetan täielikult seda, mida meie raportöörid Agustín Díaz de Mera García Consuegra ja Andrey Kovatchev ütlesid. Taiwan on arenenud riik, kus on väga kõrged tehnilised ja haldusstandardid. Riik vastab igal juhul kõige rangematele kontrolli- ning tollimenetluste ohutus- ja julgeolekustandarditele. Soovin seepärast julgustada meie kolleege kiitma heaks ettepanekut vabastada Taiwan viisanõudest, mille vääriline riik juba mõnda aega olnud on.
<P>
Taiwan on ühtse tolliterritooriumina ka Maailma Kaubandusorganisatsiooni liige. Me ei tohiks aga ainult sellega piirduda, vaid peame julgustama Taiwani liituma ka teiste rahvusvaheliste organisatsioonidega, nagu Rahvusvaheline Tsiviillennunduse Organisatsioon või ÜRO kliimamuutuste raamkonventsioon. Taiwan väärib sellist tunnustust, sest riik on tähtis Euroopa Liidu partner Ida-Aasias. Meie suhted muutuvad tugevamaks ja sellest saavad kasu mõlemad osapooled.
<P>
Peame suhteid Taiwaniga ka edaspidi intensiivsemaks muutma. Üks võimalikest arengusuundadest, mida kaaluda tuleks, on läbirääkimised Taiwaniga ulatuslikuma kaubanduskorra loomise üle, eriti nüüd, kus riik majanduskoostöö raamlepingu allkirjastamisega tähtsa verstapostini jõudis. Kui me selles suunas liigume, mängib viisavabadus ELi ja Taiwani suhete tugevdamises tähtsat rolli.
<SPEAKER ID="255" NAME="Ioan Enciu" AFFILIATION="S&amp;D">
(RO) Esmalt soovin tänada Agustín Díaz de Mera García Consuegrat koostatud raporti eest! Olen kindel, et see võetakse homsel hääletusel ühehäälselt vastu.
<P>
Soovin rääkida sellest, kuidas kavatseb komisjon toetada vastastikkuse põhimõtet Euroopa Liidu suhetes kolmandate riikidega. Taiwani kodanikud saavad reisida ilma viisata kogu Euroopa Liidu ulatuses ning omalt poolt vabastab riik viisanõudest ka Rumeenia, Bulgaaria ja Küprose kodanikud. See on positiivne samm. Teisest küljest aga keelduvad Ameerika Ühendriigid, mille kodanikele kehtib viisavabadus terve Euroopa Liidu ulatuses, andmast sama õigust Rumeenia, Bulgaaria, Poola ja Küprose kodanikele. Lisaks sellele kehtestati kõigi ELi kodanike jaoks sisenemismaks, mis on tegelikult varjatud viisa.
<P>
Liikmesriikidevahelisest vastastikkuse ja solidaarsuse põhimõttest lähtudes peab komisjon loobuma oma passiivsest hoiakust selle fait accompli'ga leppimise suhtes ning võtma palju aktiivsema rolli ja aitama kehtestada kõikidele liikmesriikidele vastastikkuse põhimõttest lähtudes viisavabadust. Seni kuni viisalepingute üle läbirääkimiste pidamise õigus on ainult Euroopa Liidul, mitte liikmesriikidel, peab komisjon võtma kasutusele kõik meetmed selliste olukordade lahendamiseks.
<SPEAKER ID="256" NAME="Marek Henryk Migalski" AFFILIATION="ECR">
(PL) Austatud juhataja! Lugupeetud volinik! On selge, et istungisaalis valitseb üksmeel ja et suure tõenäosusega võetakse raport homme vastu. Poolthääl ei pruugi olla ühehäälne, aga raport võetakse vastu suure häälteenamusega ning kõikide fraktsioonide toetusel. Ma ei taha korrata kõiki argumente, mida raportöör ja lugupeetud volinik esitasid. Taiwan täidab tõepoolest kõiki majanduslikke ja poliitilisi tingimusi koostöö tugevdamiseks ja viisanõudest vabastamiseks. Arvan, et peame seda lihtsalt tegema, sest Taiwan tõestas, et liberaalne demokraatia on igal pool ja igas kultuuris võimalik ning et sealne muutumine on olnud edukas, mistõttu peame seda toetama.
<P>
On veel üks põhjus peale majanduslike põhjuste. See on põhjus, millele Mario Borghezio viitas. See on poliitiline põhjus, mida ma kordama ei hakka, kuid mida me kõik hästi mõistame, ja teame, et see on väga tähtis põhjus ning peame selle tõttu oma sõpru Taiwanis toetama.
<SPEAKER ID="257" NAME="Peter Jahr" AFFILIATION="PPE">
(DE) Austatud juhataja! Taiwan on positiivses nimekirjas. See tähendab, et Taiwani kodanikud saavad reisida Euroopa Liitu ilma viisata. Mul on nende pärast hea meel. Poliitikas aga tuleb anda ja võtta. Mulle oleks meeldinud, kui Taiwan oleks kohe kehtestanud kõikidele Euroopa Liidu kodanikele viisavabaduse. Seda ega ei juhtunud. Taiwan ainult väljendas oma kavatsust viisavabadus aasta lõpuks kehtestada. Loodan, et sellele kavatsuste deklaratsioonile järgnevad ka teod. Mis kõigesse ülejäänusse puutub, siis usaldan meie raportööri, tänu kellele see võimalikuks sai, ja hääletan kogu raporti poolt. Nagu ütlesin, loodan, et Taiwan lahendab ka omalt poolt probleemid ja kehtestab viisavabaduse kõigile ELi kodanikele.
<SPEAKER ID="258" NAME="Cecilia Malmström">
komisjoni liige. - Austatud juhataja! Soovin veel kord raportööri ja täiskogu selle eest tänada, et nad toetavad Taiwani kandmist positiivsesse nimekirja! Kinnitan parlamendiliikmetele, kellel oli veel küsimusi, et komisjoni metoodika riikide, kaasa arvatud Taiwani, kontrollimiseks on alati väga põhjalik, ning tagame, et need riigid täidavad enne sellise ettepaneku tegemist kõik tingimused. Nagu alati, tehti seda väga põhjalikult.
<P>
Soovin ka kinnitada eelmisele sõnavõtjale, et viimased riigid vabastatakse viisanõudest homme. Viisavabadus hakkab nende riikide kodanike jaoks alates homsest kehtima, mis tähendab, et vastastikkuse põhimõttest on täielikult kinni peetud. Arvan, et pärast homset hääletust oleme väga tugevad ning saadame välja ka tugeva sõnumi. Võime kõik rõõmu tunda ning loota, et suhted Taiwani ja Euroopa Liidu kodanike vahel muutuvad veelgi soojemaks. Tänan teid suurepärase arutelu eest!
<SPEAKER ID="259" NAME="Agustín Díaz de Mera García Consuegra">
raportöör. - (ES) Austatud juhataja! Noblesse oblige! Soovin kõigepealt öelda, et olen uskumatult tänulik kõiki fraktsioone esindavate kolleegide toetuse eest raportile, mille esitamine täiskogule oli minu jaoks suur au! Tänan teid toetuse eest!
<P>
Ei oleks aus, kui ma ei ütleks, et kõige suurema töö tegi ära volinik Malmström, sest toimik valmis tänu tema toetusele ja energiale ning tänu tema suurepärasele meeskonnale, ning ma nimetaksin seda tõeliseks õigusloomeks.
<P>
Mul ei ole enam midagi lisada, austatud juhataja, soovin vaid öelda, et õnnitlen Taiwani rahvast, Taiwani ametivõime ning loomulikult Taiwani suurepäraseid diplomaate kogu maailmas ja eriti Brüsselis.
<SPEAKER ID="260" NAME="Juhataja">
Arutelu on lõppenud.
<P>
Hääletus toimub homme, neljapäeval, 11. novembril 2010 kell 12.00.
<P>
Kirjalikud avaldused (kodukorra artikkel 149)
