<CHAPTER ID="003">
Ühtse turu läbivaatamine (arutelu) 
<SPEAKER ID="007" NAME="Juhataja">
Järgmisena on päevakorras Jacques Touboni raport siseturu- ja tarbijakaitsekomisjoni nimel, mis käsitleb Euroopa ühtse turu läbivaatamist: tõkete ja ebatõhususte ületamine parema rakendamise ja jõustamise abil.
<SPEAKER ID="008" NAME="Jacques Toubon  " AFFILIATION="PPE-DE">
raportöör. - (FR) Hr juhataja, volinik, daamid ja härrad, see on omaalgatuslik raport, mille soovitas koostada meie fraktsioon ning mida pärast mitu kuud kestnud tööd toetab väga suur osa siseturu- ja tarbijakaitsekomisjonist. Saan seda ulatuslikku toetust ainult tervitada, sest kui parlamendi täiskogu raporti kinnitab, saame täielikult osaleda komisjoni poolt tehtavas töös 21. sajandi ühtse turu strateegiat käsitleva teatise koostamisel järgmiseks sügiseks ja seda tööd täies ulatuses mõjutada.
<P>
Siseturg on olnud Euroopa Liidu peamine saavutus rohkem kui 50 aasta jooksul. See on Euroopa integratsiooni ja nüüd ka Lissaboni strateegia keskpunkt. Turg on siiski ka pidevalt arenev protsess ja me peame sellele lähenema eelkõige poliitilisest vaatenurgast. See on minu arvates selle raporti kõige suurem omapära, mida ma teile tutvustan.
<P>
Euroopa läbib praegu väga ebakindlat ajajärku ja oluline on mõista, et ühtset turgu ei saa arendada, kui üldsus suhtub sellesse laialt levinud skeptitsismiga ja isegi vaenulikkusega, pidades ühtset turgu ja konkurentsipoliitikat paljude sotsiaalsete probleemide algpõhjuseks, mis meie kodanikele on osaks saanud.
<P>
Seetõttu peab igasugune siseturu strateegia olema suunatud usaldamatuse ja vaenulikkuse muutmisest usalduseks siseturu vastu, ühelt poolt tähelepanu juhtimisega selle eelistele ja teiselt poolt püüdes samal ajal saavutada avatuse ja konkurentsi ning sotsiaalse ühtekuuluvuse eesmärki, mis sisaldab erinevaid komponente: keskkond, tööhõive, kultuur, sotsiaalselt kaitsetute rühmade kaasatus.
<P>
Oleme püüdnud oma raportis seda tasakaalu saavutada ja ma arvan, et põhjuseks, miks see on saanud nii laialdase toetuse, on olnud selle suur edu. See on peamine soovitus, mille tahame komisjonile anda: siseturgu ei saa laiendada ja arendada, kui meie kaaskodanikud seda poliitikat ei toeta.
<P>
Seetõttu oleme soovitanud kolme lähenemisviisi: usalduse taastamist, koormuse vähendamist ja lõpuks meie siseturu poliitika asetamist rahvusvahelisse konteksti. Sellepärast olemegi rõhutanud kõiki aspekte, nagu keskkond ja tarbijakaitse, mis mõjutavad meie kaaskodanike elukvaliteeti. Oleme palunud riikide parlamente, et nad selles valdkonnas meie töös rohkem osaleksid, et nad paremini mõistaksid ühtse turu eeliseid.
<P>
Üks oluline muudatusettepanek, mille ma tegin ja mis peaks minu arvates saavutama üldise heakskiidu, on muudetud muudatusettepanek 12. Me palume selle muudatusettepanekuga, mis põhineb Euroopa Ülemkogu 21. juuni järeldustel valitsustevahelisele konverentsile antava mandaadi kohta kavatsusega lisada uude muudetud lepingusse lõige avalike teenuste kohta, komisjonil selgitada seisukohta avalike teenuste, üldhuviteenuste ja üldist majandushuvi pakkuvate teenuste (SGI ja SGEI) osas, sest usume, et nendel teenustel on väga tähtis osa eduka siseturu rajamisel, mis pälvib avalikkuse toetuse. Me mõistsime seda juba siis, kui arutasime direktiivi teenuste kohta siseturul.
<P>
Me rõhutasime tugevalt ka VKEde ja sotsiaalselt kaitsetute, eriti puuetega inimeste teemat. Täheldasime seoses tarbimisõiguse arenguga, et piiriülene tarbimine on väga väike, umbes 6%, mis on ilmselt liiga madal. Loomulikult hõlmame siseturu poliitika kujundamisel energiapoliitika ja globaalse soojenemise vastu võetavad meetmed, samuti võrgutööstuste avanemise. Üks peamisi - ja vastuolulisi- ettepanekuid on viia siseturu test sisse igasse uude õigusakti.
<P>
See on kõik, mida ma tahtsin oma lühikeses sõnavõtus öelda. Kui me suudame selle poliitika arendamisel edukalt ühendada siseturule omase tugevuse ning tootjate ja tarbijate panused, siis arvan, et sellest saab tõeline tõuge jõukuse, tööhõive ja Euroopa sotsiaalmudeli säilitamiseks, mis samal ajal annab Euroopale maailmas tugeva majandusliku positsiooni.
<SPEAKER ID="009" NAME="Pervenche Berès  " AFFILIATION="PSE">
majandus- ja rahanduskomisjoni arvamuse koostaja. - (FR) Hr juhataja, volinik, minu ülesanne on esitada majandus- ja rahanduskomisjoni arvamus ja seekord, kui võin nii öelda, teen seda naudinguga. Meie valitud arvamuse koostaja otsustas raportit oma nimel mitte esitada, sest ta ei nõustunud asjaoluga, et majandus- ja rahanduskomisjonis toimunud hääletuse tulemusel asetati rõhk ühtlase siseturu maksutingimustele. Otse öeldes arvab majandus- ja rahanduskomisjon, et siseturu ladusaks toimimiseks peaks komisjon välja töötama teatud algatused maksudega seotud moonutuste vältimiseks. Saan majandus- ja rahanduskomisjoni väljendatud seisukohta ainult heaks kiita.
<P>
On veel kaks teemat, mida minu arvates tuleks täna rõhutada. Esimene on konkurentsipoliitika toimimine. Hiljutised sündmused, eriti reitinguagentuuridega seotud, on meile jälle näidanud, et ühtne turg vajab ranget konkurentsipoliitikat, mida kohaldatakse turu kõikide sektorite suhtes.
<P>
Teine aspekt, mida raportöör mainis, on rahvusvaheline mõõde ja Euroopa Liidu suutlikkus tagada siseturu toimimine ja muuta see rahvusvahelise standardimise liikumapanevaks jõuks. Tänapäeval kehtib see isegi rohkem finantsturgude kohta ja ma loodan, et komisjon suudab ka siin haarata initsiatiivi rahvusvahelise standardimise ettepanekute tegemiseks, mida me vajame järelevalve osas edasiliikumiseks.
<SPEAKER ID="010" NAME="Charlie McCreevy">
komisjoni liige. - Hr juhataja, austatud parlamendiliikmed, sellest alates, kui komisjon avaldas veebruaris oma vahearuande, on meie vahel toimunud mitu väga tulemuslikku arutelu ühtse turu läbivaatamise kohta. Nüüd liigub töö kõrgemale tasandile, kui komisjon loodab selle tulemused avaldada oma novembri järeldustes.
<P>
Ma tahaksin tänada siseturu- ja tarbijakaitsekomisjoni liikmeid, eriti raportööri Jacques Touboni muljetavaldava soovituste ja ettepanekute paketi koostamise eest. Veel tahaksin tänada majandus- ja rahanduskomisjoni liikmeid nende selge ja konstruktiivse panuse eest raportisse. Komisjon on tänulik ka fraktsioonidele, kes on teinud tihedat koostööd ning avaldanud kvaliteetseid poliitilisi dokumente. Nagu kõigi heade raportite puhul, nii märgin ka siin, et mõningate küsimuste osas meie arvamused või rõhuasetused erinevad.
<P>
Tuletagem lühidalt meelde, mis on kaalul. Ühtne turg on kodu 500 miljonile kodanikule ja enam kui 20 miljonile ettevõttele. Alates selle loomisest 1992. aastal on ühtne turg suurendanud ELi majanduskasvu üle 2% ja loodud on peaaegu kolm miljonit uut töökohta. Euroopa majanduslik heaolu ja selle välismõju on suurepärased saavutused. Nende järjepidevuse tagamiseks peame ühtse turu arendamisega edasi liikuma. Oleks viga ükskõik mida sellest enesestmõistetavaks pidada. Me peame toetama Euroopa konkurentsieelist Euroopa ettevõtjate ja eriti selle kodanike jaoks. Me ei saa ülal hoida avalikke tervishoiu-, haridus- ja sotsiaalhooldusteenuseid pakkuvat Euroopat ilma kindlal alusel oleva majanduseta. Siinkohal lubage mul välja öelda meie keskne teema: vajadus meie kõigi - komisjoni, Euroopa Parlamendi ja liikmesriikide - poolt näidata üles juhtimisoskust ja julgust reformide elluviimisel.
<P>
Ühtse turu läbivaatamine on oluline osa selle komisjoni jõupingutustest anda Euroopale konkreetseid tulemusi ja saavutada kodanike jaoks loodud tegevuskava eesmärgid. Suured väljakutsed ühtsel turul püsivad. Lubage mul tuua mõned näited.
<P>
Postiteenuste puhul liigume viimase paketi vastuvõtmise suunas, et turg täielikult avada. Energiapoliitika valdkonnas esitleb volinik Piebalgs lühidalt ettepanekuid ühtse Euroopa energiaturu ülesehitamiseks. Volinik Kuneva juhib Euroopa tarbijakaitseõiguse laiaulatuslikku läbivaatamist. Komisjon teeb teie ja liikmesriikidega koostööd, et luua Euroopa patendisüsteem.
<P>
Ühtse turu iga reform eraldi on tähtis, kuid koos nende tähtsus suureneb veelgi. Tänane ühtne turg - see tohutult suur, dünaamiline ja avatud turg - on kõikide nende raskete reformide, kõikide nende raskete otsuste tulemus, mida me teinud oleme.
<P>
Lühidalt öeldes on ühtse turu jätkuva edu - selle potentsiaali tõsta Euroopa kodanike elatustaset ja sotsiaaltingimusi - seisukohalt vajalik, et me näitaksime üles juhtimisoskust ning julgust teha väga reaalseid ja sageli raskeid poliitilisi valikuid, mis meie ees täna seisavad.
<P>
Kuid lubage mul tulla tagasi läbivaatuse enda juurde ja esile tõsta mõned tähelepanuväärseimad punktid: esiteks selle kohta, kuidas me töötame - kuidas me loome ühtse turu poliitikat - ja teiseks meie jagatud poliitiliste prioriteetide kohta.
<P>
Mis puutub meie tööviisidesse, siis teame me kõik - ja teie raporti projekt teeb selle selgeks -, et peame tugevdama koostööd ja omanditunnet ühtse turu vastu. Nii on Euroopa Parlamendi üleskutse tugevdada koostöövõrgustikke muusika minu kõrvadele.
<P>
Ühtne turg on ühisettevõtmine ja selle saavutamiseks tuleb meil kõigil ühiselt tööd teha, pidades seejuures alati silmas kodanike vajadusi. See tähendab toetumist sellistele edukatele projektidele nagu SOLVIT ning kodanikele parema abi pakkumist piiriüleste probleemide lahendamisel, millega nad kokku puutuvad. See tähendab ka edasiliikumist uute vahenditega, nagu ühtse turu teabevõrk (siseturu infosüsteem), et tugevdada liikmesriikide vahelist koostööd. Ma usun kindlalt - nagu ka teie -, et tihe partnerlus on meie edu võti.
<P>
Lubage mul avaldada heameelt teie raportis esitatud huvitava ettepaneku üle - idee üle viia läbi siseturu test kõikide uute meetmete suhtes. Tegemist on elemendiga, mis on kindlalt olemas meie parema õigusloome mehhanismides ja mille tähtsust ei saa alahinnata. Kui me leiame, et uued ettepanekud takistavad tegelikult inimeste, kaupade, teenuste ja kapitali voolu - ja seeläbi ohustavad ühtset turgu -, siis peame seda tunnistama ja küsima endilt, kas me ei peaks muutma suunda, enne kui keegi kahju saab.
<P>
Nüüd lubage mul edasi liikuda meie ühtse turu jagatud poliitiliste prioriteetide juurde. Oma vahearuandes kevadisele Euroopa Ülemkogule tõstis komisjon esile mitmeid suundi tulevase ühtse turu jaoks. Näited valisin välja valdkondadest, mida ma tunnen kõige paremini.
<P>
Teie raportis osutatakse õigustatult jaefinantsteenustele kui valdkonnale, kus ühtset turgu võiks edasi arendada. Olen veendunud, et Euroopa saab aidata kodanikel sõlmida üleüldiselt paremaid tehinguid: seoses hüpoteeklaenude, kindlustuse, maksekaartide, pangakontode ja muu sellisega.
<P>
19. septembril võõrustab komisjon Brüsselis arutelu eesmärgiga rohkem teada saada kõikide sidusrühmade prioriteetidest. Kutsun kõiki huvilisi sellest osa võtma.
<P>
Tahaksin arutellu sisse tuua ka ühe uue teema, millel peaks ühtse turu läbivaatamises olema oluline koht - e-valitsemine. Kõik liikmesriigid osutavad järjest enam teenuseid elektrooniliselt, vähendades nii kulusid ja muutes teenustele juurdepääsu kodanike jaoks lihtsamaks. Kuid koos uute võimalusega on esile kerkinud ka väljakutsed, millele meil tuleb vastu astuda.
<P>
Toon teile paar näidet. Esiteks elektrooniliste hangete kohta. Me peame tagama, et riigiasutused ei looks uute tehnoloogiate ja julgeolekunormide kasutuselevõtmisel puhtalt riiklikke elektrooniliste hangete turgusid. Sarnaselt - valmistudes teenuste direktiivi rakendamiseks - peavad liikmesriikides olema ühtsed süsteemid, et tagada turvaline teabevahetus.
<P>
Lõpuks mõned sõnad rahvusvahelise mõõtme kohta, mis - nagu mul oli rõõm näha - on teie raportis tähtsal kohal. Praegune komisjon on pühendunud Euroopa globaalse mõju maksimeerimisele ja tugevate sidemete loomisele. Nii nagu me laiendame ja süvendame dialooge Ameerika Ühendriikide ja Jaapaniga, korraldame me samuti tippkohtumisi Hiina, India, Venemaa ja Brasiiliaga.
<P>
Kõnealused globaalsed dialoogid aitavad meil rohkem teada saada meie partnerite kohta, propageerida meie väärtusi ja standardeid, lahendada kahepoolset huvi pakkuvaid küsimusi ning luua Euroopa ettevõtete jaoks uusi ärivõimalusi. Lühidalt öeldes on välismõõde ühtse turupoliitika ülioluline osa.
<P>
Kokkuvõtteks tahan öelda, et mul on hea meel olla teiega ühel arvamusel ja nõustun ühtse turu läbivaatamise prioriteetidega - nii ühtse turu tulemuslikuks muutmise kui ka poliitikavaldkondade osas, mis toovad kodanikele enim kasu.
<P>
Ja loomulikult oleks mul hea meel siia tagasi tulla pärast ühtse turu läbivaatamise vastuvõtmist, et esitada teile komisjoni järeldused ja arutleda edasiste sammude üle.
<SPEAKER ID="011" NAME="Malcolm Harbour">
fraktsiooni PPE-DE nimel. - Hr juhataja, mulle teeb suurt rõõmu olla täna siin ja tervitada hr Touboni raportit - mitte üksnes koordinaatorina minu fraktsiooni nimel, vaid ka meie fraktsiooni aseesimehe proua Thysseni nimel, kes kahjuks ei saanud meiega täna hommikul ühineda, kuna pidi kiirustama tagasi Belgiasse oma vanemate juurde, kelle tervislik seisund ei ole hea. Ma tervitan kõnealust raportit kõikide meie fraktsiooni liikmete nimel.
<P>
Üks hr Touboni suurepärase töö kõige olulisemaid aspekte on - nagu ta oma kõnes märkis - viis, kuidas ta võttis ühtse turu suhtes kõikehõlmava ja igakülgse seisukoha. Ühtne turg puudutab reaalselt Euroopa Liidu iga kodaniku elu. Probleem on see, et ühtset turgu, selle edu ja tulevast arengut peetakse liiga tihti enesestmõistetavaks. Nagu hr Toubon ütles, on täiesti õige esitada suur väljakutse meile kõigile ja eriti komisjonile tema töös uue strateegia väljatöötamisel, et tulla välja radikaalsete, uute ideedega ning eriti tõstes ühtse turu kogu poliitilist profiili ja tähtsust, mida see meie jaoks omab. Kõnealuse dokumendi käsitlemisel märtsi tippkohtumisel on vaja, et liikmesriigid ja peaministrid kasutaksid eespool öeldut tõeliselt ära.
<P>
Teine punkt, millel ma peatuda sooviksin - ja mul oli rõõm kuulda, et Te seda rõhutasite, hr volinik - on globaalne mõõde. On ilmselge, et täielikult toimiv ühtne turg on Euroopale tohutu konkurentsieelis maailmamajanduses. Kõigi meie ja meie kolleegide kohustus on säilitada kõnealune määrav konkurentsieelis kõigi meie kodanike nimel. Me saavutame selle üksnes ühtse turu eeliste ja poliitikate selge, ettenägeliku propageerimise abil, et kõikide meie kodanike nimel ühtset turgu edasi arendada, nagu seda nii hästi teeb kõnealune raport.
<SPEAKER ID="012" NAME="Robert Goebbels">
fraktsiooni PSE nimel. - (FR) Hr juhataja, daamid ja härrad, fraktsioon PSE võttis just vastu olulise sisendi seoses ühtse turu läbivaatamisega. Mul on väga hea meel anda selle koopia hiljem üle volinik McCreevyle.
<P>
Me peame siseturgu koos euroga Euroopa Liidu suurimaks majanduslikuks saavutuseks, kuid erinevalt volinikust ei ole me turu fanaatilised pooldajad. Turg on olnud inimestele loomulikuks kaubavahetuse kohaks sellest alates, kui nad liikusid koriluselt järgmisele arenguastmele. Turg on kasulik, tal on isegi eelised, kuid iseenesest ei ole see ühiskonna mudel.
<P>
Turumajandus on suurepärane seni, kuni me ei loo ühiskonda, kus kõik on müügiks, kus sellised inimese vajadused nagu haridus, kultuur, sotsiaalne heaolu ja tervis sõltuvad täielikult turujõududest. Me oleme sotsiaalse turumajanduse eestkõnelejad, kus vajalik konkurents allub eeskirjadele, tarbijad on kaitstud ja tõhusad avalikud teenused tasakaalustavad turu puudused.
<P>
Ameerika Ühendriikides annab tervishoiusektor üle 15% SKTst, mis ületab Euroopa keskmise kaks korda, kuid 44 miljonil Ameerika Ühendriikide töötajal ei ole ravikindlustust. Et vältida kahe erineva kiirusega tervishoiu arengut Euroopas, näeksime hea meelega, et Euroopa toetab tervishoiuteenuseid.
<P>
Me nõuame, et komisjon lõpuks ometi täidaks Nice'i, Laekeni ja Barcelona Euroopa Ülemkogul seatud ülesanded ja esitaks ettepaneku ühenduse raamistiku loomiseks, mis võimaldab riigil, piirkondlikel ja kohalikel asutustel pakkuda tõhusaid täielikku õiguskindlust tagavaid avalikke teenuseid. Me palume komisjonil tegutseda, et saavutada siseturu piires sotsiaalkaitse kõrge tase. Mis tahes õigusaktide ettevalmistamisega ühtse turu väljakujundamise eesmärgil peaks kaasnema uuring nende mõju kohta hõlmatud sektori tööhõivele. Tahame kaitseklausleid, nagu Monti klausel, mis kaitseb streigiõigust ja kollektiivlepingute sõlmimise õigust.
<P>
Meie arvates nõuab sotsiaalkaitse kõrge taseme säilitamine ambitsioonikaid direktiive tööaja ning ajutise töösuhte reguleerimiseks. Sotsiaalkaitse ei ole vastuolus heade majandustulemuste saavutamisega. Kahtlemata on kõige paremini korraldatud sotsiaalse dialoogiga riigid, nagu Skandinaaviamaad, Saksamaa, Madalmaad ja veel mõned teised, Euroopa Liidus kõige edukama majandusega.
<P>
Lühidalt, fraktsioon PSE pooldab konkurentsi, mis stimuleerib, koostööd, mis tugevdab ja solidaarsust, mis ühendab. Ma tsiteerisin praegu Jacques Delors'i. Ma jätan oma kolleegi Evelyne Gebhardti hooleks Touboni raporti kommenteerimise, mille kohta võin öelda, et see on üldiselt positiivne.
<P>
(Aplaus)
<SPEAKER ID="013" NAME="Karin Riis-Jørgensen">
fraktsiooni ALDE nimel. - (DA) Hr juhataja, ma tahaksin alustada tunnustuse avaldamisega hr Toubonile väga hea töö eest. Ma arvan, et me oleme saavutanud täiesti mõistliku tulemuse, millega võime väga rahul olla. Olen ka väga tänulik oma kaasvariraportööridele teistest fraktsioonidest, eriti hr Harbourile Euroopa Rahvapartei fraktsioonist (Kristlikud Demokraadid) ja Euroopa Demokraatidele konstruktiivse koostöö eest.
<P>
Meil on nüüd raport, mis minu arvates sisaldab mitmeid mõistlikke liberaalseid ettepanekuid. Ma tahaksin kõige esimesena rõhutada postituru liberaliseerimist, mida ma pean äärmiselt vajalikuks ja oluliseks, ja samuti suurenenud konkurentsi energiaturul ja konkurentsipoliitika üldist olukorda. Need on kõik ettepanekud, mis kaitsevad ja täiustavad ühtse turu nelja põhiõigust. Eesmärk on selge: tahame näha tõketeta ühtset turgu. Lõppude lõpuks on ühtset turgu vaja pidevalt täiustada ja Euroopat globaliseerumise jaoks paremini ette valmistada, muutes tema majanduse veelgi paremaks, ja mitte sugugi viimases järjekorras kindlustada, et tarbija saaks nautida laiemat valikut, madalamaid hindu ja kõrgemat kvaliteeti. Lõppude lõpuks on see ühtse turu tõeline sisu.
<P>
Õnneks on selles raportis visioon, ja sellele visioonile tuleks osutada tähelepanu. Raport pakub komisjonile stiimuli, panuse Lissaboni strateegiasse, üleskutse Euroopale tempot tõsta, kui tahame ühineda tipptasemele jõudnutega ja vastu seista eelkõige Hiina ja Ameerika Ühendriikide konkurentsisurvele. Seetõttu, kui komisjon tahab Euroopale ning selle kodanikele ja ettevõtjatele parimat, võtab volinik McCreevy seda raportit komisjoni tööprotsessis arvesse ja sammub parlamendi jälgedes. Olen veendunud, et sel viisil muutub ühtne turg üha tugevamaks, tuues kasu meie suurtele ja väikestele ettevõtetele ja samuti kodanikele. Tõrgetest vaba ühtne turg loob rohkem töökohti ja majanduskasvu, andes meile rahalised eeldused heaolu-Euroopa loomiseks - ja tõeline võitja on Euroopa üldsus. Seda raportit ei peaks lugema mitte üksnes komisjon. Hr Sarkozy ja pr Merkel peaksid raportiga samuti väga, väga hoolikalt tutvuma. Kui me toetame tõketeta ühtset turgu, ei saa ja ei tohiks me vastuvõetavaks pidada olukorda, kus kaks kõige mõjukamat riiki jätkavad energiaturu avamise takistamist, et mitte öelda kahjustamist.
<SPEAKER ID="014" NAME="Eoin Ryan">
fraktsiooni UEN nimel. - Hr juhataja, esimese 10 aastaga lisas ühtne turg ELi majandusele 877 miljardit eurot ja aitas luua üle 2,5 miljoni uue töökoha, seega ei saa minu arvates mitte keegi vaielda selle vastu, et ühtne turg toimib.
<P>
Järgmise 10 aasta seisukohalt usun, et eluliselt tähtis saab olema globaalse konkurentsivõime tagamine. Seepärast ei saa ma toetada arvamust, et ettevõtete ühtne konsolideeritud tulumaksusüsteem ei kahjusta ELi konkurentsivõimet, ning see on kahjuks ka üks põhjuseid, miks ma majandus- ja rahanduskomisjoni raportöörina lasin oma nime sellest raportist eemaldada.
<P>
Olen veendunud, et ettevõtete ühtne konsolideeritud tulumaksubaas - mis on teise nime all ja n-ö tagaukse kaudu maksude ühtlustamine - kahjustab Euroopa konkurentsivõimet, sisemisi investeeringuid, majanduskasvu ja tööhõivet. Me vajame maksude osas konkurentsi, mitte ühtlustamist. Kui me soovime tagada, et majanduskasv Euroopas jätkub ja et tulevikus on Euroopa dünaamiline majandus ülemaailmsel tasandil, siis vajab minu arvamuse kohaselt see valdkond konkurentsi. Seepärast kutsun komisjoni üles viima nii kiiresti kui võimalik läbi ettevõtete ühtse konsolideeritud tulumaksubaasi mõju hindamine ühtsele turule.
<P>
Olen veendunud, et Euroopa peab tugevdama oma jõupingutusi finantsturgusid puudutavates rahvusvahelistes dialoogides mitte üksnes Ameerika Ühendriikide, Jaapani ja Hiinaga, vaid ka uute esilekerkivate majandustega, nagu India. Võrreldes teiste riikidega valitseb uurimis- ja arendustegevuse arendamise ja sellesse investeerimise suhtes Euroopas tegelikult seisak. Usun, et liikmesriigid peavad julgustama tehnoloogiamahukate toodete ja teenuste pakkujate vahelist suuremat koostööd, et luua teadmiste jaoks uusi turgusid.
<P>
Lõpuks tahaksin veel kord öelda, et kui me soovime tulevikus näha dünaamilise majandusega Euroopat, vajame me maksude valdkonnas konkurentsi, mitte ühtlustamist.
<SPEAKER ID="015" NAME="Heide Rühle">
fraktsiooni Verts/ALE nimel. - (DE) Hr juhataja, ma tahaksin tänada raportööri tema suurepärase koostöö ning raporti avatud ja läbipaistva koostamise eest. Raport käsitleb olulisi küsimusi. Inimeste usalduse kasvatamine siseturu vastu on oluline ülesanne ja tähendab suuremat arvestamist nii majandusprobleemide kui ka keskkonna- ja tarbijaküsimustega. Sellega seoses oli meil suvel veel üks näide puuduste kohta, kui Mattel, maailma suurim mänguasjatootja, pidi mänguasjad aasta jooksul kolmandat korda müügilt ära korjama. Üldsuse esindajad ootavad õigustatult Euroopa Liidult ja Euroopa Komisjonilt kiiret reageerimist, ja me tahame mänguasjaohutuse direktiivi läbivaatamist.
<P>
Raport käsitleb olulisi teemasid, kaasa arvatud rahanduspoliitika roll, ja siinkohal erineb minu seisukoht eelkõneleja arvamusest tugevalt. Minu arvates on õige konkurentsimoonutuste tekkimise ohust märku anda, kui me ei suuda saavutada maksusüsteemide suuremat ühtlustamist. See on üks teemadest, mille kohta meil on õigus komisjonilt ettepanekuid oodata.
<P>
Meie arvates on probleemiks ka energiapoliitika seisukohad. Jättes kõrvale asjaolu, et võrgustike ja tarbijateenuste lahutamise küsimus on keskse tähtsusega - ja seda pole siin käsitletud - avaldame kahetsust selle üle, et tuumaenergiale on antud nii suur roll. Paljusid tuumaenergeetika lahendamata ohutusküsimusi, mis tõusid esile seoses käesoleval aastal Saksamaal ja Rootsis toimunud reaktorite õnnetustega, on täielikult eiratud, nagu näiteks püsivat võimetust lahendada tuumajäätmete kõrvaldamise probleem, ja asjaolu, et subsidiaarsus jääb vaidlusküsimuseks. Liikmesriigid on otsustanud tuumaenergiast loobuda ja seetõttu ma arvan, et Euroopa Liidu sekkumine rahalise toetusega on siin vale.
<P>
Postiteenuste liberaliseerimine on veel üks valdkond, kus ilmneb tasakaalu puudumine. Me ei usu, et universaalteenuse rahastamise küsimust väikestes liikmesriikides ja kaugemates piirkondades on piisavalt käsitletud. Ometi on juurdepääs universaalteenustele inimeste usalduse taastamiseks siseturu vastu ülioluline.
<SPEAKER ID="016" NAME="Godfrey Bloom">
fraktsiooni IND/DEM nimel. - Hr juhataja, hr Toubon möönab, et "kõigi liikmesriikide kodanikel on kahtlusi siseturu ja muu ühise poliitika suhtes". Ta tunnistab, et ELil ei ole õnnestunud üle saada usalduskriisist ning viitab seejärel põhidokumendile endale, mida praegu tuntakse reformilepingu nime all ja mis on esile kutsunud kriisi, öeldes patroneerivalt, et rahvusparlamentide kaasamine aitab kaasa ühtse turu eeliste paremale mõistmisele.
<P>
Need vaesed pimedusega löödud parlamendid ei ole muide midagi muud kui vaid 27 Euroopa rahva demokraatlikult valitud suveräänsed seaduseandjad, mitte nagu see absurdne nõuandev assamblee, mis ei esinda ega saagi esindada kedagi peale komisjoni ja temaga seonduva eliidi. Sellega algatab käesolev raport kava, kuidas kahjustada riikide vastutust universaalteenuste eest, muutes universaalteenuste mõistet ja liites sellega tervishoiuteenused, kuidas saavutada kontroll intellektuaalomandi õiguse üle, mis - nagu me kõik teame - sisaldab tarkvara patente, kuidas kohandada ettevõtlusmakse ilma riikidepoolse esindatuseta, kuidas luua midagi taolist nagu kuningas Knuti valitsemiskord, et haarata süsinikuga kauplemise kaudu võim ja raha. Mis puutub väikeettevõtetesse, siis me kõik teame, et EL, selle majanduspartnerid ja Maailma Kaubandusorganisatsioon jätkavad nende mahasurumist. Hr Toubon, Te räägite usalduskriisist? Igatahes, igatahes!
<SPEAKER ID="017" NAME="Petre Popeangă">
fraktsiooni ITS nimel. - (RO) Hr juhataja, meie saame ühtse turu - Euroopa projekti peamise sihtmärgi - arengu analüüsi 50 aastat pärast selle algust ainult tervitada. Siiski pole märkimisväärse edasimineku saavutamine kindel; projekt on esialgse ajakavaga võrreldes tõsiselt maha jäänud.
<P>
Olukord on kahetsusväärne, arvestades asjaolu, et see tähtis solidaarsuse instrument, mis hõlmab neli põhivabadust (isikute, kaupade, kapitali ja teenuste vaba liikumine) ei aita kuigivõrd kaasa Euroopa projekti eesmärkide saavutamisele.
<P>
Lähenemata ühtse turu ülesehitamisele väga analüütiliselt, tahaksin öelda, et selle sihtmärgi saavutamine on põrkunud teatud takistustele vähemalt kolmel põhjusel. Lõhe riiklike turgude toimimise ja tõhususe erinevate tasemete vahel: teoreetiliselt on kõik vabaturusuhetel põhinevad majandused toimivad, praktikas aga sõltub turu toimimine tervest reast poliitilistest, majanduslikest, sotsiaalsetest, kultuurilistest ja eriti ajaloolistest teguritest, mis kujundavad suuremal või vähemal määral toimiva turu olemuse; see lõhe mõjutab ebasoodsalt ühtse turu rajamist.
<P>
Teatud, eriti arenenud majandusega riigid rakendavad kaitsemeetmeid, mis ei lase vähem arenenud turgudel edasi areneda, ja selline majandusvõimu kuritarvitamine kahandab oluliselt viimaste õigust kasu saada konkurentsi soodsast mõjust, mis on ühtse turu oluline demokraatlik element.
<P>
Lõpuks, ühtsete õigusnormide puudumine, eriti maksustamise valdkonnas, avaldab negatiivset mõju ühtse turu projektile, võttes arvesse, et maksustamise erinevused võivad liikmesriikide vahel pingeid tekitada.
<P>
Ma toetan raportit, kuid arvan, et suurema ühtsuse tagamiseks oleks tulnud analüüsida vähem arenenud majandusega riikide, eriti uute liikmesriikide, nagu Rumeenia, turge ja võtta tulemustest lähtudes kasutusele arenenud majandusele lähendamise meetmed, sest see on Euroopa ühtse turu rajamise tingimus sine qua non.
<SPEAKER ID="018" NAME="Jana Bobošíková" AFFILIATION="NI">
(CS) Daamid ja härrad, ühine turg on vähimagi kahtluseta Euroopa Liidu konkurentsivõime ja tarbija rahulolu alus.
<P>
Raport, mida me täna arutame, näitab selgelt ja minu arvates üsna õigesti, et see turg, mille üle me võime uhked olla, on üles ehitatud majandusliku konkurentsi põhimõtetele toetudes. Sellepärast tahaksin rõhutada, et ühtne turg on praegu ohus. Seda ohtu esindab Portugali eesistumise ajal vastu võetud reformileping. Vastavalt Saksamaale eesistumisajaks antud mandaadile oleks pidanud moonutamata konkurentsi täielikult eemaldama liidu põhieesmärkide seast, mis on võimalike vaidluste lahendamise huvides alati otsustava tähtsusega. Järele jäi vaid siseturu loomine liidu poolt. Majanduslik konkurents kaob niimoodi mõnda lisaprotokolli, millel reformilepingu jõud täielikult puudub.
<P>
Kui leping ükskord vastu võetakse, on moonutamata konkurentsi põhimõtete kaitsmine Euroopa Liidus isegi veel raskem kui praegu. See ei suurenda liidu konkurentsivõimet ega tarbija rahulolu.
<SPEAKER ID="019" NAME="Andreas Schwab" AFFILIATION="PPE-DE">
(DE) Hr juhataja, daamid ja härrad, kolleegid, esimese asjana pean tänama raportööri Jacques Touboni, kes vastutas ka meie seisukohtade väljatöötamise eest fraktsioonis PPE-DE tihedas koostöös Põhja-, Lõuna-, Ida- ja Lääne-Euroopa liikmesriikide esindajatega.
<P>
Meil oli viljakas arvamuste vahetus ja me oleme nõus, et siseturu positiivsed omadused ületavad kaugelt selle, mida teab avalikkus, ja ulatuvad kaugemale raamidest, mida on tunnustatud teatud aruteludes selles parlamendis. Oleme nõus ka sellega, et komisjonil ja tema avalike suhete teenistusel on täita tähtis osa tööinimeste teadlikkuse tõstmisel turule omaste eeliste kohta.
<P>
Minu arvates, võttes arvesse Suezi ja Gaz de France'i ühinemist, võiks siseturu testi - mille kasutamise ettepanek tehti käesolevas raportis ja mida me fraktsioonis PPE-DE toetame - väga tulemuslikult üle võtta riikide õigustikku. Samuti oleks täiesti mõistlik küsida, kas selliste ühinemiste või muude liikmesriikide tasandil toimuvate arengute puhul poleks kasulik rakendada samalaadset testi, et kindlaks teha nende mõju siseturule ja uurida, kas nad loovad selle turu piires tavalistele inimestele eeliseid.
<P>
Me lisasime raportisse ka lõigu üldhuviteenuste kohta, mis on nüüd kahtlemata põhjendatud reformilepinguga loodud uue õigusega, nagu juba märgiti. Oleme samuti nõus, et siseturg on globaliseerumisprotsessis Euroopa võtmevahend. Ainult nõuetekohaselt toimiv siseturg pakub kaitset teatud arengute vastu rahvusvahelistel turgudel. Sest me ei saa loota üksnes järelevalvesüsteemidele, proua Rühle, ehkki need võisid olla igati asjakohased mõne tootja mänguasjade müügilt kõrvaldamise puhul: me peame ka apelleerima meie oma Euroopa tootjate uhkusele ja kvaliteedile, sest me ei suuda kunagi kõike seirata.
<P>
Me oleme väga huvitatud ettepanekutest, millega komisjon Euroopa ühtse turu läbivaatamise käigus käesolevale raportile selleks sügiseks vastab, ja me loodame, et saame edaspidi vastu võtta otsuseid siseturu õige kursi kohta aruande alusel, mille komisjon selles etapis koostab.
<SPEAKER ID="020" NAME="Evelyne Gebhardt" AFFILIATION="PSE">
(DE) Hr juhataja, sotsiaaldemokraatide fraktsiooni nimel tahaksin ka mina tänada hr Touboni raporti eest, mida me üldiselt toetame, sest see sisaldab arvukalt positiivseid tahke, mis on meie fraktsiooni liikmete jaoks eriti tähtsad. Nii peabki olema, sest see, mille üle me siin räägime, on siseturu tulevik; oleme rääkinud küsimustele vastamisest, mida esitavad inimesed, kes elavad Euroopa Liidus, ja oleme rääkinud usaldusest Euroopa Liidu poliitikate vastu.
<P>
Proua Riis-Jørgensenile ütleksin järgmist: sellest ei piisa, et lugeda ainult raporti neid lõike, mis pakuvad kellelegi erilist isiklikku rahulolu; vaja on läbi vaadata kogu tekst. Selles ei öelda kuskil, et vaba konkurents, siseturg ja eeskirjadest vabastamine on ainsad prioriteedid. Otse vastupidi, sest see sisaldab üpris palju sotsiaaldemokraatlikke aspekte. Näiteks punktis 8 toonitasime mõju hindamise tähtsust, mis on eriti vajalik sotsiaalsete õiguste ja tööõiguse seisukohalt. See on võti palju korratud eesmärgi saavutamiseks, mis tagab inimeste tähtsustamise majanduse ees, ja mitte vastupidi - ja see peaks olema iga poliitika prioriteet, mille arendamiseks me jõupingutusi teeme.
<P>
Veel üks käesoleva raporti aspekt, mida meie, sotsiaaldemokraadid, peame väga positiivseks, on ühtlustamise kohaldamisala laiendamise ettepanek vastandina lihtsale vastastikusele tunnustamisele. Vastastikune tunnustamine pole iseenesest halb, kuid ühtlustamine on parem. Tegelikult oleme teinud ettepaneku, mis elanikkonnale tõhusa kõrgetasemelise kaitse pakkumise kõrval teeb ka selgeks, et me ei saa kasutada liikmesriikidevahelise sotsiaalsüsteemide konkurentsi stsenaariumi; see, mida tahame, on koostöö erinevate sotsiaalsüsteemide vahel, mis põhineb kõige kõrgematel võimalikel väärtustel. See on äärmiselt oluline punkt ja me oleme selle väljatoomisega väga hästi hakkama saanud.
<P>
Üheks eriti oluliseks saavutuseks meie kui sotsiaaldemokraatide jaoks oli viimase minuti kokkulepe üldhuviteenuste osas. Ma tervitan asjaolu, et Euroopa Rahvapartei on edasi liikunud Euroopa Liidu lepingu tekstiga, mida praegu ette valmistatakse. See on õige, et üldhuviteenuste kaitsmine peaks olema üks meie prioriteete ja et me peaksime tegelema õiguskindlusetusega, mis Euroopa Liidus selliste teenuste osas praegu valitseb, pidades silmas üldsuse kaitsmise vajadust ja rahuldades selles valdkonnas esinevat nõudlust.
<P>
On siiski üks punkt, mida meie kui sotsiaaldemokraadid ei saa heaks kiita, ja see on siseturu test. Mitte kusagil selles dokumendis, hr Schwab, ei leidu siseturu testi kohta ettekirjutusi, ja ma soovitan teil teksti tähelepanelikumalt lugeda. Meie kui sotsiaaldemokraatide jaoks ei ole siseturu test mõõdupuu, mida tahame rakendada - või vähemalt mitte enne kui testid teistes valdkondades nagu soolise võrdõiguslikkuse süvalaiendamine või sotsiaalne mõju, mille aluseks on asutamislepingud, pole samamoodi rõhutatud. Niikaua kui selliseid teste, mida asutamislepingud nõuavad, ei viida järjepidevalt läbi, ei saa me oma heakskiitu anda testile, mida asutamislepingud üldse ette ei näe. See on üks punkt, mille osas meie seisukoht peab olema väga selge.
<SPEAKER ID="021" NAME="Hans-Peter Martin" AFFILIATION="NI">
(DE) Hr juhataja, siseturg toimib kindlasti, kui mõõdame seda üldise majanduskasvu näitajate abil. See töötab ilmselt ka siis, kui me lihtsalt võtame omaks asjaolu, et meil on tegemist - sellest ajast alates, kui meil on Euroopas siseturg - suurima jõukuse ümberjagamisega, mida see manner on rahuajal näinud.
<P>
Kui aga rääkida inimeste heakskiidu seisukohalt, siis siseturg ilmselt ei toimi. Miks siis mitte? Just nimelt sellepärast, et meil on tegemist äärmiselt ulatusliku jõukuse tasemete skaalaga, sellepärast, et saamatajäänud sissetulek kasvab palju kiiremini kui palk - ja sellepärast, et 15 aasta pärast, Jacques Toubon, kujutab see raport endast sotsialistide ja sotsiaaldemokraatide läbikukkumise jõulist testamenti. Kui te loete selle raporti muudatusettepanekuid, ei leia te mingeid üllatusi. On ettepanekud kehtestada tõhusad reguleerivad mehhanismid, läbi vaadata ühtse turu strateegia, välja töötada algatused sotsiaalse tegevuskava uueks tugevdamiseks ja viia sisse sotsiaalse kaitse klausel.
<P>
Sotsiaaldemokraadid olid Euroopas tõesti väga pikka aega ülekaalukas enamuses, ja näeme, et selle 15 aasta jooksul ei saavutanud nad midagi ja et nad ei vastuta äärmuslike vaadete leviku suurenemise eest Euroopa poliitilistel äärealadel.
<SPEAKER ID="022" NAME="John Purvis" AFFILIATION="PPE-DE">
Hr juhataja, mul on hea meel näha, et suurem osa meie fraktsiooni panusest majandus- ja rahanduskomisjoni arvamusse on lisatud hr Touboni suurepärasesse raportisse. Ühtse turu täielik realiseerimine on Euroopa majandusliku edu jaoks ülioluline.
<P>
Kui rääkida täpsemalt, siis on viimastel aastatel kõnealuses valdkonnas mitmete õiguslike meetmete vastuvõtmisega toimunud korralik edasiminek ühtse turu loomise suunas Euroopa finantsteenuste hulgiturul koos kõrgete regulatiivsete standardite ja tarbijani jõudvate hüvedega. Mitmel juhul on neist saamas üldised standardid ning järgmine samm on tagada käesolevat valdkonda reguleerivate õigusaktide nõuetekohane rakendamine ja ühtlane jõustamine kogu Euroopa Liidus.
<P>
Täiendavale ebavajalikule reguleerimisele oleme loomulikult vastu. Siiski on palju kultuurilisi, traditsioonilisi, õiguslikke ja maksutõkkeid, mis endiselt pärsivad finantsteenuste ühtset turgu jaemüügi tasandil. Seepärast ootame kannatamatult komisjoni finantsteenuste jaeturgu ja hüpoteeklaenusid käsitlevate valgete raamatute läbivaatamist, et vaadata, kuidas saavutada edasiminekuid vähima võimaliku sekkumisega.
<P>
Soovin siinkohal mainida Lamfalussy protsessi, sest siiani on sellest palju abi olnud, et kohandada põhilised finantsteenuseid käsitlevad õigusaktid turu korraldajate ja reguleerijate tegelikule olukorrale. Menetluse osas ollakse endiselt õppimise etapis, kuid suure osa õigusaktidega tegeldakse ning esimesed näitajad on olnud positiivsed. Kuigi enamik majandus- ja rahanduskomisjoni muudatusettepanekutest on hr Touboni suurepärases raportis olemas, on mul kahju, et Lamfalussy protsessi käsitlevaid ettepanekuid raportisse ei lisatud.
<P>
Üks majandus- ja rahanduskomisjoni vastutusalasse kuuluvatest valdkondadest, mis endiselt pärsib ühtse turu toimimist, on maksusüsteem. Kuigi me tunnistame täielikult ühehäälsuse reeglit kõnealuses tundlikus valdkonnas ja liikmesriikide suveräänset õigust kehtestada ise oma maksumäärad, tuleb tõdeda, et praegused käibemaksu- ja aktsiisimaksusüsteemid takistavad selgelt ühtse turu täielikku väljakujundamist ning kasutoomist tarbijatele ja ettevõtjatele. Seepärast nõuame tungivalt, et komisjon esitaks praktilisi ettepanekuid, et lihtsustada ELi kodanike õigust kaupade vabast liikumisest täies ulatuses kasu saada, eriti seoses Interneti- ja piiriülese kaubanduse suhtes kehtivate maksurežiimidega.
<SPEAKER ID="023" NAME="Arlene McCarthy" AFFILIATION="PSE">
Hr juhataja, siseturu- ja tarbijakaitsekomisjoni esinaisena tahan õnnitleda hr Touboni - eelkõige tema tööviisi puhul, et saavutada kõikide fraktsioonide hulgas konsensus ühtse turu läbivaatamise kohta tehtud soovituste kogumi osas, mida, olen kindel, komisjon kuulda võtab, nagu ka tänast arutelu.
<P>
Tahan rõhutada mõningaid ettepanekuid, mis minu arvamuse kohaselt omavad võtmetähtsust kodanike kaasamisel siseturu edendamisse ja arendamisse ning eelkõige usalduse tõstmisel. Väga oluline ettepanek on rahvusparlamentide suurem kaasamine, et paremini kajastada liikmesriikide ja nende kodanike erinevaid seisukohti. Samavõrd oluline on sotsiaalse ja keskkonnamõõtme lisamine siseturu poliitikatesse ning loomulikult siseturu vajadustega arvestamine, et jätkuvalt pakkuda meie tarbijatele ja väikeettevõtjatele suuremat valikut, paremat kvaliteeti ja konkurentsivõimelisemaid hindasid.
<P>
Halduskulude vähendamine ja innovatsiooni edendamine koos intellektuaalomandi kaitsmisega võimaldab meil võistelda ülemaailmsel tasandil. Tarbija usaldus siseturu vastu toimib vaid siis, kui kodanikud suudavad näha kasu ning kasutada õigusi ja võimalusi, mis neile ELi liikmelisusega ette on nähtud. Seepärast loodan, et lähme tarbijate lihtsast kaitsmisest kaugemale ning tagame, et meil on neile pakkuda hüvitusi juhuks, kui asjad valesti lähevad.
<P>
Seoses sellega tahaksin esile tõsta suurt tähtsust omavat tööd, mida on teinud võrgustik SOLVIT ja Euroopa tarbijakeskused. Need mitteametlikud, praktilised võrgustikud tagavad kiired lahendused väga keerulistele probleemidele meie tarbijate poolt bürokraatlikuks peetavas keskkonnas. Üks põhjuseid, miks tarbijad ei soovi teha piirüleseid oste, on see, et nad ei usu võimalusse saada hüvitist juhul, kui midagi valesti peaks minema. Komisjon peaks seepärast tugevdama kõnealuseid võrgustikke kui üliolulist elementi läbivaatamisprotsessis. Lp volinik, ma arvan, et me jagame samu eesmärke: saavutada asjakohane ja kõigi vajadustele vastav siseturg - ütlesite seda ise oma sissejuhatavas sõnavõtus -, ning arvan, et praegu tahame me Teiega koostööd teha, tagamaks, et meie kodanikud saavutavad võrdse juurdepääsu siseturule, sellest saadavale kasule ning kaitse koos heastamisvahendite ja hüvitistega.
<SPEAKER ID="024" NAME="Alexander Stubb" AFFILIATION="PPE-DE">
Hr juhataja, volinik, ma tahaksin teha kolm märkust. Esiteks soovin edasi anda tänusõnad hr Toubonile seoses viisiga, kuidas ta kogu protsessi juhtis. Arvan, et igaüks meist nii täiskogu paremal kui ka vasakul tiival on tegelikult asjade käiguga rahul. Minu arvates on raport väga hea ja tasakaalustatud.
<P>
Minu teine märkus puudutab siseturu müümist. Ma arvan, et kõnealune dokument üritab müüa siseturgu ja meil on tõesti vaja seda teha. Hr Goebbels, te viitasite enne nn põhjamaisele mudelile. Lubage mul siinkohal öelda, et jah, ühelt poolt on põhjamaine mudel suunatud sotsiaalsele heaolule, kuid teiselt poolt ka majanduslikule avatusele. Põhjamaad on riigid, kus järgitakse täielikult ühtse turu eeskirju - kaupade vaba liikumine, teenuste vaba liikumine (koos Poola torulukkseppadega!), raha ja inimeste vaba liikumine koos teistest riikidest tööle saabuvate inimestega -, olles seega samaaegselt avatud majandused. Minu argument on, et me ei tohiks ühtset turgu maha suruda, sest see on arvatavasti parim asi üldse, mida me Euroopa Liidus kunagi saavutanud oleme.
<P>
Lõpuks tahan teile tuua näite selle kohta, kuidas ühtne turg ei tööta. Tegemist on reaalsest elust pärit näitega. Suve alguses ostis soomlasest Finnairi kapten Itaalias auto - mis tüüpi auto, jätan nimetamata. Pool tundi pärast poest lahkumist pidas politsei ta kinni. Nad võtsid ära ajutised numbrimärgid, mis ta oli Saksamaalt seaduslikult ostnud, konfiskeerisid auto ega tagasta seda enne detsembris toimuvat kohtumenetlust. On täiesti tõenäoline, et ta jääb oma autost ilma, samas kui meie siin räägime siseturust, kus peaks toimuma kaupade täielik ja vaba liikumine. Niisiis minu mõte on, et kõnealune raport on suurepärane ja näitab, et meil on tõesti vaja jätkata tööd ühtse turu edendamisel, hoides kenasti tasakaalu vaba konkurentsi ja sotsiaalse heaolu vahel.
<SPEAKER ID="025" NAME="Gabriela Creţu" AFFILIATION="PSE">
(RO) Hr juhataja, kallid kolleegid, ühtse turu areng on Euroopa integratsiooni oluline tegur. Siiski ei tohiks seda vaadelda kui eesmärki iseeneses, mille kõrval sotsiaalsed tagajärjed ei tähenda midagi.
<P>
Viimane laienemine muutis Euroopa Liidu majanduslikult ebaühtlasemaks kui kunagi varem. Sellist ühtluse puudumist võib pidada teatud uusliberaalse poliitika eeliseks, kuid mitte kõikide kodanike jaoks. Konkurents on ettevõtjate jaoks, solidaarsus inimeste jaoks, nagu ütles Jacques Delors.
<P>
Selles mõttes on Toubont'i raportil vaieldamatute väärtuste kõrval ka mõned nõrgad kohad. Teoreetiliselt toetame kõik Lissaboni strateegiat, teadmistepõhist majandust ja kvaliteetseid töökohti, kus odav tööjõud ei saa olla võrreldav eelis. Raportis väidetakse ka, et peamine viis ettevõtjate konkurentsivõime suurendamiseks on töötajate liikuvus, mida tuleks julgustada.
<P>
Sotsiaaldemokraatidena arvame, et kõigi tõkete eemaldamine isikute ja tööjõu vaba liikumise teelt on asutamislepingutega kehtestatud põhiõigus. Julgustades liikuvust ainuüksi majanduslikel põhjustel, tekitab juba tõsiseid sotsiaalseid tagajärgi töötajate päritoluriigis: peale tegeliku tulu kaotatakse ka spetsialiste ja kvalifitseeritud tööjõudu, väheneb rahvastiku ja töövõimelise elanikkonna arv, tuhanded lapsed elavad ilma vanemateta ning vajavad haridusalaseid ja sotsiaalseid eriteenuseid.
<P>
Pikaajalised sotsiaalsed ja inimkulud pole veel teada. Seetõttu soovime, et selle konkreetse teema kohta viidaks läbi uurimus, sest majanduslikud meetmed ei tohiks mitte kunagi kahjustada sotsiaalseid vajadusi.
<P>
(Aplaus)
<SPEAKER ID="026" NAME="Luisa Fernanda Rudi Ubeda" AFFILIATION="PPE-DE">
(ES) Hr juhataja, esmalt palun lubage mul õnnitleda raportööri hr Touboni selle raporti sisu eest ja oskuse eest saavutada laiapõhjaline toetus raporti heakskiitmiseks käesoleval täiskogul.
<P>
Käesoleval hetkel taas kinnitada, et Euroopa Liidus on ühtse turu rajamisel suurt edu saavutatud, oleks silmnähtav ülekordamine, kuid siiski on oluline veel kord rõhutada, ehkki see näib ilmselge, et pikk tee on veel ees.
<P>
Ma usun, et näeme oma kogemuste põhjal, et avatud majandus kasvab kõige kiiremini ja et suurenenud konkurents avaldub alati eelistena, mida tarbija saab turul võistlevate või turule tulevate kaupade ja teenuste kvaliteedi ning hinna näol.
<P>
Globaalsel turul nagu tänapäeva maailmas on võimatu uskuda, et kaitsemeetmete kasutamisega võib edu saavutada, ja loomulikult Euroopa Liidul kui maailmamajanduses osalejal saab ainult siis olla tugev majandus, kui ta kohaldab ka edaspidi ühtse turu liberaliseerimise, rajamise ja süvendamise meetmeid.
<P>
Paljudel juhtudel näevad inimesed suurenenud konkurentsi ja liberaliseerivate meetme kohaldamist Euroopa turul kui loobumist Euroopa sotsiaalmudelist või kui loobumist kaitsest, mille annavad sotsiaalsed õigused. Ma usun, et tegelikkus on täiesti vastupidine, nimelt et Euroopa sotsiaalmudel jätkab edenemist, et Euroopa kodanikud saaksid ka edaspidi osa sotsiaalkaitsemeetmetest ja headest sotsiaalteenustest, see on Euroopa majanduskasvu jaoks tähtis ja see kasv, ma rõhutan, on võimalik ainult siis, kui me süvendame Euroopa ühtset turgu.
<P>
Ma ütlesin, et edasiminek on üpris suur, kuid veel on pikk tee käia, ja üks mu kolleegidest tõi selle kohta mõned konkreetsed näited. Ma usun, et tõkete eemaldamine on oluline selleks, et väikesed ja keskmise suurusega ettevõtjad saaksid töötada kõikjal Euroopa Liidus. Oluline on ka, nagu käesolevas raportis kinnitatakse, uurida ja arendada finantsteenuste jaeturgu, ja eriti intellektuaalomandi õigusi.
<P>
Tahaksin paluda, et komisjon teeks riikide valitsustele ja nõukogule ettepaneku kindlustada ühenduse õigusnormide nõuetekohane ülevõtmine riikide õigustikku.
<SPEAKER ID="027" NAME="Wolfgang Bulfon" AFFILIATION="PSE">
(DE) Hr juhataja, me oleme siseturu piirangute kõrvaldamise poolt, et edendada turu positiivseid mõjusid nagu jätkusuutlik kasv, ja selles protsessis on oluline osutada asjakohast tähelepanu tavaliste inimeste sotsiaalsele kaitsele. Sest üldhuviteenuseid - mida me peame teenuste põhivormiks - ei saa nende erilise tähtsuse tõttu jätta lihtsalt vabaturu meelevalda. Eriti tervishoiu ja sotsiaalvaldkonnas on vaja konkreetset eeskirjade kogumit.
<P>
Näen kahetsusega tuumaenergia täiesti tarbetut mainimist lõikes 16. See on vaieldamatult väga kõrge riskiastmega tehnoloogia, mis seab elanikkonna ohtu. Niisiis selles punktis ma ei saa raportit toetada.
<P>
Peab samuti ütlema, et riikide erinevad ELi õiguse ülevõtmise tõlgendused tekitavad ebakindlust. Nagu arvukad uuringud on näidanud, on see siseturu väljakujundamise seisukohalt märkimisväärne takistus.
<P>
Lõpuks tahaksin mainida Euroopa standardite rahvusvahelist tähtsust. Praegu toimuv vaidlus Hiina praakmänguasjade üle on hea näide sellest, kui oluline on dialoogis väliskaubanduspartneritega, et meil oleksid rahvusvaheliselt tunnustatud standardid. Isegi kui sellised riigid nagu Hiina tunnevad, et kvaliteedinõuete pikk nimekiri on neile koormav, peavad meil ikkagi olema meetmed toote- ja toiduohutuse suurendamiseks, et kaitsta Euroopa tarbijate huvisid.
<SPEAKER ID="029" NAME="Charlotte Cederschiöld" AFFILIATION="PPE-DE">
(SV) Hr juhataja, volinik, siseturg on Euroopa Liidus sisekoostöö üks kõige olulisemaid nurgakive. Koostöö põhineb liikmesriikide vastastikusel usaldusel ja austusel. Seetõttu on ka äärmiselt oluline, et igaüks aitaks kaasa ELi õigustiku kiirele ja tõhusale rakendamisele, mis tuleb üle võtta riikide õigustikku.
<P>
SOLVIT on hea võimalus täitmise järelevalveks ja seda saab veelgi arendada. Meie, poliitikud, vastutame Euroopa tasandil parlamendis või nõukogus töötades selle tagamise eest, et õigusaktid soodustaksid juba loomise ajal konkurentsivõimet ja ei looks mittevajalikku bürokraatiat ja et need vastaksid vajadustele ning lahendaksid veel alles jäänud probleeme. Seda arvestades peame saavutama poliitilise konsensuse ja siseturu tähtsuse ulatusliku mõistmise, millele nii hr Toubon kui ka komisjon on kaasa aidanud. Tänan teid, härra Toubon.
<P>
Fraktsioon PPE-DE tahab kõigile ühesugust Euroopat, kus on igaühe jaoks töötamisvõimalused, tõhus tervishoid ja kus puudub vaesus. See on EL, mis võib veel tugevamaks kasvada. Ainus tee selle saavutamiseks on tagada turu konkurentsivõime ja kõrvaldada kaubandustõkked, nagu aegunud õigustik, tarbetud tollinõuded, toetused või turu kontrollimine. Ilma ladusalt toimiva turuta ja tugevate Euroopa ettevõteteta ei ole raha heaolu loomiseks. Siseturg ja konkurentsivõime loovad automaatselt sotsiaalse turvalisuse ja on heaolu saavutamise eeltingimuseks.
<SPEAKER ID="030" NAME="Edit Herczog" AFFILIATION="PSE">
(HU) Ma tahaksin alustada sellest, et öelda, kui suure heameelega me tervitasime selget ja kõikehõlmavat arutelu, mis hr Touboni kolleegidel oli meiega viimasel aastal enne käesoleva raporti ettevalmistamist. Tahaksin avaldada tunnustust ka hr Toubonile endale raporti ettevalmistamise eest.
<P>
Ma ise tahaksin esimesena kommenteerida lõiget 40, mis rõhutab liikmesriikide vastutust. Minu peamine mõte on siin, et liikmesriigid ei võta siseturu eeskirju üle Euroopa Komisjoni ega Euroopa Parlamendi jaoks, vaid esiteks ja eelkõige iseenda ja üksteise jaoks, ja kõigepealt oma kodanike ja ettevõtjate jaoks. Seetõttu me ei saa eirata 2007. aasta juuli siseturu tulemustabelit ja andmeid, mida see sisaldab. 2004. ja 2005. aastal ühinenud uute liikmesriikide jaoks seati tingimuseks Euroopa Liidu õigustiku täielik kasutusele- ja ülevõtmine.
<P>
Tulemustabelist võime näha, et kaks aastat pärast ülevõtmistähtaja lõppu on direktiivide ülevõtmisega viivitamise rekord eranditult vanade liikmesriikide käes, kelle arvele langeb neli suurimat ülevõtmise puudujääki. Konkreetsete vanade ja uute liikmesriikide suhe, kes pole suutnud täita siseturu kohustusi, on 1:2, kuid võib teatud juhtudel ulatuda ka 1:8, nagu näiteks Sloveenia ja Itaalia puhul. Selle olukorra otsene tulemus on, et need, kes seadusi järgivad, kaotavad ebavõrdse kohtlemise ja diskrimineerimise tõttu. Kui me räägime siseturu tulevikust, peame kõik kindlalt nõudma, et ettevõtjad ja riigid, kes järgivad eeskirju ja võtavad ELi õigustiku üle, ei jääks siseturu jätkuva arengu tõttu kaotajaks. Ma tahaksin raportööri tänada.
<SPEAKER ID="031" NAME="Zuzana Roithová" AFFILIATION="PPE-DE">
(CS) Volinik, 15 aastat tagasi leppisid liikmesriigid kokku majandusliku integratsiooni suurendamises ja võtsid endale kohustuse luua ühtne Euroopa turg kaupade, teenuste, kapitali ja isikute vabaks liikumiseks. 1990. aastatel tekkis selle tulemusel konkurentsivõimet soodustav keskkond ettevõtjatele, mis tõi tarbijate jaoks kaasa laiema valiku ja madalamad hinnad.
<P>
Siiski oleme alates 2000. aastast näinud, kuidas mõned liikmesriigid, eriti vanad, kaitsevad nii varjatult kui avalikult oma väikesi riigisiseseid turge naabrite konkurentsi eest ning sallivad haldus- ja muid takistusi, takistades niimoodi tõketeta ühtse turu kiiret ja täielikku väljakujundamist. Ülemaailmse kaubanduse kiire liberaliseerimise kontekstis ja nähes, kui ruttu me teeme Euroopas ruumi kolmandatest riikidest pärit kaupadele, on selline käitumine vastuoluline. Kas siis terve Euroopa turg ei olegi globaliseerumise ja töötuse väljakutsete lahendamise võti?
<P>
Selle ebaratsionaalse olukorra põhjuseks on populism ja valede riiklike huvide eelistamine tarbijate ja ettevõtjate ühistele huvidele. Seetõttu tervitan ma komisjoni rohelist raamatut ja läbivaatamise ettepanekut: läbivaatamine aitab välja selgitada, kuidas teatud riikides välditakse kehtiva Euroopa õigustiku täitmist, ja toob nähtavale puudused, mis nõrgestavad usaldust ühtse turu vastu. Üks näide selle kohta on päritoluriigi põhimõtte kohaldamise või mittekohaldamisega seotud ebakindlus. Kui ootame, et turg toimiks nõuetekohaselt, peame teenuste võrgustiku liberaliseerimisega edasi minema ja finantsteenuste turu välja kujundama ning ümber lükkama müüdid, mis valitsevad tervishoiu- ja sotsiaalteenuste valdkonnas.
<P>
Euro kasutuselevõtmine ja hiljuti vastu võetud direktiivid on tugevdanud Euroopa Liidu sisekaubandust ja muutnud selle läbipaistvamaks. Ometi teame kõik, et ettevõtjad kannatavad suureneva haldustöö koorma all ja et me vajame õiglase rahvusvahelise konkurentsi jaoks võrdseid tingimusi. Me vajame ka kaasaegsemaid ja lihtsamaid kontrollimehhanisme.
<P>
Ma palun tungivalt, et komisjon teeks kõik võimaliku olemasolevate direktiivide rakendamise jälgimiseks ja vastastikuse tunnustamise põhimõtete arendamiseks, enne kui võimaliku ühtlustamisega edasi minna. Ma saan aru, et kaubanduse globaliseerumine nõuab teiste toodete standardimist ja kokkulepet Euroopa päritolumärgi osas. Olen sellega nõus, et ettevõtte tulumaksu erinevused on pingete allikaks ja seda on vaja edaspidi arutada. Euroopa turg on protsess, mitte dogma.
<SPEAKER ID="032" NAME="Lasse Lehtinen" AFFILIATION="PSE">
(FI) Hr juhataja, me ei tohiks süüdistada globaliseerumist tekitatud probleemide eest, vaid peaksime praktilisi samme astuma. Riiklike turgude kaitse halvab meie mandri, ohustades majanduskasvu, millele ju toetub ka sotsiaalne Euroopa.
<P>
Raporti tunnustuseks tuleb öelda, et see rõhutab protsessi lõpuleviimise tähtsust, mille käigus avatakse konkurentsile eelkõige energia ja side, sest arenenud ja avatud võrgustikud luuakse lõppkokkuvõttes tarbija huvides ja kasvu tagatisena. Selle arengu kiirendamiseks vajame ka tõhusat reguleerimismehhanismi ja järelevalvet. Üks mehhanism tuleks lisada nn piiriülese kliendivastutuse põhimõttesse. Selle järgi peaksid kõik töö või teenuse vahendajad vastutama tegevuse läbipaistvuse eest ja selle eest, et allhankijad täidaksid oma kohustusi.
<P>
See liit ja see parlament võtavad erinevate energialahenduste kaalumise juures liiga filosoofilise hoiaku. Praktikas välditakse kliimamuutuste kahjulikku mõju heite vähendamisega. Vastupidiselt näiteks sellele, mida hr Bulfon just praegu ütles, on ebareaalne eeldada, et me saavutame tegelikke ja tõhusaid tulemusi, jättes tuumaenergia lahenduste seast välja. Meie prioriteetseks eesmärgiks peab olema fossiilkütuste kasutamise vähendamine.
<SPEAKER ID="033" NAME="Zita Pleštinská" AFFILIATION="PPE-DE">
(SK) Alustuseks tahaksin väljendada heakskiitu oma kolleegile Jacques Toubonile innustava raporti eest, mis pakub komisjoni tulevastele dokumentidele suurepärase ja tasakaalustatud aluse. Vaatamata sellele, et neli põhivabadust tagati Rooma lepinguga, on nende praktilise rakendamise ees palju takistusi. Siseturu praeguse olukorra läbivaatamine annab meile võimaluse tugevdada olemasolevaid eeskirju ja läbi vaadata need, mis on aegunud. See uus lähenemisviis võib kõrvaldada lõhe võimaluse ja tegelikkuse vahel ja pakkuda lahendusi 27 liikmesriigi turgude vaheliste tõkete kõrvaldamiseks.
<P>
Ma nõustun raportööri arvamusega, et ühtse turu edu püsib kolmel sambal: esimene on tarbija õiguste tugevdamine ja soodsa ettevõtluskeskkonna loomine, mis on eriti oluline väikeste ja keskmise suurusega ettevõtete jaoks. Näiteks on vaja parandada väikeste ja keskmise suurusega ettevõtete juurdepääsu riigihankelepingutele. Mis puutub teise sambasse, siis peaksime kõrvaldama allesjäänud tõkked, nagu ühtse maksuala loomise takistused. Kolmas sammas seisneb ELi siseturu rahvusvahelise mõõtme tugevdamises suurema atlandiülese siseturu loomisega.
<P>
Globaalse majanduse kontekstis saab EL olla jõukas ainult juhul, kui ta saavutab oma kaubanduspartneritega võrdse innovatsioonisuutlikkuse või isegi ületab selle. Sellepärast vajab EL oma innovatsioonisuutlikkuse suurendamiseks konkreetseid meetmeid. Liikmesriigid peavad looma soodsa keskkonna ettevõtete, avaliku sektori ja akadeemiliste ringkondade vaheliseks aktiivseks koostööks. Suunates avalikud ja erainvesteeringud ülikoolidega seotud spetsialiseerunud uurimiskeskustesse, on võimalik luua inkubatsioonipinnas ettevõtjate tulevikukogukonnale.
<SPEAKER ID="034" NAME="Barbara Weiler" AFFILIATION="PSE">
(DE) Hr juhataja, volinik, daamid ja härrad, paljud üldsuse esindajad peaksid tänast arutelu üpris kummaliseks: lõppude lõpuks on siseturg eksisteerinud üle 15 aasta ja suur hulk inimesi on sellega üsna harjunud. Aga isegi pärast kogu seda aega on alles jäänud nii mõnedki jahmatavad puudused, osa neist üksikute liikmesriikide kaitsva käitumise tõttu. Teatud asjad on niisiis aastate jooksul valesti läinud. Üldsuse esindajatel - tarbijatel - on vähem valikuvabadust ja kindlasti pole turul võrdseid võimalusi kõigile; need võivad ehk olla kättesaadavad suurtele ettevõtetele, kuid VKEdele kindlasti mitte.
<P>
Jagame kõik sama arvamust - ja ma loodan, et räägin siin mitte ainult parlamendi, vaid ka komisjoni ja nõukogu nimel - et siseturg ei ole lõppeesmärk omaette. Ma tahaksin tsiteerida ühtse turu üht esiisa, Jacques Delors'i, kes rääkis kolmest võtmepõhimõttest - konkurentsist, mis innustab, koostööst, mis tugevdab, ja solidaarsusest, mis ühendab. Viimane kolmest nimetatust on aastate jooksul mõnevõrra ähmasemaks muutunud. Meie kui sotsiaaldemokraatide jaoks on solidaarsus ja ühtsus siseturu arengu jaoks väga olulised.
<P>
Minu viimane märkus on järgmine: tõhus turg tähendab ka tõhusaid tagatisi ja tarbijakaitset. Ainult nende olemasolu kindlustamisega saame üles ehitada usalduse, millele kõik viitavad. Viimastel aastatel on suurenenud toodete hulk, mis sisaldavad ohtlikke aineid või kujutavad endast riski: Hiina mänguasjad on üksnes jäämäe tipp. Tuhandete toodete kohta on esitatud kaebusi. Nii et see ongi meie ülesanne, ja samuti teie ülesanne, volinik: me peame inimeste usalduse tagasivõitmiseks kasutama oma turukontrolli meetmete paketti; me peame tegutsema ja mitte lihtsalt olukorraga leppima.
<SPEAKER ID="035" NAME="Silvia-Adriana Ţicău" AFFILIATION="PSE">
(RO) Hr juhataja, majanduslik ja sotsiaalne ühtekuuluvus, nagu ka solidaarsus on Euroopa Liidule olulised. Struktuurifondid aitavad kaasa kõikide Euroopa piirkondade arengule ja on eriti olulised uute liikmesriikide jaoks.
<P>
Me ei vaja mitte ainult kõige dünaamilisema teadmispõhise majandusega majandusliitu, vaid ka sotsiaalset Euroopat, kus igaühel on täita oma osa ja kus avalik teenus on kõrge kvaliteediga ja kättesaadav peaaegu 500 miljonile Euroopa kodanikule. Me vajame tervishoiu- ja haridusteenuseid, me vajame jätkusuutlikku sotsiaalkaitse süsteemi. Transport, energeetika, side on ELi majandusarengu jaoks olulised, kuid igaühele tuleks kindlustada juurdepääs neile teenustele.
<P>
E-valitsus ja finantsteenuste arendamine on avalike teenuste läbipaistvuse ja kvaliteedi huvides olulised, sest nad peaksid tagama tarbijakaitse ka digitaalkeskkonnas. Me loodame, et Rumeenia ja Bulgaaria töötajatele kehtestatud piirangud ühenduse tööturule pääsemiseks tühistatakse. Mittediskrimineeriv juurdepääs Euroopa tööturule on oluline võrdsete töötingimuste tagamiseks ja sotsiaalse dumpingu vältimiseks.
<SPEAKER ID="036" NAME="Małgorzata Handzlik" AFFILIATION="PPE-DE">
(PL) Hr juhataja, siseturg kui Euroopa Liidu üks tugisammas on pidevas muutumises. Iga päev näeme, kui palju see tegelikult mõjutab tavaliste kodanike elu.
<P>
Euroopa integratsiooni süvendamine sõltub otseselt üksikute liikmesriikide majanduste vahelise integratsiooni süvendamisest. Seetõttu on kõikide kodanike jaoks väga oluline otsustav tegutsemine, et kõrvaldada ühtselt turult ridamisi inimeste, kapitali, kaupade ja teenuste liikumise tõkked ja takistused.
<P>
Jacques Touboni raport on väga täpne, tuues välja valdkonnad, kus ELi õigustikku ja poliitikat tuleks tugevdada, et parandada siseturu toimimist. Ta juhib tähelepanu paljudele teemadele, millele peaksime oma töös prioriteetse koha andma, ja eelkõige selleks, et äratada kodanikes, nii tarbijates kui ka äriinimestes, siseturu vastu usaldust. Ma toetan kogu südamest hr Touboni raportis sisalduvat ideed, et riikide parlamendid peaksid olema kaasatud Euroopa Parlamendi õigusloometöösse, mille tulemusena viiakse EL kodanikele tunduvalt lähemale. See on väga tähelepanuväärne ettepanek.
<P>
Lõpuks tahaksin lisada, et endise naisettevõtjana olen nõus kõikide raporti soovitustega, mis puudutavad ettevõtete halduskoormuse kaotamist. Ainult ühtsele, turgu toetavale ja liberaalsele poliitikale toetudes suudab ELi majandus võistelda Ameerika Ühendriikide, Hiina ja India majandusega. Ma õnnitlen raportööri tema suurepärase raporti puhul, mille kõige väärtuslikum omadus on tasakaalustatud sisu. Ma ütleksin lihtsalt, et see kujutab endast teatud mittepoliitilist kava, mis esitab meie ühtse siseturu heaks tehtava töö prioriteedid.
<SPEAKER ID="037" NAME="Charlie McCreevy">
komisjoni liige. - Hr juhataja, austatud parlamendiliikmed, kuulasin tähelepanelikult ühtse turu tulevikku puudutavat arutelu ja sooviksin tänada kõiki osalejad nende kommentaaride eest.
<P>
Ühtse turu läbivaatamine on ülioluline osa eesmärgist saavutada Euroopa, mis pakub tõelisi tulemusi koos selge keskendumisega kodanikele. Ühtne turg ei ole paratamatus. Meie poliitikad peavad teenima inimesi ja parandama nende elukvaliteeti. Kõik eurooplased, teie ja mina, peaksid olema suutelised ennast samastama nende poliitikatega.
<P>
Suured väljakutsed ühtse turu osas ei ole kadunud. Mõned meie ettepanekutest on juba arutlusel. Teised võetakse varsti päevakorda. Kõnealuste algatuste edukaks elluviimiseks vajame teie toetust. Me mõtleme ümber viisi, kuidas juhtida ühtset turgu - nii riiklikul kui ka ELi tasandil. Iga algatust valmistatakse põhjalikult ette vastavalt parema õigusloome põhimõtetele. See lubab meil enne meetmete võtmist uurida kõiki valikuvõimalusi ning võib hõlmata ka isereguleerimise kaalumist konkreetsetes valdkondades.
<P>
Me peame suurendama omanditunnet ühtse turu vastu. See kuulub meie tarbijatele, ettevõtjatele, töötajatele ja kodanikuühiskonnale. See kuulub riiklikele, piirkondlikele ja kohalikele asutustele. Me peame lihtsustama igapäevast liikmesriikidevahelist koostööd.
<P>
Ma tahaksin veel kord tänada raportööri ja jään kannatamatult ootama Euroopa Parlamendi täiendavaid kommentaare eelseisvatel kuudel.
<SPEAKER ID="038" NAME="Juhataja">
Arutelu on lõppenud.
<P>
Selle päevakorrapunkti hääletus toimub täna.
<P>
Kirjalikud avaldused (kodukorra artikkel 142)
<SPEAKER ID="039" NAME="Gábor Harangozó  " AFFILIATION="PSE">
kirjalikult. - See omaalgatuslik raport on suurepärane võimalus anda panus ühtse turu käimasolevasse läbivaatamisse. Seetõttu annab see ka meie parlamendile võimaluse rõhutada ühtse turu tegelikust väljakujundamisest saadavat kasu. Täpsemalt, raport pakub ühtse turu ees seisvate väljakutsete määratlemise kõrval ka konkreetseid soovitusi.
<P>
Nende soovituste seas toetame jätkusuutliku arengu meetmete tähtsuse rõhutamist kliimamuutuste vastu võitlemisel; vajadust oluliselt suurendada tarbija usaldust piiriüleste ostude vastu; konkurentsivõime, innovatsiooni ja VKEde kasvu- ja tööhõivepotentsiaali rõhutamist; töötajate tõelise vaba liikumise soodustamist kogu liidus ja üldisemalt kõikide takistuste eemaldamist integreeritud ja tõhusa ühtse turu väljakujundamise eest.
<P>
Loomulikult on vaja need soovitused üle võtta ühtse turu direktiividesse, et liikmesriigid need igakülgselt rakendaksid. Ühtse turu eeskirjade tõhusaks väljakujundamiseks peaks liit leidma endale vajalikud jõustamisvahendid, et julgustada riikide valitsuste vahelist koostööd, asutada ettevõtjatele ja kodanikele mõeldud teabevahetuse kontaktpunkte, parandada kaebuste menetlemise tulemuslikkust ja vajaduse korral kaasata asjakohased kohtud.
<SPEAKER ID="040" NAME="Piia-Noora Kauppi  " AFFILIATION="PPE-DE">
kirjalikult. - Ühtne turg on siiani ELi saavutuste tuumaks. Siiski on see täielikkusest kaugel. Kõigi nelja vabaduse austamises on vajakajäämisi. Samuti oleme näinud osalejate usalduse vähenemist ühtse turu saavutuste vastu. Neid võetakse kui iseenesest mõistetavaid.
<P>
Mis puudutab kaupade liikumist, siis 25% nendest takerdub praeguseni erinevate riiklike tehniliste tõkete taha. Loodetavasti muudetakse komisjoni 2007. aasta jaanuaris avaldatud poliitiline pakett kiiresti järelejäänud takistuste kõrvaldamisele sihitud meetmeteks.
<P>
Seoses inimestega valitseb mõningate aluspõhimõtete suhtes ebakindlus, seda on kõige rohkem märgata sotsiaalsete õiguste ülekandmise puhul. Olen õnnelik selle üle, et sellel poliitilisel miiniväljal liigutakse läbirääkimistega järk-järgult edasi, näiteks pensionide ja piiriülesele tervishoiule juurdepääsu osas.
<P>
Seoses kapitali ja teenustega on ettevalmistamisel suured muutused. Praegune olukord, näiteks ettevõtete ühtse tulumaksubaasi puudumine, moonutab investeerimisotsuseid ühtsel turul ja seab VKEd ebasoodsasse olukorda.
<P>
Isegi kui EL käärib tuleviku väljakutsete ees käised üles reformilepingu näol, on ühtse turu väljakujundamiseks vaja poliitilist stiimulit. See peaks eesmärgiks seadma ebaselguse eemaldamise ettevõtluskeskkonnast, selgitama kohaldatavat õiguskorda ja püüdma vähendada halduskoormust.
<SPEAKER ID="041" NAME="Mairead McGuinness  " AFFILIATION="PPE-DE">
kirjalikult. - Ma kiidan raportööri raporti igati heaks ja nõustun sellega, et ühtse turu areng on toonud Euroopa kodanikele mitmekülgset kasu, millest tuleks esile tõsta tarbijale laiemate valikute ja madalamate hindade pakkumist, dünaamilise ettevõtluskeskkonna loomist ning kaupade, teenuste ja ideede vaba vahetuse võimaldamist. See omakorda on hõlbustanud Euroopa integratsiooni mitmetes valdkondades ja toetab ka edaspidi ELi suutlikkust saavutada oma laiaulatuslikud eesmärgid.
<P>
Siiski on mul raporti teatud osade osas kahtlused:
<P>
Ma ei nõustu sellega, et ettevõtete ühtse konsolideeritud tulumaksubaasi kehtestamine on vajalik või soovitav, nagu raportis kinnitatakse. Ma usun, et selline ettepanek, kui selle oleks teinud komisjon, oleks esimene samm maksude ühtlustamise suunas, mida ma pean vastuvõtmatuks. Ma usun, et liikmesriigid suudavad kõige paremini määratleda oma maksusüsteemi olemust ja ulatust.
<P>
Lõpuks arvan ma, et raportis tehtud viide tuumaenergiale kui ühele ELi olulisele energiaallikale on siin kohatu ja ma ei toeta raporti seda osa.
