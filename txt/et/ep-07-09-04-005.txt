<CHAPTER ID="005">
Gdanski laevatehaste sulgemisoht (arutelu) 
<SPEAKER ID="054" NAME="Juhataja">
Järgmine päevakorrapunkt on komisjoni selgitus Gdanski laevatehase sulgemisohu kohta.
<SPEAKER ID="055" NAME="Charlie McCreevy">
komisjoni liige. - Hr juhataja, ma tegelen selle toimikuga oma kolleegi, konkurentsivoliniku proua Kroesi nimel.
<P>
Komisjon ei püüa Gdanski laevatehast sulgeda. Gdanski laevatehas on mänginud Euroopa ajaloos ning võitluses vabaduse ja taasühendatud Euroopa eest eluliselt tähtsat osa. Me soovime, et tehas võtaks ette tõelised kaugeleulatuvad ümberkorraldused, et muutuda edukaks ettevõtteks, mis suudaks omal jõul konkureerida ELi ja maailma laevaehitusturgudel.
<P>
Viimastel aastakümnetel on ümberkorraldused toimunud kogu Euroopa laevaehitustööstuses. Komisjon teab väga hästi, et paljude tehaste ja piirkondade jaoks on see olnud raske protsess. Paljud laevatehased suleti ja laevaehituse mahtu tuli vähendada. Seal, kus riik andis ümberkorraldusteks riigiabi, pidi komisjon kooskõlas asutamislepingu sätetega vastutama selle eest, et Euroopa Liidus ei tekiks moonutusi laevaehitajatele ühesuguste tegutsemistingimuste tagamisel.
<P>
Komisjonil on praegu samasugune kohustus Gdanski juhtumi puhul sekkuda. Tingimused, mille korral riigiabi andmine raskustesse sattunud ettevõttele on asutamislepinguga kooskõlas, on selgelt ära toodud ühenduse suunistes raskustes olevate ettevõtete päästmiseks ja ümberkorraldamiseks antava riigiabi kohta.
<P>
Gdanski laevatehase nõuetekohast ümberkorraldamist on paljude aastate vältel edasi lükatud; avalikku raha ei kasutatud elujõuliste töökohtade loomiseks, vaid ettevõtte hingeshoidmiseks, mille eksistents oleks normaalsete turutingimuste korral lõppenud.
<P>
Komisjonil taotleb siinkohal korraga kolme eesmärki. Esiteks tuleb tagada, et ümberkorraldused kindlustaksid Gdanski laevatehase pikaajalise elujõulisuse. See võib tähendada tehase kõigi tööde mahu vähendamist, kuid viib aja jooksul väiksema, kuid tõhusama laevatehase tekkimisele, mis suudab omal jõul hakkama saada.
<P>
Teiseks tuleb tehase tootmismahtu vähendada, et piirata ühesuguste tegutsemistingimuste moonutusi ja Euroopa konkurentide kahjustamist, mida põhjustaks riigi sekkumine. Samuti tuleb märkimisväärne panus ümberkorraldamiskavasse teha oma ressurssidest, kaasa arvatud varade müük, mis ei ole laevatehase ellujäämiseks olulised, või välisrahastamisest turutingimustel.
<P>
Kolmandaks tuleb tagada võrdne kohtlemine. Teiste riikide laevatehased on pidanud, samuti nagu teised Poola laevatehased, oluliselt vähendama oma tegevusmahtu. Gdanski laevatehas ei saa olla erand.
<P>
Teiste liikmesriikide puhul on kasutatud struktuurifonde ja muud ELi abi, et raskel üleminekuperioodil toime tulla ja mõjutatud piirkondi toetada. Me oleme seda võimalust Poola ametivõimudele korduvalt meelde tuletanud.
<P>
Komisjon on olnud ja on ka edaspidi tihedas ja konstruktiivses dialoogis Poola ametivõimudega, et otsida lahendust, mille puhul täidetaks riigiabi andmise tingimusi ja riigiabi osutamist saaks heaks kiita. See protsess jätkub.
<P>
Gdanski laevatehas on väärt elujõulist tulevikku, leides uue ja jätkusuutliku positsiooni ELi konkurentsivõimelises laevaehitustööstuses.
<SPEAKER ID="056" NAME="Janusz Lewandowski">
fraktsiooni PPE-DE nimel. - (PL) Hr juhataja, Gdanskist pärit Euroopa Parlamendi liikmena tunnen, et mul on kahekordne vastutus: esiteks 3 000 töökoha ja asutuse saatuse eest, millel on Poolas sümboli staatus, ja teiseks mõistliku majanduse põhimõtete järgimise tagamise eest, millel põhineb Euroopa Ühendus ja mis on toonud jõukuse miljonitele Euroopa elanikele. Seetõttu ma usun, et tänane arutelu ei kujune poliitiliseks demonstratsiooniks. Gdanski laevatehas on seotud liiga palju poliitikaga. Siiani on seda poliitilises mõttes liialt ära kasutatud. Ma usun, et see on samm parima võimaliku lahenduse leidmise suunas.
<P>
Ma usun ka, et sellised kavatsused on olnud parlamendi vasakradikaalide motiiviks, kes seda arutelu nõudsid, kuid tahaksin rõhutada, et nemad ei ole sotsiaalse õnne süsteemi otsivad idealistid, vaid tegeliku sotsialismi praktiseerijad, keda Poolas tuntakse postkommunistidena, kes on Gdanski laevatehase poliitilise kättemaksuaktina kahel korral sulgenud, kahjustades niimoodi selle majanduslikku usaldusväärsust ja luues ühe praeguste probleemide allikatest.
<P>
Ma olin 1980. aasta augustis liikumise Solidaarsus, millest hiljem sai 10 miljonit inimest ühendanud liikumine, sünnitanud kollektiivse vaimustuse tunnistaja ja tagasihoidlik osaleja. Ma tean, et praeguse laevatehase 3 000 töötaja seas on inimesed, kes sel ajal riskisid oma eluga inimväärikuse, inimõiguste ja teiste väärtuste nimel, mis kuuluvad Euroopa Liidu standardite hulka. Nad tegid seda julgelt, aga ka arukalt, ilma vägivalda kasutamata. Järelikult võib see lähenemisviis, mis jättis kõrvale vägivalla kui terrori vahendi kasutamise, teenida meid kahekümne esimese sajandi teejuhina.
<P>
Loomulikult meeldiks mulle, kui suured töötajate keskused, laevatehased, kaevandused ja terasetehased, mis moodustasid Solidaarsuse peamised tugipunktid, näitaksid laevatehase juhtumi puhul üles oluliselt suuremat toetust kui eraldatud kaugelviibijate hääled välismaal, ja mulle meeldiks, kui nendest keskustest saaks nüüd vabaturu majandusedu eeskuju. Siiski, seda on lühikese aja jooksul väga raske, isegi võimatu saavutada, nagu võib näha Lääne-Euroopa suurte rasketööstuse keskuste kogemusest, millel kulus aastakümneid, et majanduses täispööre teha. See on iseloomulik eelkõige laevaehitussektorile, millele pakuvad konkurentsi Kaug-Ida, Korea, Hiina ja Vietnam, kus on madalad tööjõukulud, eelkõige aga on otsustavaks teguriks riigi sekkumine erinevates avalikes ja varjatud vormides.
<P>
Ma tahaksin, et ka Euroopa Komisjon mõistaks, kui keeruline on olukord, sest kui seda ei võeta arvesse, võtab maad masendus ja meie riigis hakkab juuri ajama poliitiline populism. Ma mõistan laevatehase töötajate frustratsiooni, kes aduvad, mida nad on väärt ajaloolises mõttes, ja kes on nende enda sõnul silmitsi hingetu bürokraatiaga. Masendust on tunda ka Euroopa Komisjoni poolt, kes tegeleb erakordselt südika ja tõrksa asutusega, mis lööks paljudel võimukandjatel nina veriseks. Ma tean, et selle laevatehase töötajaid ei peaks karistama üsnagi kohatu või lihtsalt kohmaka viisi eest, kuidas praegune valitsus on asju korraldanud. Ma tean ka, et kokkulepete aluseks peab olema pikaajaline nägemus ja mitte kiiruga kokku klopsitud plaanid. Pikaajaline nägemus tähendab investorit, kes toob laevatehasesse kaasaegse tehnoloogia, mis asendaks ajast maha jäänud probleeme tekitavad ellingud. Ja ma usun, et tänane arutelu on samm täpselt selles suunas.
<SPEAKER ID="057" NAME="Bogusław Liberadzki">
fraktsiooni PSE nimel. - (PL) Hr juhataja, see on igati sobiv, et me arutame Gdanski laevatehase küsimust. Nimetan kahte märkimisväärset fakti: esimene on 30. augusti 1980. aasta Szczecini kokkuleppe ja 31. augusti 1980. aasta Gdanski kokkuleppe allkirjastamise aastapäev ning teine väga tähelepanuväärne asjaolu on Gdanski laevatehase praegune rahaline olukord.
<P>
Gdanski laevatehas on Poola ajalooliste muutuste ja samuti Euroopas ja rahvusvahelisel tasandil toimunud tähtsamate muutuste sümbol. Kõik algas just sealt. Just Gdanski laevatehasesse kogunesid 1980. aastatel vaba maailma juhid, et innustada sihikindlalt võitlust jätkama. Just seal võitlesid inimesed inimõiguste, sõnavabaduse, vabade ametiühingute, inimväärikuse ja tookordse Euroopa Majandusühenduse põhimõtete vaimus toimuva arengu eest.
<P>
Seetõttu on see ka elav monument, mille üle peaksime uhked olema, kuid see on ka laevatehas - võib-olla on see praegu eelkõige laevu ehitav ettevõte. Laevatehase töötajad meenutasid meile seda tõsiasja nädal tagasi Brüsselis. Nad ei rääkinud oma ajaloolisest osast, vaid majandusprobleemidest, oma elust ja tööst. Laevaehitus on globaalne tööstusharu. Laevu saab lihtsalt osta Aasiast ja neid ei pea tingimata ostma Euroopast.
<P>
Arvestades seda, mida just öeldi, volinik, peaksime konkurentsivõimet puudutavate otsuste puhul keskenduma mitte üksnes niinimetatud ausale konkurentsile ELis. Me vajame globaalset lähenemisviisi, see tähendab, et me peaksime vaatlema Euroopa Liidu laevaehitustööstust globaalse konkurentsivõime keskkonnas ja siis kaaluma kõiki tingimusi, milles tegutsevad Euroopa Liidu laevatehased, kaasa arvatud Gdanski ja Szczecini laevatehas.
<P>
ELi turueeskirjad on vastuvõetavad ja heaks kiidetud põhimõttena, kuid nende rakendamise viis ja asjakohane ajakava peavad olema realistlikud ja eelkõige tuleb nendega tegelda konkreetsetes üksustes. Seetõttu võivad esineda teatud kahtlused erastamise kui eesmärgi saavutamise vahendi osas - see tähendab, et erastamine kui eesmärk tuleb saavutada kindlaks tähtajaks. Seetõttu kutsun Poola valitsust üles tegema tihedat koostööd komisjoniga ja laevatehase juhtkonda seda ettevõtet tõhusalt juhtima.
<SPEAKER ID="058" NAME="Bronisław Geremek">
fraktsiooni ALDE nimel. - (PL) Hr juhataja, eelkõige tahaksin öelda, kui rahul ma olen sellega, et Euroopa Parlament seda küsimust täna arutab ja kui väga ma seda algatust tervitan. Ma tahaksin tänada volinik McCreevyt tänase selgituse eest ja öelda, et see on väga tähtis, et me mõtleme Euroopa Liidust kui ühendusest.
<P>
Me möödume Euroopa Parlamendi hoonesse sisenedes ühest kujust, skulptuurist, mis kinnitab, et L'Europe a un coeur - Euroopal on süda. Poliitilisse keelde tõlgitult tähistab see Euroopa sotsiaalmudeli tugevust. 27 aastat tagasi alustasid Gdanski laevatehase töötajad võitlust kommunistliku süsteemi vastu ning leiva ja vabaduse eest. Nad tahtsid taastada inimese töö eesmärgipärasuse ja vabastada majanduse riigi monopoli alt. See ajalooline laevatehas seisab nüüd vastamisi Euroopa Komisjoni dramaatilise soovitusega vähendada tootmist kahe kolmandiku võrra ja igal juhul sulgeda kaks ellingut.
<P>
Meie arvates tuleks selles olukorras võtta ette järgmised sammud. Esiteks piirduda ühe ellingu sulgemisega ja sellega anda laevatehasele uuesti võimalus kasumit teenida. Teiseks anda laevatehasele aega juhtimise nõuetega vastavusse viimiseks, sest praeguse juhatuse töös on palju puudusi (et tehas hakkaks kasumit tootma ja 3 000 töötajat ei kaotaks oma tööd). Kolmandaks ärge unustage, et Gdanski laevatehas kujutab endast üht tähtsamat Euroopa mälestusmärki ja tõsiasja kinnitust, et sotsiaalne solidaarsus on üks Euroopa Liidu põhiväärtustest.
<P>
Siiski ei saa Euroopa institutsioonid seda otsust eirata. Meie tegevuse pragmatism peab käima käsikäes arusaamaga, et ehitame liitu inimeste jaoks ja tänu inimestele. Euroopa tugevus sõltub meie suutlikkusest olla innovatiivsed ja konkurentsivõimelised, kuid ka vastuvõtlikud nõrgemate ja vähem õnnelike saatuse suhtes. Minu arvates on see ka vabaduse helde sõnumi mõte. Ma tahaksin mainida ka ühte oma erilist mälestust Euroopa Liidu riikide eurooplaste kõikidest põlvkondadest, kes kandsid Solidaarsuse märki uhkuse ja lootusega oma revääridel. Neid inimesi on ka selles parlamendis. Niisiis on tegemist põlvkonnaga, kes rajab Euroopa ühtsust ja peaks olema teadlik Gdanski laevatehase ajaloolisest tähendusest.
<SPEAKER ID="059" NAME="Marcin Libicki">
fraktsiooni UEN nimel. - (PL) Hr juhataja, ma saatsin laevatehase töötajaid nende kohtumiste ajal volinik Kroesi ja volinik Špidlaga. Ma olin nendega kaasas ka siis, kui nad ilmusid Euroopa Komisjoni ette ja palusid Euroopalt abi. Gdanski laevatehas on vabanemas oma rahamuredest ja hakkamas kasumiga töötama. Oleks suur viga, kui tugevad finantspiirangud takistaksid tal nüüd kasumiga töötamast ja edu saavutamast seal töötavate inimeste ja meie ühiste jõupingutuste abil.
<P>
Ma tahaksin rõhutada ka ajaloolist aspekti. Me ei oleks nüüd siin kui 27 riiki ühendatud Euroopas, tuumasõja ohust vabas Euroopas, kui poleks olnud liikumist Solidaarsus, mis sündis Gdanski laevatehases. See on midagi, mida igaüks, kaasa arvatud siin istuvad poliitikud peaksid meeles pidama.
<P>
Tahaksin ka rõhutada, et nii need, kes on sellel teemal juba rääkinud, ja ma arvan, et ka need, kes teevad seda hiljem, on selle küsimuse osas täielikult üksmeelsed, vaatamata nende poliitilisele erinevusele. Seda tuleb arvesse võtta.
<SPEAKER ID="060" NAME="Francis Wurtz">
fraktsiooni GUE/NGL nimel. - (FR) Hr juhataja, ma tervitan asjaolu, et minu kolleegid nõustusid fraktsioonide esimeeste konverentsil minu ettepanekuga paluda komisjonil anda meile selgitusi, enne kui Gdanski laevatehase tuleviku kohta hakatakse otsuseid langetama.
<P>
Konkurentsi peadirektoraadil polnud oma seisukohtade selgitamiseks seda uut juhtumit vaja. See on tekitanud juba nii palju protesti, et paljud vaatlejad, keda pole põhjust kahtlustada liberalismi vastasuses, on ennast mõnda aega pidanud dogmaatiliseks. Hetkel peetakse ümberkorralduste kava ainult siis veenvaks, kui see toob kaasa 1 000 töötaja vallandamise. Teame arvukalt varasemaid näiteid raskustes ettevõtete kohta, kellel on kästud sajad töökohad sulgeda, ja juhul kui nad seda ei tee, peavad nad tagasi maksma ettevõtte püsimajäämiseks vajaliku abiraha. Mis puutub käesolevasse juhtumisse, siis öelge meile, milline laevatehas töötab ilma subsiidiumideta. Ma ei vaidle sellele vastu, et toetuse osutamine tuleb siduda teatud tingimustega. Probleem on aga selles, et need tingimused sisaldavad alati töötajate jaoks suuri ohvreid.
<P>
Selles osas, ehkki üksteisele järgnevad konkurentsivolinikud, keda ma tean, ei ole tavaliselt tuntud tundeselguse otsijana ja kindlasti ei saa neid pidada sotsiaalseteks integreerijateks, on komisjoni juhtiv peadirektoraat läinud seekord veelgi kaugemale, ilmutades ükskõiksust nii poliitiliste kui ka sotsiaalsete probleemide suhtes. Kas komisjon on selle Poola jaoks nii mälestusväärse koha kogu eksistentsi ohustades järele mõelnud uute liikmesriikide inimestele saadetava sõnumi poliitilise tähenduse üle, vaevalt kolm aastat pärast Poola ühinemist? See tundub olevat vaba ja moonutamata konkurentsi järelevalvajate kõige väiksem mure. Nad arvavad, et Gdanski laevatehase töötajate võtmerolli - ajaloolise rolli, nagu ütles hr McCreevy - tähistamiseks vabadusvõitluses on olemas üks aeg, ja vabaturu rangete eeskirjade kehtestamiseks teine aeg.
<P>
Veel on aega selle vastutustundetu tegevuse peatamiseks. Esimese sammuna tuleks minu arvates alustada sisulisi kõnelusi Poola ametiühingutega, kindlasti Euroopa Metallitöötajate Liiduga. Vaja on välja selgitada, milline on abi tegelik summa, mida neile laevatehastele tuleks maksta, ja eelkõige leida lahendus, mis väldiks töökohtade kaotust.
<P>
Eelnevat kõrvale jättes tugevdab see uus juhtum, mis toob esile praegu konkurentsimoonutuste vältimise nimel kohaldatavate kriteeriumide absurdini ulatuva kitsapiirilisuse, veel kord minu fraktsiooni arvamust, et enne lõpliku otsuse langetamist tulevase Euroopa lepingu kohta on eluliselt oluline läbi viia põhjalik, avalik ja laiaulatuslik arutelu liidu eesmärkide üle ja selle üle, kas need on kooskõlas elluviidavate poliitikatega.
<P>
Gdanski laevatehase lugu on meeldetuletus, et poliitiline struktuur, mis ei suuda vastu seista oma vasturääkivustele ja edasi liikuda, on määratud hukkumisele. See õppetund on ka täna täiesti asjakohane ja mõningad Euroopa juhid teeksid hästi, kui selle üle järele mõtleksid.
<SPEAKER ID="061" NAME="Witold Tomczak">
fraktsiooni IND/DEM nimel. - (PL) Hr juhataja, Euroopa Komisjoni ettepanek kahe või kolme ellingu sulgemiseks Gdanski laevatehases ja väljavaade, et riigiabi tuleb tagasi maksta, on suur viga. Selles pole arvesse võetud mitmeid tegureid, kaasa arvatud poliitiliste õnnetuste tekitajate ja ebaausate ärimeeste varasem laevatehasele kahjulik tegevus, kes tahtsid enda kätte haarata vara ja linnasüdames asuva maa. Laevatehase ebaausa erastamise osas on praegu käimas kohtumenetlus.
<P>
Komisjonil ei ole selle kohta usaldusväärseid teadmisi. Ümberkorraldused laevatehases on juba tehtud, tuhanded töötajad vallandatud ja seitse kümnest ellingust suletud. Praegu saavutab laevatehas positiivseid finantstulemusi. Kahe ellingu sulgemine hävitaks selle tulemuse ja selle saavutuse. Väga ulatuslik riigiabi, mida on saanud vanade liikmesriikide laevatehased, on Gdanski laevatehasest mööda läinud. See ei loo võrdseid konkurentsitingimusi ja ei arvesta laevatehase kasumlikkuse arvutamise meetodite erinevusega.
<P>
See löök Gdanski laevatehasele nõrgestab ka Euroopa Liidu kui terviku laevaehitustööstust. Tahaksin teile meelde tuletada, et ELi osakaal rahvusvahelises laevaehituses on kolm korda väiksem kui ainuüksi Lõuna-Korea osa, kus subsideeritakse laevaehitustööstust. See näitab komisjoni ükskõiksust ELi pikaajaliste majandushuvide vastu. Komisjoni kavatsused on vastupidised Lissaboni strateegia eesmärkidele.
<P>
Gdanski laevaehitajad võitlesid solidaarsuse nimel, mis ei tähenda konkurentide brutaalset kõrvaldamist. Solidaarsus ei ole tühi loosung või kaastunne, vaid vastutus ja õiglus ning tõe tunnistamine. Kas Euroopa Liit suudab käesoleval hetkel selliseid väärtusi hinnata?
<SPEAKER ID="062" NAME="Maciej Marian Giertych" AFFILIATION="NI">
(PL) Hr juhataja, Gdanski laevatehasel on Poola jaoks eriline tähendus. See ei ole ainult koht, kus tehakse tööd, vaid ka poliitiline sümbol. Kommunismi ajal üritati seda hävitada. Töötajate osalemine poliitikas ja kogu rahva toetus tähendas, et tolleaegsed ametivõimud ei suutnud seda sulgeda. Töötajad teavad laevatehase erilist tähendust ja reageerivad ohule samuti nagu tookord - protestiga. See oleks kohutav, kui ettevõte, mis kaitses ennast kommunistliku võimu vastu, peaks kokku varisema Euroopa Liidu direktiivide surve all.
<P>
See on absoluutselt oluline, et ettevõte jääks laevatehaseks ja et see oleks osa laevaehitustööstusest ja mitte millestki muust. Komisjoni soovitatud ellingute arvu vähendamine kolmelt ühele jätaks ettevõtte kui laevaehitaja ilma pikaajalisest kasumlikkusest. Tehas vajab vähemalt kahte ellingut, et jätkata kasumi tootmist laevatehasena.
<P>
Poola täidab kehtivaid finantseeskirju, kuid me teame, et laevaehitus ei ole ELi majanduses nii tundlik sektor, et abi osutamine Gdanski laevatehasele võiks konkurentsi moonutada. Komisjon peab Gdanski laevatehase erilist iseloomu arvesse võtma ja seda teistmoodi kohtlema. Gdanski laevatehas peab jääma laevatehaseks kui kommunistliku võimu vastase vabadusvõitluse sümbol.
<SPEAKER ID="063" NAME="Józef Pinior" AFFILIATION="PSE">
(PL) Hr juhataja, volinik, Gdanski laevatehas on võimas Euroopa sümbol, koht, kus 1988. aasta augustis Poola töötajad Lech Wałęsa juhtimisel alustasid streiki vabaduse ja õigluse nimel. Laevatehas sai ametiühingute ja töötajate poliitiliste ja kodanikuõiguste eest peetava võitluse sümboliks kogu maailmas. Tahaksin rõhutada hr Wurtzi algatuse tähtsust, mis andis võimaluse arutada Gdanski laevatehase krahhi ohtu täna Euroopa Parlamendis.
<P>
Rääkisin esimest korda Gdanski laevatehase kaitseks, 1998. aasta novembris, kui olin veel põrandaaluse liikumise Solidaarsus aktivist, kui Mieczysław Rakowski valitsus otsustas laevatehase viletsate majandustulemuste ettekäändel likvideerida. Õnnetuseks sai Gdanski laevatehasest ka rasketööstuse allakäigu ja selle protsessi ees kaitsetute töötajate ning ametiühingute sümbol, kõige selle näidismudel, mida määratletakse kasiinokapitalismina. Uhkest laevatehasest, mis oli Solidaarsuse sünnikoht, jääb vähe järele. Pärast 1989. aastat ei huvitanud Solidaarsuse juhitud valitsust laevatehase saatus. Ettevõttest sai ühest küljest turuspekulatsiooni ja teisest küljest demagoogia ja populismi tugipunkt.
<P>
Pärast Euroopa Liitu astumist said Poola laevatehased riigiabi. Gdanski laevatehas alustas ümberkorraldusi ja näitab praegu, et võib töötada kasumiga. Euroopa Komisjoni esitatud nõue sulgeda kolmest ellingust, mida laevatehas kasutab laevade ehitamiseks, kaks, võtab tehaselt võimaluse kasumit teenida ning tulemuseks on töötus ja tragöödia paljude töötajate perekondade jaoks. Ma palun tungivalt Euroopa Parlamendis, augustikokkulepete allkirjastamise kahekümne seitsmendal aastapäeval, selle juhtumi puhul hästi järele mõelda. Volinik, kaalugem tarka kompromissi, mis ühitaks ühtse turu põhimõtted, millest komisjon kinni peab, laevatehase kolme tuhande töötaja huvidega. Päästkem koos Gdanski laevatehas!
<SPEAKER ID="064" NAME="Hanna Foltyn-Kubicka" AFFILIATION="UEN">
(PL) Hr juhataja, komisjon unustab Gdanski laevatehasest rääkides kogu oma pragmatismi juures asjaolu, mis on palju olulisem kui raha, nimelt ajaloo. Kui seda laevatehast poleks olnud, ei oleks mina ega paljud teised Kesk- ja Ida-Euroopa parlamendiliikmed täna siin. Kui poleks laevatehasest alguse saanud muutusi, näeks kogu Euroopa täna välja väga erinev - Euroopa, mis põhineb sellistel väärtustel nagu demokraatia, vabadus, võrdsus ja austus inimõiguste vastu, ja Gdanski laevatehas sümboliseerib võitlust nende eest. Just streigid selles laevatehases hakkasid kommunismi lammutama.
<P>
Euroopa Liidu sümboli leidmiseks pole meil vaja minna kaugemale kohast, kus me oleme, ja meenutada, et kahe riigi sõjajärgse leppimise nimel suudame kulutada üle 200 miljoni euro aastas, et kord kuus Strasbourgi kolida. Miks siis mitte anda rahalist toetust Gdanski laevatehasele, mis sümboliseerib külma sõja lõppu ning kogu Kesk- ja Ida-Euroopa vabastamist kommunismi ikkest?
<P>
Seetõttu pöördun teie poole: ärgem laskem laevatehasel kokku variseda, ärgem laskem hävitada Solidaarsuse sünnikohta ja ärgem mõõtkem laevatehase ajaloolist väärtust eurodes.
<SPEAKER ID="065" NAME="Mary Lou McDonald" AFFILIATION="GUE/NGL">
Hr juhataja, volinik, te olete ise tunnustanud Gdanski laevatehast kui väga olulist poliitilist sümbolit ja kõike seda, mida ta esindab. Aga loomulikult on laevatehased rohkem kui lihtsalt sümbol. Nad on kogu piirkonna majanduse nurgakivi, mis pakuvad otseselt ja kaudselt tööd tuhandetele inimestele. Gdanski laevatehase sulgemine või tegevusmahu vähendamine ohustaks kogu piirkonna majandust, hävitades sadade tuhandete inimeste elud.
<P>
Volinik, te olete rääkinud konkurentsi tähtsusest, vaba turu tähtsusest. Tahaksin kuulda teid rääkimas nende töökohtade tähtsusest. Tahaksin näha teid tunnustamas selle laevatehase strateegilist tähtsust Poola - ja, kahtlemata, selle tööstuse tähtsust kogu Euroopa Liidu jaoks. Ma arvan, et vastuolu põhjuseks on ikka ja jälle selgelt riigiabi eeskirjad ja ELi poliitika täpne eesmärk. Arvan, et oleks irooniline ja peaaegu traagiline, kui Gdanski ja kõige selle, mida ta sümboliseerib, hääbumise põhjuseks oleks ELi range poliitika, mis on paari pandud konkurentsi dünaamikaga, turumajandusega - jättes kõrvale kõik muu, nagu mulle näib.
<SPEAKER ID="066" NAME="Genowefa Grabowska" AFFILIATION="PSE">
(PL) Hr juhataja, mitte keegi ei eita, et ühtse turu ja konkurentsi eeskirjad on Euroopa majanduse tõukejõud, mis tagab selle kiire arengu. Ettevõtted, mis jäävad sellele väljakutsele alla, satuvad raskustesse, kaasa arvatud tegevuse lõpetamine, ja on selge, et selliste ettevõtete töötajad protestivad.
<P>
Siiski peab viimasel nädalal toimunud Poola laevatehase töötajate protesti suhtuma teisiti. Nad ei tulnud Brüsselisse kaeblema, et esile kutsuda kaastunnet või raha küsida. Nad tahtsid protestida otsuse vastu, mida nad peavad veel üheks surmaotsuseks nende laevatehasele, ja mis ajab tänavale vähemalt tuhat töötajat.
<P>
Kuid mis on siis nende puhul probleemiks? Laevatehase töötajatele, kes olid Brüsselis, tegid muret võrdsed tegutsemistingimused ja soov veenduda, et komisjoni otsus põhineb usaldusväärsetel, kontrollitud andmetel, sest tegelik olukord näitab, et laevatehas hakkab madalseisust üle saama ja et tal on lõpuks ometi võimalus muutuda kasumit teenivaks ettevõtteks. ELi õigus on lubanud sarnastes olukordades anda täiendavat abi. Meil on asutamislepingus toodud näited, kus sellist abi said kasutada Ida-Saksamaa liidumaad.
<P>
Ma tahan ka rõhutada, et see ei olnud Poola valitsuse protest. Protestisid Euroopa Liidu kodanikud - laevatehase töötajad, kellel on õigus meelt avaldada, kes on ühinenud ja tulid juhtima meie tähelepanu asjaolule, et midagi on minemas valesti. Me peaksime seda tervitama, sest just nii me ehitame kodanikuühiskonda.
<P>
Ja viimane märkus: nende Brüsselis viibimine näitab ka tõsiasja, et neil on tohutu usaldus Euroopa Liidu vastu ja seda usaldust väljendab Poola ühiskond tervikuna. Meie ega Euroopa Liit ei tohiks seda usaldust kuritarvitada.
<SPEAKER ID="067" NAME="Mirosław Mariusz Piotrowski" AFFILIATION="UEN">
(PL) Hr juhataja, eelmisel nädalal tuli Poola laevatehase töötajate delegatsioon Brüsselisse protestima komisjoni otsuse vastu sulgeda kaks ellingut, mille tulemuseks oleksid massilised vallandamised. Laevatehase töötajad usuvad, et komisjoni suhtumine nende töökohta on liiga karm ja ebaõiglane. Pärast arutelusid volinik Kroesiga ja volinik Špidlaga pöördusid laevatehase töötajad kõrgete lootustega tagasi Poolasse. Komisjon peaks, nagu teatatud, laevatehase olukorra veel kord põhjalikult läbi vaatama.
<P>
Tahaksin lisada, et sellest alates, kui Poola astus Euroopa Liitu, on minu kodumaalt lahkunud miljon inimest, et välismaal tööd otsida, ja see arv aina suureneb. Kui Euroopa Komisjon jääb oma otsuse juurde, on tulemuseks laevatehase tuhandete töötajate vältimatu koondamine, kes praegu on suutnud ELi tiheda konkurentsiga turul oma koha säilitada.
<P>
Muret on väljendatud komisjoni erapoolikuse ja tema toetuse üle ühe teise laevatehase lobitööle. Ma olen kindel, et sageli vastuoluliste ettekirjutuste labürindis on võimalik leida mõlemat poolt rahuldav lahendus. Seetõttu tahaksin lisada oma nime pöördumisele palvega muuta laevatehasele ebasoodsat otsust ja kohelda Gdanski laevatehast mitte mõne tavalise laevaehitusettevõttena, vaid ka riikliku ja Euroopa sümbolina.
<SPEAKER ID="068" NAME="Charlie McCreevy">
komisjoni liige. - Hr juhataja, kas ma tohin siinkohal rõhutada, et komisjon mõistab Gdanski laevatehase ajaloolist tähendust ja juhtumi tundlikkust. Me kõik oleme nõus, et eesmärgiks peaks olema Gdanski laevatehase ümberkorraldamine, et muuta see elujõuliseks tehaseks. See on protsess, mida komisjon tahab tagant õhutada.
<P>
Siiski, komisjonil on kohustus jälgida, et nii toimides tagatakse ka ühesugused tegutsemistingimused Euroopa laevaehitusturul ja ümberkorraldatavate ettevõtete ühesugune kohtlemine. Tahaksin loota, et Poola ametivõimude ja komisjoni vahel jätkuvate arutelude käigus jõutakse rahuldavate tulemusteni.
<SPEAKER ID="069" NAME="Juhataja">
Arutelu on lõppenud.
<P>
(Istung katkestati kell 11.15 hääletamise ajaks ja jätkus kell 11.30)
