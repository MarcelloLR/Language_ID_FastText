<CHAPTER ID="003">
Energiajulgeolek (Nabucco ja Desertec) (arutelu)
<SPEAKER ID="056" NAME="Juhataja">
Järgmine päevakorra punkt on komisjoni avaldus energiajulgeoleku kohta seoses projektidega Nabucco ja Desertec.
<SPEAKER ID="057" NAME="Andris Piebalgs">
komisjoni liige. - Austatud juhataja! Päris kindlasti hakkab energia olema järgmise viie aasta jooksul parlamendi fookuses. Samal ajal oleme me viimase viie aasta jooksul hästi edasi liikunud, luues tugeva Euroopa energiapoliitika, millel on kolm eesmärki: varustuskindlus, jätkusuutlikkus ja konkurentsivõime.
<P>
Kõigi nende eesmärkide saavutamisel on väline mõõde äärmiselt tähtis kahel põhjusel. Esiteks, ELi sõltuvus impordist - praegu tuleb 50% energiaressurssidest väljastpoolt Euroopa Liitu ja see suundumus kasvab.
<P>
Teiseks jätkusuutlikkusega seotud küsimused. Kusagil maailmas pole võimalik saavutada kliimamuutustega seotud eesmärke, kui energiat ei toodeta puhtamalt ega kasutata tõhusamalt. Seetõttu on dialoog tootja-, transiit- ja tarbijariikidega eluliselt tähtis.
<P>
Tänasel istungil nimetatud kaks projekti on teatud mõttes teineteist täiendavad ja samal ajal sobivad hästi üldisse strateegiasse.
<P>
Esiteks, Nabucco. Ma tulin eile Bakuust ja päris kindlasti oleme me endiselt teel selle projekti lõpuleviimise poole. Käesoleva aasta juulis saavutasime suure läbimurde. Nelja Euroopa riigi ja Türgi vahel allkirjastati valitsustevaheline leping, mis tähendab, et me võime lõpliku investeerimisotsuse vastu võtta juba järgmisel aastal, eesmärgiga saada 2014. aastaks gaasitarned.
<P>
Me oleme kindlaks teinud kolm allikat, mis on valmis gaastarnete mahtusid panustama. Esiteks Aserbaidžaan, kus lähimas tulevikus peaks tehtama lõplik investeerimisotsus Shah Deniz 2 kohta ja siis on muud gaasiväljad Turkmenistanis ja Iraagis, mis praeguses etapis on suurimad tarneallikad.
<P>
Milles peituvad raskused? Alati on raskusi, mis seonduvad konkreetse viisiga, kuidas me energiavaldkonnas tegutseme ja kuidas paljud tootjariigid organiseerunud on. Euroopa Liidus veab projekte tööstusharu, mis tähendab, et kõik äririskid on alati väga selgelt arvestatud. Riigid, millel on ressursid, ootaksid rohkem edasiviivaid otsuseid. See tähendab, näiteks, et EL otsustab ehitada torujuhtme, ehitab selle ja siis anname meie gaasi. Filosoofiad erinevad. Samal ajal on selge arusaamine, et ELi äriühingud on valmis gaasi ostma ja me liigume selles suunas edasi.
<P>
Ma usun, et transiidi küsimus on enam-vähem lahendatud. Me ootame endiselt valitsustevahelise lepingu ratifitseerimist, kuid ma ei näe ette liiga palju raskusi. Samuti, et lihtsustada gaasi ostmist piirkondadest, millel on erilised gaasi müümise viisid, arendame me välja ühisostumehhanismi kontseptsiooni (Caspian development corporation), mis võimaldaks vähendada gaasi ostvate äriühingute riske, näiteks Turkmenistani piiril, või investeerimisel piirkondades, kus poliitilised ja majanduslikud riskid on päris suured.
<P>
Me oleme kenasti graafikus ja ma usun, et see on hea näide koostööst tööstuse veetud projektide vahel koos ELi institutsioonide poliitilise toetusega.
<P>
Samuti oleme eraldanud teatud rahalisi vahendeid lõunakoridori ja eriti Nabucco projekti jaoks. Oleme käivitanud pakkumiskutse. Praegusel hetkel ei saa ma öelda, kas see läks edukalt või piisavalt hästi, kuid vähemalt korraldati pakkumiskutse.
<P>
Desertec on samuti tööstusharu veetud algatus, mis on praegu algetapis. Kõlab väga huvitavalt, et me kasutame Aafrika päikeseenergia potentsiaali ja transpordime selle Euroopa Liitu, kuid selle projekti realiseerumiseks vajame me mõningaid kõrvalmeetmeid.
<P>
Eelkõige tehnoloogia areng, mida me oleme toetanud palju aastaid. Sel kuul avatakse suur kontsentreeritud päikeseenergial töötav elektrijaam Sevillas. See on üks tehnoloogiatest, mida võib kasutada Deserteci projektis ja ma usun, et ilma ELi toetuseta poleks selles tehnoloogias saavutanud nii kõrget arengutaset.
<P>
Teiseks peame me töötama koos partneritega, sest on väga selge, et me ei saa lihtsalt öelda, et me võtame teie territooriumi, paigaldame päikesepaneelid ja transpordime elektri Euroopa Liitu. Need projektid, kui need üldse teoks saavad, peaksid olema ühisomandis. Seetõttu tuleb meil oktoobris koos Vahemere ja Pärsia lahe äärsete riikidega konverents taastuvate energiaallikate kasutamise teemal. On selge, et Deserteci edu huvides vajame me nende projektide ühisomandust, vastasel korral edukat tulemust ei sünni.
<P>
Viimaks, kuid mitte vähem tähtis on kindlasti vastastikuse sidumise küsimus. On kahte tüüpi vastastikust sidumist, mida peame üksteisest eristama. Üks on seotud maailmavaate ja turgudega. Me oleme juba mõnda aega toetanud Põhja-Aafrikas turgude integratsiooni. On toimunud edasiliikumine, kuid peame neid meetmeid tugevdama. Teine tüüp on füüsiline vastastikune sidumine Euroopa Liiduga, kasutades kaableid.
<P>
Ma usun, et Desertec saabub samm-sammult. See ei saa olema üks suur projekt, kuid arvan, et selles on elemente, mis võivad lõppkokkuvõttes meie eesmärkidega sobida: puhas energia kaasatud riikidele ja lisaeksport Euroopa Liitu.
<P>
Me oleme sätestanud ka äristiimulid. Taastuvenergia direktiiviga oleme ELi riikidele loonud võimaluse investeerida kolmandatesse riikidesse ja transportida elekter Euroopa Liitu ja sel juhul täidetakse eesmärk ka kolmandas riigis toodetud energiaga.
<P>
Seda arvestades on siiski kindlasti raske anda praegusel hetkel Deserteci osas mingit ajakava. See on uus algatus, mis on alles varajases etapis ja me ei saa öelda, et Desertec on osa meie varustuskindluse strateegiast. See on paljulubav liikumine kliimamuutuste strateegia suunas, mida me peame edendama, kuid varustuskindlust silmas pidades on olemas Nabucco ja praeguses etapis on liiga vara Desertecile toetuda.
<P>
Sooviksin lõpetuseks öelda, et parimad varustuskindluse meetmed, mida me saame võtta, asuvad Euroopa Liidu piires. Parlament on olnud väga tugev energiatõhususe toetaja. Energiatõhusus pole seotud ainult kliimamuutustega. See on tegelikult ka varustuskindluse väga tähtis element. Ütleksin, et see on tähtsam kui Desertec ja Nabucco, isegi South Stream ja Nord Stream ühtekokku. See on tõesti suurim element. Nõukoguga arutatakse kolme juriidilist dokumenti ja ma rõhutaksin, et me peame nende osas olema ambitsioonikad ja edukad.
<P>
Taastuvenergia osas olen väga tänulik parlamendile toetuse eest majanduse taastamise kavale ja olen väga positiivselt meelestatud selles osas, mida olen kuulnud avamere tuuleenergia kasutamise kohta. Näib, et kõik rahalised vahendid, mida lubati avamere tuuleenergia toetuseks, tõesti ka eraldatakse. See pole ainult ELi raha, sest üldine raamistik oli umbes 600 miljonit eurot, kuid selle projekti kogumaht on 4 miljardit eurot. Seega investeerib enamiku sellest tööstusharu. Ma usun, et see on väga hea vahekord, sest taastuvenergia lisab varustuskindlust.
<P>
Viimaks, kuid mitte vähem tähtsana, ma tean, et mõnikord kerkivad küsimused seoses süsinikdioksiidi kogumise ja säilitamisega. Tavaliselt vajatakse süsinikdioksiidi kogumist ja säilitamist kahel põhjusel. Üks on ülemaailmne reageerimine kliimamuutustele, kuid teisest punktist vaadatuna kasutame me sütt ja ligniiti ka oma varustuskindluse huvides. Samuti on väga hästi edenetud seoses majanduse taastamise kavas ettenähtud rahastamise taotlustega. Seega leian, et majanduse taastamise kava oli edukas. Pärast tulemuste teatavakstegemist peame meie, komisjon, nõukogu ja parlament. kindlasti hindama, kuidas suunata ELi rahalisi vahendeid, et tugevdada Euroopa Liidu varustuskindlust. Euroopa Liidu varustuskindluse tugevdamiseks on kindlasti vaja astuda veel ka palju teisi samme.
<SPEAKER ID="058" NAME="Ioannis Kasoulides">
fraktsiooni PPE nimel. - Austatud juhataja! Me kõik nõustume rääkima ühel häälel ja omama ühist välispoliitikat energiavarustuse kindluse osas.
<P>
Üldiselt tunnistatakse, et energiaallikate vahekord ja energiaga varustatus erineb liikmesriigiti vastavalt geograafilistele ja muudele eristavatele teguritele. Seega hõlmab mitmekesistamine ka varustatust.
<P>
Mitmekesisest ja vastastikku seotud võrgust võib ühel päeval, selle asjakohase juhtimise korral, saada varustuskindluse tagatis kõigile. Me toetame vajadust lõunakoridori järele ja Nabucco on ühine Euroopa projekt.
<P>
Siiski tuleb vastata küsimustele seoses hiljutise lepinguga Vladimir Putini ja Türgi vahel, seoses Aserbaidžaanist pärineva gaasi koguse ja investeeringu vahekorraga, seoses Gazpromi pakkumisega osta ära kogu Aserbaidžaani eksporditav kogus, seoses Iraagi tarnete stabiilsusega ja seoses Venemaa lubadusega pumbata kahekordne kogus läbi South Streami.
<P>
Energiaalane dialoog Venemaaga on möödapääsmatu vajadus, mis tugineb pragmaatilisele ja õiglasele varustuskindluse ja kindlustatud nõudluse põhimõttele. Kõik muud geopoliitilised kaalutlused tuleb kõrvale jätta.
<P>
Solidaarsusega seoses vajame me hädaolukordadeks konkreetseid plaane, näiteks säilitamise tehnoloogia ja uus maagaasi veeldamise (LNG) tehnoloogia. Näiteks investeerib Küpros veeldatud maagaasi võimsustesse pool miljardit eurot ja mul on kahju, et liit aitab ainult kümne miljoni euroga.
<SPEAKER ID="059" NAME="Hannes Swoboda">
fraktsiooni S&D nimel. - (DE) Austatud juhataja, volinik! Tänan teid aruande eest! Meie kodanike varustuskindluse küsimus muutub üha olulisemaks. Sellega seoses suureneb tulevikus eriti teie ametikoha tähtsus - ja see on tähtis ka Euroopa identiteedile.
<P>
Nagu te täiesti õigesti ütlesite, on samuti vajalik mitmekesistamin. Nõustun täielikult Ioannis Kasoulidesiga, et koostöö Venemaaga jääb alati tähtsaks, sest see riik on gaasitarnete alal oluline partner. Siiski ei peaks ühestki riigist liiga palju sõltuma, mis riik see ka ei oleks, vaid me peaksime tarneid mitmekesistama ja Nabucco on hea viis seda teha.
<P>
Minu kolmas seisukoht puudutab solidaarsust, mida EL vajab. Te olete esitanud mitu ettepanekut selle kohta, kuidas me peaksime suurendama omavahelist solidaarsust, ja samuti kuidas saab tugevdada ELi vahendajarolli konfliktides, mis meid mõjutavad, eriti Venemaa ja Ukraina vahel. Samuti rääkisite te Desertecist. Ma usun, et mõlemad projektid on tähtsad, kuna neil on erinevad ajakavad.
<P>
Samuti peame me kaaluma, - ja see oleks ülesanne teie ametikoha järgmisele täitjale, kas see olete siis teie või keegi teine - kuidas me Euroopas, ühest küljest, saame pooldada mitut suurt projekti, näiteks Nabucco ja Desertec, propageerides samal ajal oma elektri- ja energiatootmise osalist detsentraliseerimist.
<P>
Praegu on arendusjärgus mitu tööstuslikku projekti, - mida samuti veab tööstusharu - mis võimaldavad kaasata rohkem tarbijaid ja isegi leibkondi sedasorti energiatootmisse, mis toob energiajulgeoleku. See ulatub ühest küljest tarkadest mõõturitest kuni tegeliku tootmiseni üksikutes leibkondades. Sellega seoses võiks Euroopa lähenemisviis olla öelda: "Jah, muidugi me vajame väliseid tarnijaid, me vajame varustuskindlust ja suuri innovaatilisi projekte, nagu Desertec , kuid me peame samuti tagama, et inimesed, äriühingud ja ettevõtted, samuti leibkonnad, saaksid hinna, majanduse ja keskkonna mõttes suurema kontrolli oma energiaeelarvete ja energiatarbimise üle”.
<SPEAKER ID="060" NAME="Johannes Cornelis van Baalen">
fraktsiooni ALDE nimel. - (NL) Austatud juhataja! On au äsjavalitud parlamendiliikmena pöörduda esimest korda siin istungil. Teen seda ka kui Madalmaade parlamendi alamkoja endine liige ja Liberaalse Internatsionaali asepresident, kuna soovin näha Euroopa poliitikat, riiklikku poliitikat ja rahvusvahelist poliitikat ühena. Eriti energia valdkonnas on muidugi nende poliitika vormide vahel otsene seos.
<P>
Austatud juhataja! Kui rääkida meie positsioonist, Euroopa positsioonist, maailmas, siis oleme me praegu avatud väljapressimisele. Me sõltume ebastabiilsetest piirkondadest ja ebademokraatlike režiimidega riikidest. See peab lõppema! Seetõttu toetab minu fraktsioon, Euroopa Demokraatide ja Liberaalide Liidu fraktsioon, Nabuccot ja Deserteci ja ma sooviksin juhtida tähelepanu suurele rollile, mida selles projektis on etendanud minu rahvusliku partei parlamendifraktsiooni endine juht Jozias Van Aartsen.
<P>
Austatud juhataja! Soovin esitada kaks mõtet. Mul on hea meel selle üle, et komisjon nõustub, et ärisektoril peab olema oluline roll. Need ei saa olla vaid ametivõimud, - riikide valitsused, Euroopa või rahvusvahelised organisatsioonid - kes energiaga tegelevad. Ilmselgelt on ärisektoril oma roll. Teiseks, austatud juhataja, meie siin parlamendis ei peaks nõustuma tabudega, näiteks nendega, mis seonduvad taas tuumaenergia käsitlemisega osana meie energiaallikate jaotusest. See kehtib ka Euroopa rahvusvaheliste suhete kohta. Tuumaenergia, termotuumasüntees ja tuuma lõhustumine on eluliselt tähtsad. On suuri probleeme seoses jäätmetega, kuid me peame tagama, et võimaldaksime uurimis- ja arendustegevusel ja teadmistevahetusel sellega seoses oma mõju avaldada. Tuumaenergial on täita suur roll, sest see aitab võidelda kasvuhooneefektiga. Jälle kord, ka minu fraktsioonil pole siin lõplikku seisukohta. Ka meie peame selle arutelu uuesti avama, kuid me ei tohi siin parlamendis tuumaenergiat tabuks kuulutada. Seepärast sooviksin selles küsimuses kuulda komisjoni arvamust.
<SPEAKER ID="061" NAME="Reinhard Bütikofer">
fraktsiooni Verts/ALE nimel. - (DE) Austatud juhataja, kallid kolleegid! Ajal kui me räägime praegu välise energiavarustuse kindluse poliitikast, oleme me muidugi teadlikud ühest fundamentaalsest tõest, mida volinik Piebalgs juba nimetas. See on, et energiasõltumatuse mõttes otsustav rindejoon kulgeb Euroopa Liidu sees. Täpsemalt väljendudes, kui me suudaksime oma hoonete osas juurutada madalad energiatarbimise standardid või nullstandardid, siis hoiaksime kokku rohkem maagaasi kui suudaksid importida Nabucco, South Stream ja Nord Stream üheskoos. On tähtis, et meie resolutsioonis kinnitataks, et just kuluefektiivsetel valikutel taastuvenergia, energiatõhususe strateegia ja energiakokkuhoiu näol peab olema selles poliitikas keskne osa. Kui asi on nii, siis pole mingit lisatuumaenergiat meie arvates üldse vaja.
<P>
Teiseks on käesoleva resolutsiooni tähtis sõnum, et me vajame Euroopa Liidule ühist välise energiavarustuse kindluse poliitikat. See on miski, mida meil praegu pole. See poliitika peaks sisaldama energiatõhususe ja taastuvenergia edendamist naabruspoliitika raames ja ELi ühise seisukoha võtmist läbirääkimistel transiitriikidega. Komisjon peaks tagama, et meil oleks selleks piisav võime, nagu nõudis parlament kaks aastat tagasi oma seda küsimust käsitlevas resolutsioonis.
<P>
Meie arvates on Nabucco eriti prioriteetne projekt, sest see tugevdaks meie energiaalast sõltumatust, eriti Venemaast, ehkki ma nõustun Ioannis Kasoulidesiga, kui ta ütleb, et selles osas on veel palju vastamist vajavaid küsimusi. Siiski on kahju, et mõned liikmesriigid on avalikult Nabuccoga konkureerivat South Streami projekti edendades kahjustanud energiaalase sõltumatuse poliitikat.
<P>
Seoses energiapoliitikaga usume meie Roheliste/Euroopa Vabaliidu fraktsioonis samuti, et on tähtis inimõigusi mitte unustada ja mitte jätta unarusse inimõigustealast dialoogi, kui me energia üle arutleme. Kui me oma vaadet laiendame, hõlmates Deserteci või isegi Arktika, - nagu me oma resolutsioonis teeme - siis on samuti tähtis, et me teeksime seda pigem partnerluse kui neokolonialismi vaimus.
<SPEAKER ID="062" NAME="Geoffrey Van Orden">
fraktsiooni ECR nimel. - Austatud juhataja! Soovin esitada kolm lühikest seisukohta.
<P>
Esiteks, enesega rahulolu energiapoliitikas seab meid meie Venemaast sõltuvas olukorras üha enam ohtu. Ilmselgelt on mõttekas võimaluse korral meie reaktsiooni koordineerida, kuid mis tahes ühtset ELi poliitikat moonutaksid tingimata need riigid, kes juba Gazpromi ja seonduvate huvidega voodisse on roninud. Ja me ei peaks veel üht eluliselt tähtsate riiklike huvide valdkonda üle andma Euroopa Komisjonile, kes näeb iga võimalikku kriisi võimalusena oma pädevuse laiendamiseks. Ütlematagi on selge, et paljud meist hääletavad vastu Lissaboni lepingu mis tahes heakskiitmisele või edasistele jõupingutustele edendada poliitilist integratsiooni meie riikide mitmesuguste energiamurede lainel.
<P>
Teiseks, tarneallikate mitmekesistamine nõuab suuremat pühendumist Nabuccole. Selle torujuhtme edu seisukohalt on koostöö Türgiga eluliselt tähtis, kuid siiski on energiapeatüki avamine ELi läbirääkimistel Türgiga blokeeritud. Mida teevad nõukogu ja komisjon selle viljatu olukorra lahendamiseks?
<P>
Kolmandaks, ma näen, et resolutsioonis ei leidu sõna "tuuma”. On täiesti selge, et jätkusuutlikud mitmekesised energiavarustuse allikad nõuavad suuremat pühendumist tuumaenergiale ja selles osas nõustun ma meie kolleegi Johannes Cornelis van Baaleniga.
<SPEAKER ID="063" NAME="Helmut Scholz">
fraktsiooni GUE/NGL nimel. - (DE) Austatud juhataja, volinik! Energiajulgeolek on täna täiesti õigustatult välispoliitika päevakorras. Siiski, jätkusuutliku energiapoliitika loomisel seisavad meie ees minu arvates hoopis muud väljakutsed kui võimu, mõju ja fossiilkütuste viimaste reservide kindlustamine ning sõltuvuse järjekindel prioriteediks seadmine.
<P>
Esiteks peab toimuma ülemaailmne ümberlülitumine rohkem taastuvatele energiaallikatele, suuremale energiatõhususele ja energia säästmisele. Teiste sõnadega, me ei vaja vaidlusi energiaalase välispoliitika üle, - ja kindlasti mitte, kui see on kõik, mida me teeme - vaid pigem vajame kõigile targalt pakutud taskukohast energiat.
<P>
Teiseks, energiajulgeolek peab ELi jaoks olema vastutustundliku rahu- ja arengupoliitika osa. Energia kättesaadavus on elutähtis igale inimesele. Samuti on see nii majandusarengu ja vaesusega võitlemise seisukohalt. Projekt, nagu Desertec, ei tohi seepärast olla viisiks, kuidas kasutada energiapoliitikat kolonialismi jätkamiseks. Mida saavad sellest inimesed Aafrika riikides, kus elanikkond kasvab ja energiavajadus suureneb? Miks pole neid seni võrdsel alusel planeerimis- ja otsustusprotsessidesse kaasatud?
<P>
Ülemaailmsed energiavarud on ka kriiside vältimise ja rahupoliitika osa. See lähenemisviis on samuti puudu Euroopa Liidu suhetes Taga-Kaukaasia ja Kesk-Aasiaga. Energia tarnijatena - näiteks Nabucco puhul - pakuvad need riigid Euroopa Liidule üha enam huvi, kuid ma ei näe neis riikides mingit kohalikul tasandil konfliktide vältimise ja säästva arengu kontseptsiooni. Euroopa Liidul on aeg lõpetada energiaalane välispoliitika, mis lihtsalt suurendab konkurentsi nafta ja gaasi varude pärast või pikendab tuumatehnoloogia kasutamist. Praegu vajatakse tõelisi partnerlusi, mis on suunatud taastuvenergiale ja detsentraliseeritud tarnetele.
<SPEAKER ID="064" NAME="Fiorello Provera">
fraktsiooni EFD nimel. - (IT) Austatud juhataja, head kolleegid, me teame kindlalt, et nõudlus energia järele jätkab kasvamist ja et gaasi tootmine Euroopas väheneb stabiilselt. Liikmesriikidele ja seega ka Euroopale on ülimalt tähtis rakendada poliitikat, mis tagab küllusliku, kindla varustatuse. Allikate ja transpordivõrgustike mitmekesistamine järgib seda nõuet.
<P>
Sellest lähtudes puudub konkurents erinevate käimasolevate projektide, näiteks Nabucco ja South Streami vahel. See mitmekesistamise poliitika on samuti tähendanud, et viimase paari aasta jooksul on Euroopa muutunud peamistest tarnijatest vähem sõltuvaks. Näiteks on Venemaa gaasitarned Euroopasse vähenenud 1990. aasta 75 protsendilt tänapäeva 45 protsendini. Seepärast on Nabucco projekt väga hea ja ka South Streami projekt on väga hea.
<P>
Kuni Euroopal pole ühtset ühist energiapoliitikat, on Itaalial mitte ainult õigus, vaid ka kohustus astuda kõikvõimalikke samme, alates energia säästmisest kuni tuuma...
<P>
(Juhataja katkestas sõnavõtu)
<SPEAKER ID="065" NAME="Zoltán Balczó" AFFILIATION="NI">
(HU) Nabucco lepingu allkirjastamisel 13. juulil Ankaras ütles José Manuel Barroso, et gaasijuhtmed on valmistatud terasest. Siiski, Nabucco n-ö tsemendib suhteid selles ettevõtmises osalevate rahvaste vahel, luues strateegilise ühenduse Euroopa Liidu ja Türgi vahel. Peaminister Putin, ütles, et igaüks võib maha panna nii palju roostes raudtorusid kui soovib, kuid neil läheb vaja midagi, millega need täita. Just ebakindlus allikate suhtes on selle projektiga seoses suurim mure. Ainus, mis on kindel, on see kaheksa miljardi euro suurune investeering on asjaosaliste jaoks hea kaup.
<P>
Tegelikult on asi nii, et just nagu Ukraina, Vene tarnete transiitriigi põhjustatud murede puhul, võib ka Türgi sarnaselt probleeme tekitada. Meie hulgas on ka palju neid, kes ei nõustu konkreetse ühenduse loomisega Türgi ja Euroopa Liidu vahel. Milles on tegelikult Deserteci puhul asi? Põhja-Aafrika, pöörlevad peeglid, päikesepatareid, pidev elektrienergia edastamine ja praegusest energiavajadusest 15% rahuldamine. Praegu on see rohkem miraaž kui realistlik plaan. Desertec ei hakka olema pearoog Euroopa Liidu tarbijate menüüs. Palju suurema tõenäosusega saab sellest vaid väga kallis magustoit. Seepärast teen ettepaneku, et osaleksime tuumaenergia ohutuse suurendamist käsitlevates uuringutes, sest seda tüüpi energia on nii puhas kui ka odav. See on tõsine kaalutlus, sest energiajulgeolek lõpeb tarbijaga või õigemini tema elektriarvega ja sellega, kas ta seda maksta jõuab.
<SPEAKER ID="066" NAME="Elmar Brok" AFFILIATION="PPE">
(DE) Austatud juhataja, volinik, head kolleegid! Energia on elutähtis kogu ühiskonnale, üksikisikutele ja majandusele. Seepärast on meile Euroopas oluline leida ühised lahendused, ehkki kindlasti on õige, et energiaallikate vahekord jääb riikide pädevusse. See tähendab, et meie ühistel aruteludel ei pea me vaidlema tuumaenergia, vähese süsinikdioksiidiheitega energia ja muudest allikatest pärineva energia üle, kus minu arvamused erinevad näiteks Reinhard Bütikoferi omadest.
<P>
Siiski peame me pingutama, et saavutada energiajulgeoleku väliste aspektide osas ühtne seisukoht. Sisepoliitika osas nõustun täielikult volinikuga selles, et näiteks taastuvenergia ja energia kokkuhoiu küsimused on tähtsamad, samuti ka uusi võimalusi käsitlevad uuringud.
<P>
Siiski, selleks et vähendada meie sõltuvust välistes tarnijatest, peame me tarneid mitmekesistama. Selles suhtes on Desertec ja Nabucco tähtsad hoovad. Samuti peame me läbi rääkima Venemaaga küsimustes, mis puudutavad partnerlus- ja koostöölepinguid ja energiajulgeolekut, nüüd kui Venemaa - on tal siis õigus või mitte - on energiahartast loobunud. Ka see on meie jaoks tähtis ülesanne. Siiski peame me tunnistama, et ajame asju riikidega, kes pole tingimata usaldusväärsed ja et kahjuks ei saa me usaldusväärsete ja ebausaldusväärsete riikide vahel vahet teha.
<P>
Peame seepärast tarnija jõule seadma vastu Euroopa Liidu kui tarbija jõu. Vastastikune seotus, ühiste gaasivarude küsimus - need asjad on tähtsad, tagamaks, et ühegi riigi tarneid ei saaks kinni keerata. Kui me kõik teineteist aitame, siis oleme nii tugevad, et keegi ei saa meid eraldada. See on keskne idee, mille mõistmise me saavutama peame.
<P>
Sellega seoses peame samuti tegema selgeks, et erainvesteeringud on vajalikud, sest ilma nendeta muutub olukord võimatuks. Palju on juba ära tehtud, kuid parima võimaliku lahenduse saavutamiseks tuleb meie ühine kõigest üle ulatuv julgeolekuhuvi viia kooskõlla majanduslike huvidega. Seda ei tuleks näha vastuoluna. Ma usun, et siis leiame tõesti asjakohase lahenduse. See tähendab, et siin tuleb arvestada ka konkurentsiõigusega seotud küsimustega ja sellega tahan ma öelda, et see ei peaks olema suurte tarnijate, näiteks Gazpromi või isegi muude äriühingute jõud...
<P>
(Juhataja katkestas sõnavõtu)
<SPEAKER ID="067" NAME="Teresa Riera Madurell" AFFILIATION="S&amp;D">
(ES) Austatud juhataja! Soovin esile tõsta käesoleva resolutsiooni ettepaneku õigeaegsust ja samuti tervitan kõigi fraktsioonide tööd, et saavutada ühine ettepanek.
<P>
Head kolleegid! Selleks et hoida ära abitu olukorra kordumine, mille elasid läbi paljud meie kodanikud, ajal kui Venemaa otsustas katkestada gaasitarned läbi Ukraina, on ilmselgelt ülimalt tähtis maksimaalne energiaallikate ja gaasitranspordi mitmekesistamine. Sellega seoses peame me kiiresti ehitama uued gaasijuhtmed, mis, nagu Nabucco ja muud projektid, aitavad parandada Kesk-Euroopas varustuskindlust. Siiski, tagamaks kõigi Euroopa Liidu riikide varustamine, peavad neid jõupingutusi täiendama tarned mandri lõunaosast.
<P>
Öeldes seda, soovin rõhutada, nagu volinik juba tegi, selle probleemi teist mõõdet. Hiljutine kriis näitas meile, et Euroopa Liidul polnud puudu gaasivarudest, vaid pigem edastusvõimsusest. Seetõttu on tähtis keskendada oma jõupingutused vastastikuse seotuse parandamisele ELis. Head kolleegid! Peaksite mind uskuma, kui ma ütlen, et selles olukorras on kõvasti paranemisruumi.
<P>
Toon teile näiteks oma kodumaa. Nagu teate, võiks Hispaania saada tänu oma ühendusele Alžeeriaga Euroopa jaoks tähtsaks transiiditeljeks. Seda Medgazi torujuhtme kaudu, mis on juba jõudnud ehituse lõppjärku, ja samuti oma kuuele veeldatud maagaasi hoidlale, mille mahutavust on võimalik kahekordistada, juhul kui peaks taas esinema erakorraline olukord. Siiski ei saa Hispaania aidata ilma, et parandataks riigi edastamisvõimet läbi Püreneede.
<P>
Lõpuks peaksime me teadma, et suurte infrastruktuuri objektide ehitamine on ainult üks osa, ehkki tähtis osa, ELi varustuskindluse poliitikas. See kindlus sõltub eriti ka energia kokkuhoiust ja taastuvenergia kasutamisest. Just selles kontekstis peame me eriti tähtsaks taastuvenergia arendamisel oma koostööd Põhja-Aafrika riikidega. See on seotud minu üleskutsega tugevdada Lõuna-Euroopast tarneid.
<P>
Seetõttu, volinik, on Vahemere Liidu juhitud Vahemere päikeseenergia kava atraktiivne idee, mida meie siin parlamendis toetada soovime.
<SPEAKER ID="068" NAME="Graham Watson" AFFILIATION="ALDE">
Austatud juhataja! Käesolevas valdkonnas on meie ees kolm väljakutset: energiavarustuse kindlus, meie energia siseturu ebaefektiivsus ja kliimamuutusega võitlemise möödapääsmatu käsk. Desertecil ja Nabuccol on nende väljakutsetega toimetulekus keskne koht.
<P>
Kui oleme edukad Põhja-Aafrikas päikeseenergiast kõrgepinge tootmise väljaarendamisega, siis võime anda Vahemere Liidule motivatsiooni, võime abistada vee tarnimisel Vahemere lõunaosa riikides ja võime välja arendada elektri tootmise tehnoloogia millel on maailmas tohutu turg. Kui suudame veenda liikmesriike poliitilise vajaduse osas suurema energiaalase sõltumatuse järele ja lõpetada igal pool projekti saboteerimine, millega tegelevad Berliin ja Pariis, siis võib Nabucco aidata meil meie nafta- ja gaasitarneid mitmekesistada.
<P>
Täna meie ees olevas resolutsiooni ettepanekus öeldakse vähe selle kohta, mida me siin Euroopa Liidus tegema peame. Me peame arendama taastuvenergia - päikese ja muu - tootmist. Me peame välja ehitama aruka võrgu kaudu alaliskõrgepinge edastamise võimsused - see on umbes 50 miljardi euro suurune investeering, kuid loob palju töökohti - ja me vajame nafta- ja gaasihoidlaid ja, isegi rohkem, hoiustamispoliitikat, et vähendada meie ohtlikku sõltuvust Venemaast.
<P>
Meie energiavarustus sõltub ka edaspidi naftast ja tuumaenergiast, kuid, ajal kui me valmistume maailma kliimamuutuste konverentsiks Kopenhaagenis, on ainus suur idee üleminek taastuvatele energiaallikatele. Tuuleenergia võiks rahuldada kogu lisanduva elektrinõudluse Hiinas järgmise 20 aasta jooksul ja asendada 23% nende söel põhinevast energiatootmisest. Kõrbed saavad Päikeselt kuue tunniga rohkem energiat kui inimkond kasutab aastas. Volinik, te ütlesite, et see pole osa meie energiavarustuse kindluse strateegiast. Igal juhul peaks see nii olema ja peab olema!
<SPEAKER ID="069" NAME="Franziska Katharina Brantner" AFFILIATION="Verts/ALE">
Austatud juhataja! Nagu paljud on öelnud, on energiajulgeolek meie jaoks suuresti energiaalase sõltumatuse küsimus ja nagu volinik õigesti ütles, on kõige tõhusam strateegia efektiivsuse, kokkuhoiu ja taastuvate energiaallikate strateegia.
<P>
Kuid meie kui rohelised oleme ka realistid ja mõistame, et keskpikas perspektiivis vajame me gaasitarneid. Seepärast pooldame me mitmekesistamist ja samuti Nabucco projekti kui Euroopa prioriteetset projekti.
<P>
Kuid lubage mul öelda, miks me ei usu, et tuumastrateegia on sõltumatuse strateegia, kindlasti mitte energiaalase sõltumatuse strateegia. Lõppude lõpuks imporditakse uraani ja seda ei tehta ainult riikidest, mis meile meeldivad. Ja kui me räägime julgeolekust, siis peame nimetama tuumaenergia julgeolekuaspekte, nimelt tuumarelvade levikut, ja me näeme probleeme, mis meil sellega on, muudes väga kõrgetasemeliste julgeolekuküsimustes. Me ei saa sellest mööda vaadata ja me ei saa öelda, et tuumaenergia seisab tuumarelvade leviku küsimusest täiesti lahus.
<P>
Lisaks usub meie fraktsioon kindlalt, et kõik projektid peavad käsitlema läbipaistvuse ja korruptsiooniga seotud muresid ja ei tohi olla takistuseks avameelsele ja rangele inimõigustealasele dialoogile koostööpartneriteks olevate riikidega, samuti holistlikule ja poliitilisele lähenemisviisile neile riikidele.
<SPEAKER ID="071" NAME="Konrad Szymański" AFFILIATION="ECR">
(PL) Alates hetkest kui allkirjastati Nabucco ja South Streami projektide ehitamise lepingud, algas suur võidujooks. Aeg näitab, kas Nabucco hakkab etendama oma rolli Euroopa Liidu välis- ja julgeolekupoliitikas. Seetõttu üllatab mind Euroopa Komisjoni venemaasuunaline poliitika selles küsimuses.
<P>
Komisjon eksib sügavalt, mõeldes, et South Stream ei ole Nabucco jaoks konkureeriv projekt. Komisjon eksib, jättes reageerimata Gazpromi edasisele pealetungile Euroopa energiaturul. Lisaks sellele eksib komisjon, nõustudes vaikides Gazpromi projektide teostamisega Läänemerel ja Mustal merel.
<P>
Nabucco osutub edukaks ainult siis, kui ta saab pikaajalised poliitilised tagatised. Seetõttu vajame me Kesk-Aasias, Musta mere piirkonnas aktiivset poliitikat. Kõnealuste riikide ja Euroopa vahel energiasektoris ühenduste loomine tugevdab nende suveräänsust, parandab Euroopa julgeolekut ja võib isegi avada ukse reformidele, mille teostamist me ootame.
<P>
Kui Afganistan tähendab eksamit NATOle, siis energiajulgeolek on kindlasti sitkuse ja küpsuse eksamiks Euroopa Liidule. Nende plaanide edu sõltub ainult meie poliitilisest tahtest. Muudatused asutamislepingutes on väiksema tähtsusega küsimus.
<SPEAKER ID="072" NAME="Jacky Hénin" AFFILIATION="GUE/NGL">
(FR) Austatud juhataja! Meie piirkonna energiavarustuse sõltumatus ja energiainfrastruktuuri ning tarbijate turvalisus ei peaks käima käsikäes gaasi tootvate riikide ja transiitriikide elanike huvide trotsimisega. Vastasel korral riskeerime me konflikti tekitamisega. Konkurents gaasijuhtmeprojektide vahel pole mitte ainult murede allikas, vaid ka Ida-Euroopas, Kaukaasias ja Kesk-Aasias pingeid õhutav faktor. Gaasi ja muude energiaallikate lahutamine tõsistest probleemidest, mida põhjustavad spekulatiivsed turud, sõlmides selleks tariifilepingud, mis austavad tootja- ja transiitriike ja pakuvad Euroopa tarbijatele turvalisust, võimaldaks tagada üleüldise turvalisuse.
<P>
See võiks parlamendi ja nõukogu järelvalve all olla ülesandeks Energeetikasektorit reguleerivate asutuste koostööametile, kelle ainus poliitika oleks koostöö ja avaliku huvi edendamine. Miks on meil siis tunne, et käesoleval juhul valitsevad ärihuvid Euroopa rahvaste huvide üle?
<P>
Samuti sooviksin esitada ametliku hoiatuse komisjonile, et vältida kiusatust kasutada Nabucco projekti Trooja hobusena, et saavutada jõuga Türgi ühinemine Euroopa Liiduga. Ilmalikkuse, naiste õiguste ja kurdide õiguste austamine, samuti Armeenia genotsiidi tunnistamine, peavad jääma kriteeriumideks, mille alusel Türgi võimalik ühinemine otsustatakse.
<SPEAKER ID="073" NAME="Niki Tzavela" AFFILIATION="EFD">
(EL) Austatud juhataja, volinik! Te olete tuntud pragmatismi ja kaine reaalsustaju poolest, kuid kogu asjakohase austuse juures ma ütleksin, et ma ei näe, et Nabucco torujuhe oleks kindel otsus või elementaarne tõsiasi. Olles uurinud selle torujuhtme läbilaskevõimet, oleme me kindlaks teinud, et olemaks otstarbekas ja tõhus, vajab see aastas 31 miljardit kuupmeetrit gaasi.
<P>
Olete just saabunud Aserbaidžaanist ja olete kindel, et see on tarnijariik. Aserbaidžaan lubab gaasi igaühele. Kust leiab see gaasi torujuhtme täitmiseks. See on küsimus, mis jätkuvalt paneb muretsema Nabucco torujuhtme projektis osalevaid riike. Siiani ütleb Bakuu: "Annan teile kogu gaasi”, kuid riik pole võimeline tagama isegi mitte selle ohutut transiiti. Mis puutub Iraani, kellele teie, volinik, viitasite, siis enne kui temast saab gaasi tarnija, jäävad tema suhted Euroopa Liiduga pikaks ajaks tormilisteks ja võib-olla plahvatusohtlikeks.
<P>
Rahvusvaheline energiaturg ütleb, et aserite taga on Venemaa ja meie leiame end nendega vastasseisust. Minu küsimus on järgmine: kas te palun saate tagada meile tarnija enne, kui te rahalisi kohustusi võtate?
<SPEAKER ID="074" NAME="Martin Ehrenhauser" AFFILIATION="NI">
(DE) Austatud juhataja! Nabucco oli Giuseppe Verdi esimene ülimenukas ooper. Siiski on oht, et sellenimeline projekt lendab uue Itaalia-Vene loo taustal ning South Streami helide saatel prügikasti. Kui võtame arvesse, et selline, justkui rohelise partei liige, nagu Joschka Fischer on allkirjastanud lobilepingu kuuekohalise summa peale, siis kõlab kogu kompositsioon pigem nagu piiratud turule suunatud mõttetu popplaul kui jätkusuutlikkuse ja majanduse sümfoonia.
<P>
Järgmise paari aasta jooksul muutub päikeseenergiast toodetud elekter oluliselt odavamaks. Kogu investeeringut saaks kasutada, et toota kokku 8000 megavatti tuuleenergiat. Kui ka Iraani ja Iraagi maagaasiväljad peaks samuti Euroopale suletama, siis tõenäoliselt saab meile osaks sama saatus kui Verdile endale, sest ka tema ei leidnud aastaid pärast oma Nabucco projekti rahu.
<SPEAKER ID="075" NAME="Pilar del Castillo Vera" AFFILIATION="PPE">
(ES) Austatud juhataja, volinik! Tänan teid, et selgitasite väga arusaadavalt praegust olukorda seoses Nabucco ja selle võimaliku tasuvusega - teie sõnade kohaselt ilmselt lühiajalises perspektiivis - ja samuti teabe eest Deserteci projekti kohta!
<P>
Pole kahtlustki, et Päike on erakordne energiaallikas. Selle energia muundamine inimestele kasutuskõlblikuks energiaks on valdkond, mis on viimase 20 aasta jooksul tohutult edasi arenenud. Siiski pole ka kahtlust, et me peame veel kõvasti edasi liikuma, enne kui selle energiaallika täielik potentsiaal ja majanduslik tasuvus saavad olla tehnoloogiliselt tagatud. Seda eriti projektides, nagu Desertec, mille üle me praegu arutleme. See projekt on väga teretulnud ja seepärast peame me seda toetama ja käigus hoidma, selleks et lahendada tehnilised probleemid.
<P>
Siiski pean tõesti juhtima teie tähelepanu asjaolule, et kui räägime energiatõhususest ja eriti varustuskindlusest ja seepärast energiaallikate mitmekesistamisest, siis ignoreeritakse teatud määral üht energiaallikat. Ma räägin muidugi tuumaenergiast. Seda energiaallikat diskrimineeritakse süstemaatiliselt, sest see ei sobi paljudes ELi riikides toimuva, ülemaailmsete suundumustega või inimkonna praeguste energiavajadustega.
<P>
See olukord tuleb ümber pöörata. Peame omaks võtma suhtumise, mis arvestab kõiki võimalikke energiaallikaid võimaliku rolli mõttes, mida nad omada võivad. Meie siin parlamendis ilmselt ei saa seda reaalsust ignoreerida.
<SPEAKER ID="076" NAME="Kristian Vigenin" AFFILIATION="S&amp;D">
(BG) Volinik, head kolleegid! Pole juhus, et energiapoliitika ja energiajulgeoleku küsimus kerkib siin parlamendis päris tihti, eriti pärast olukorda käesoleva aasta alguses, kui mitu Euroopa Liidu liiget jäid sama hästi kui gaasitarnetest ilma. See oli tõenäoliselt murdepunktiks selleteemalistes suhetes Euroopa Komisjoni ja liikmesriikide vahel tervikuna.
<P>
Praegu ei aruta me niivõrd tehnilisi küsimusi ja Euroopa Liidus energiapoliitika arendamise üksikasju, kui just energiajulgeoleku ja selles valdkonnas Euroopa Liidu arengu väliseid aspekte, sest kokkuvõttes on sel küsimusel kaks poolt. Lõppude lõpuks on see tähtis küsimus, mis lõppkokkuvõttes mõjutab iga üksikut kodanikku.
<P>
Peame seda endale selgelt teadvustama, aruteludes Nabucco üle, mis on koos Deserteciga kahtlemata üks prioriteetsemaid projekte kõnealuses valdkonnas. Peame samuti selgelt teadvustama, et Euroopa Liidus on riike, kes sõltuvad mitte ainult ühest ainsast tarnijast, vaid ka ühest ainsast varustusteest.
<P>
Seepärast ei sa ma nõustuda, et Nabucco esitab väljakutse sellistele projektidele nagu South Stream ja kuigivõrd ka Nord Stream, mille eesmärgiks on tarnida gaasi Venemaalt otse Euroopa Liidu liikmesriiki, tagades sellega, et Euroopa Liit ei sõltu transiiditarnetest läbi riikide, mis on nii poliitiliselt kui ka majanduslikult ebastabiilsed.
<P>
Sellega seoses on Euroopa Komisjonil õigus, kui nad ütlevad et ohtu ei ole ja me peame püüdma integreerida kõik need eraldi projektid ühisesse strateegiasse, kus, ma rõhutan, Nabucco ilmselt suur prioriteet on.
<P>
Me ootame, et komisjon tuleks välja omapoolse ettepanekuga gaasivarude suurendamiseks Euroopa Liidus, mis on väga tähtis, ja suurema läbilaskevõimega edastussüsteemi väljaarendamiseks liikmesriikide vahel, mis on samuti väga oluline element nii kodanike kui ka ettevõtete turvalisuse tagamisel Euroopa Liidus.
<P>
Me ei tohiks muidugi alahinnata energiatõhususe küsimust, mis on teine tähtis element meie Euroopa Liidule energiajulgeoleku tagamise poliitikas.
<SPEAKER ID="077" NAME="Fiona Hall" AFFILIATION="ALDE">
Austatud juhataja! Soovin tänada volinikku selle eest, et ta meenutas parlamendile, et energiajulgeolekus on olemas ka nõudluse pool. Otsus eemaldada hõõglambid Euroopa turult hoiab kokku aastase Soome elektritootmise koguse elektrit.
<P>
Sel sügisel taotleme me kokkulepet nõukoguga energiatõhususe meetmete paketi osas. Nelikümmend protsenti meie tarbitavast energiast kulub hoonetes. Seega on energiajulgeoleku seisukohalt väga tähtis, et me sätestaksime kõrged tõhususe standardid nii uutele kui ka olemasolevatele hoonetele. Ma loodan, et liikmesriigid nõukogus toetavad parlamendi ettepanekuid, mis on mõeldud peatama ülimat energia raiskamist, mis praegu kütmisel, jahutamisel ja valgustamisel toimub. Ministrid peaksid neid ettepanekuid toetama, kui mitte millegi muu, siis iseka huvi tõttu, sest need lihtsustavad oluliselt nende tööd ja nende ülesannet hoida tuled põlemas ja gaas voolamas.
<SPEAKER ID="078" NAME="Indrek Tarand" AFFILIATION="Verts/ALE">
Austatud juhataja! Nabuccoga seoses on meil kolm peamist muret. Projekti arendatakse liiga aeglaselt ja tuimalt ja meile ei meeldi komisjoni seisukoht, mida nädala eest Eneko Landaburu kordas, mille kohaselt komisjon on South Streami ja Nabucco suhtes neutraalne. Komisjon peaks Nabuccot soosima.
<P>
Teiseks soovime me, et komisjon oleks aktiivsem nende liikmesriikide valitsuste suhtes, kes ikka ja jälle üritavad muude liikmesriikide kulul saavutada konkurentsieelist ja muid eeliseid. Ma ei hakka neid riike täna nimetama, ütlen vaid, et ühel neist on pealinn nimega Rooma.
<P>
Kui me Nabucco osas kiiresti edasi ei liigu, siis oleme edaspidi tunnistajaks ebameeldivatele sündmustele, nagu seda on olukord Ungaris. Äriühing Surgutneftegas omandas otsustava koguse aktsiatest Ungari äriühingus MOL. Sarnane olukord valitseb ka Baumgartenis, Austrias.
<P>
Muus osas, volinik, soovime me teile kordaminekuid ühise energiapoliitika loomisel, mis ELis endiselt puudub.
<SPEAKER ID="079" NAME="Sajjad Karim" AFFILIATION="ECR">
Austatud juhataja! Euroopa tulevik sõltub energia kättesaadavuse tagamisest. Nagu näitavad nii Nabucco leping kui ka Deserteci, on Türgi keskse tähtsusega värav ja sellega seoses kordan ma Geoffrey Van Ordeni mõtet. Eluliselt tähtis on luua praegu suuremat usaldust ja tihedamaid sidemeid riikidega, kes on meie energiapartnerid, sealhulgas Lähis-Ida ja Põhja-Aafrika riigid. Paljude nende puhul on asjaga seotud arengu teema. Deserteci puhul on päikeseenergiast suuremahuline elektritootmine unikaalne võimalus tulude genereerimiseks, mida tuleb kasutada ka nende rahvaste huvides. Seda võimalust ei tohi ära rikkuda.
<P>
Kahjuks, mõned liikmesriigid, - sealhulgas minu kodumaa - pole kasutanud sidusa energiastrateegia loomiseks lähiminevikku. Minu valimisringkond, Inglismaa loodepiirkond, on olnud määratud peamiseks tuuleenergia tootmise piirkonnaks ja siiski on Ühendkuningriigi planeerimisseadused takistuseks. Ehkki me peame energiatarnete otsingul vaatama väljapoole, peavad liikmesriigid samuti parimal viisil kasutama ressursse ja potentsiaali, mis neil juba olemas on.
<SPEAKER ID="080" NAME="Marisa Matias" AFFILIATION="GUE/NGL">
(PT) Austatud juhataja! Ma olen hoolikalt kuulanud ja sooviksin tõstatada kolm teemat. Esiteks, kui me räägime energiajulgeolekust ja energiast, siis millest me tegelikult räägime? Kas me räägime inimestest - inimestest, kellele me peame tagama võrdse juurdepääsu energiale ja tagama kindluse, et neid talvel ilma energiata ei jäeta; või räägime lõppkokkuvõttes suurriikidevahelistest võimusuhetest; või, mis veelgi halvem, kas me kasutame energiajulgeolekut ja selliseid projekte nagu Nabucco või Desertec ettekäänetena sõnumite saatmiseks maailma muudele piirkondadele või riikidele? Kui see toimub sõnumite saatmiseks, siis milline moraalne autoriteet meil selleks on?
<P>
Teine punkt, mida sooviksin välja tuua, on see, et alati, kui me võtame sõna välismaiste osapoolte läbipaistmatute tehingute vastu Euroopa turul, palume me komisjonil koheselt tegutseda. Sooviksin teada, kuidas see meie palve paistab seoses eurooplaste endi läbipaistmatute tehingutega Euroopa turul. Lõpetuseks, austatud juhataja, sooviksin esitada kolmanda mõtte. Mul on lihtsalt tunne, et me kõik oleme lasknud mööda suure võimaluse saada keskpikk ja pikaajaline poliitika. Me valisime lühiajalise poliitika ja taas kord on meile kätte jäänud vaid siseturu ja suurte tööstusettevõtete huvide tugevnemine.
<SPEAKER ID="081" NAME="Herbert Reul" AFFILIATION="PPE">
(DE) Austatud juhataja, volinik, head kolleegid! Õige pea hakatakse varustuskindlust tunnustatama energiapoliitika keskse küsimusena. Kahjuks pole see nii lihtne nagu seda mõnikord poliitilistes aruteludes paista lastakse. Täna räägime me kahest projektist: Nabucco, väga käegakatsutav projekt, mille kallal me saame töötada ja Desertec, huvitav projekt, idee või visioon, ja keegi ei saa veel täpselt hinnata, kas, kus ja kuidas seda on võimalik teostada.
<P>
Peame end siduma konkreetsete asjadega ja nendega tööd tegema. Samuti peame edendama visionäärlikke projekte, kuid hoiduma usust, et mis tahes konkreetsele probleemile on ainult üks lahendus või ainult üks probleemide lahendamise strateegia. Seega on paljude kaasparlamendiliikmete siin esitatud mõte absoluutselt õige: ei leidu vaid üks vastus, neile probleemidele on palju lahendusi.
<P>
Nende hulgas on näiteks asjaolu, et me ei tohi väga intensiivsel süsinikdioksiidi probleemi teemalisel arutelul lubada end muuta järjest enam sõltuvaks gaasist, mis siis omakorda toob kaasa probleemid, sest me vajame uusi torujuhtmeid. Peame ütlema "jah” söepoliitikale ja seetõttu vajame me uut elektritootmise tehnoloogiat. Peame ütlema "jah” süsinikdioksiidi kogumisele ja säilitamisele, "jah” tuumaenergiale ja taastuvenergiale ja "jah” energia kokkuhoiule. Küsimus pole ühes või teises, vaid kõigi nende asjade korraga tegemises. Midagi muud oleks minu arvates ebaeetiline ja vastutustundetu ja ma usun, et midagi head me endale ei teeks.
<P>
See on seotud ka tarneallikate ja transporditeede küsimusega. Ka siin pole vaid üks vastus. Eksivad kõik, kes usuvad, et nad saavad loota vaid torujuhtmete arutelule, sest kui soovime vähem sõltuvust, siis peame avatuna hoidma mitmed valikud, sealhulgas veeldatud maagaas, ja asuma nendega tööle. Siis jääb küsimus, - ja see on väga tähtis küsimus - kuidas me tagame, et nõutud projektide rakendamiseks on kättesaadav vajalik kapital. Mis kasu on suurepärastest plaanidest, kui keegi neisse investeerida ei taha?
<P>
Seepärast on tähtis viis, kuidas me oma energiapoliitikat ajame ja kuidas suhtleme nendega, kellelt me ootame projektidesse investeerimist. Äriühinguid tuleb julgustada. Peame hoiduma usust, et suudame kõike jõuga juhtuma panna ja näha ette iga viimast kui üksikasja. Eelmisel talvel toimisid paljud lahendused ilma mis tahes poliitiliste otsuste vastuvõtmiseta, sest targad inimesed tegid eri kohtades ettenägelikult koostööd ja komisjon pakkus kasulikku vahendust.
<SPEAKER ID="082" NAME="Marita Ulvskog" AFFILIATION="S&amp;D">
(SV) Austatud juhataja! Muidugi on vastuvõetamatu, kui inimesed on Euroopas keset talve ilma elektrita või kui nad peavad jääma töötuks, sest ettevõtted, kus nad töötavad ei suuda maksta kõrget energiahinda ja on seepärast sunnitud inimesi koondama või isegi tegevuse lõpetama. Seepärast on äärmiselt tähtis, et võtaksime energiatarnete tagamiseks vastu tarku otsuseid.
<P>
Samal ajal peab olema selge, mida meile vajalikud suured infrastruktuuri projektid nõuavad nii keskkonnamõju kui ka riikide sõltumatuse mõttes. Liikmesriike ei tohi panna olukorda, kus neid ähvardab oht jääda teise riigi meelevalda. Keskkonnamõju analüüse peavad teostama usaldusväärsed ja sõltumatud asutused, enne kui suurte projektide käivitamiseks luba antakse.
<P>
See käib muidugi kõigi nimetatud suurte projektide kohta, kuid sooviksin eriti nimetada Läänemerd, mis on suur ja õrn sisemaa meri. Me vajame analüüse ja otsuseid, mis tagavad, et Läänemerd ei muudeta surnud mereks selle tõttu, et meie Euroopa Parlamendis ei võtnud piisavalt pikaajalist perspektiivi ja ei olnud otsuseid vastu võttes piisavalt nõudlikud. Oleme selle võlgu oma lastele ja lapselastele.
<SPEAKER ID="083" NAME="Adina-Ioana Vălean" AFFILIATION="ALDE">
Austatud juhataja! Kõik tahavad energiajulgeolekut, seega, miks meil siis seda pole? Võib-olla on asi selles, et on 27 tõlgendust selle kohta, mida energiajulgeolek tähendab.
<P>
Mina isiklikult tõlgendan seda nii, et see tähendab muuhulgas energiaallikate mitmekesistamist ja eemaldumist sõltuvusest Venemaa gaasist. Me ei pea selle kohta tõendusmaterjali leidmiseks kaugele vaatama, vaadakem vaid mõnesid meie liikmesriike, mis Venemaast torujuhtme omamiseks liiga kaugel asudes ei oma kõiki neid sõltuvusega kaasnevaid probleeme.
<P>
Ma arvan, et me peaksime keskenduma veeldatud maagaasile, tehnoloogiate arendamisele, veeldatud maagaasi hoidlate rajamisele ja gaasi importimisele kogu maailmast. Me peaksime samuti kaasa aitama ülemaailmse veeldatud maagaasi turu loomisele, nii nagu see on nafta ja toorainete puhul.
<P>
Mis puudutab Nabucco torujuhet, siis ma arvan, et see projekt tuleks kiiresti ümber kujundada, et võtta arvesse eri allikatest pärinev gaas ja kaaluda lühemat teekonda, mis võiks minna läbi Gruusia, Ukraina, Musta mere alt Rumeeniasse. Meil tuleb lihtsalt kaarti vaadata.
<P>
Tõsiasja, et liikmesriikidel on energiajulgeoleku osas eri tõlgendused või huvid, tõestab samuti asjaolu, et mõned Nabuccosse kaasatud riigid on registreerunud ka South Streami juures, vähendades seega Nabucco usaldusväärsust ja võimalusi saada ühine Euroopa energiapoliitika. South Stream tähendab kindlasti suurendamist Vene gaasist sõltuvust.
<SPEAKER ID="084" NAME="Paweł Robert Kowal" AFFILIATION="ECR">
(PL) Oma kaasesinejaid kuulates mõtlen ma, kas Euroopa Liidu kodanikud on määratud lihtsalt meie sõnu kuulama. See on midagi, mida me oleksime võinud katsetada selle aasta jaanuaris energiakriisi ajal. Lõppude lõpuks võtame me vastu resolutsioone, sest me kõik tunneme, et liit ei saa energiajulgeoleku küsimusega hakkama. Volinik, me märkame ka, et ELi liikmesriikide hulgas on vähem huvi Nabucco vastu, kuid see ei ole nii kõigi energiaprojektide puhul. Põhjas on Nord Streami projekt, mis on väga tõsine käik ühise välispoliitika vastu. Lõunas on South Streami projekt. Ka siin on ELi liikmesriigid väga innukad osalema. Siiski, kui jõuame Nabucco juurde, siis kõik, mida me kuuleme, on lubadused, kuid pole ei piisavalt raha ega poliitilist toetust.
<P>
Ajal kui meie arutame seda teemat Strasbourgis, on segumasinad saabunud Läänemere äärde, et asuda tööle Nord Streami projektiga. Sooviksin teada, kas ma saan Lissaboni lepingu toetajaid sõnast võtta. Nimelt, et kui asutamisleping on ratifitseeritud, siis lõpetavad nad Nord Streami ja South Streami projektide toetamise. Nabucco võib osutuda suurepäraseks sammuks energiajulgeoleku tagamisel. Kui me jätkame lihtsalt avalduste tegemist, siis, kui me tulevaste energiakriiside ajal saadame ELi kodanikele oma resolutsioone sisaldavaid pamflette, siis põletavad kodanikud need ära.
<SPEAKER ID="085" NAME="Gabriele Albertini" AFFILIATION="PPE">
(IT) Austatud juhataja, head kolleegid! Ma nõustun volinik Piebalgsiga. Tema avaldused kinnitavad just nüüd, et South Stream ei ole Nabucco konkurent, vaid edasine panus Euroopa energiatarnete allikate mitmekesistamisse. Euroopa energiajulgeolek põhineb mitmetel allikatel, transporditeedel ja tarnijariikidel.
<P>
Nullkasvu juures hinnatakse tulevaseks gaasinõudluseks 2020. aastaks veel 100 kuni 150 miljardit kuupmeetrit. Neile eeldustele tuginedes on eri võimaluste väljaehitamine paratamatult vajalik ja South Stream ei ole Nabucco alternatiiv, vaid tegelikult täiendab seda. Komisjon käsitleb lõunakoridori kui projektide kogumist, sealhulgas Nabuccot, South Streami ja Türgi-Kreeka-Itaalia omavahelist ühendust. Venemaa-vastased argumendid on seega vastuolus sellega, mida me järgmise paari aasta jooksul toimumas näeme.
<P>
Euroopa Parlament peab üles kutsuma pragmatismile ja eelkõige kooskõlale otsustega, mille Euroopa Liit on põhimõtteliselt juba vastu võtnud: Euroopa majanduse taastamise kavaga, Euroopa Parlamendi ja nõukogu otsusega nr 1364/2006/EÜ üleeuroopaliste energiavõrkude suuniste kehtestamise kohta ja teise energiajulgeoleku strateegiaga.
<P>
Allikate, marsruutide ja tarnijariikide mitmekesistamine on Euroopa energiajulgeoleku poliitika tõeline tugisammas ja jättes kõrvale mitmesuguste kõige otsesemalt seotud riikide poliitilised ja majanduslikud huvid, tuleb South Streami ja Nabucco vahekorda analüüsida realistlikult, mitte läbi moonutava ideoloogilise prisma, vaid pigem selge ettekujutusega sellest, mida on vaja teha.
<SPEAKER ID="086" NAME="Anni Podimata" AFFILIATION="S&amp;D">
(EL) Austatud juhataja, volinik! Kui soovime käsitleda meie energiajulgeoleku probleemi usaldusväärsel ja otstarbekal viisil, siis vajame ülemaailmset strateegiat, mis reageerib vajadusele energiaallikaid mitmekesistada ja võtta transiitriikide osas vastu ühised eeskirjad, sest meie sõltuvus ühest energiaallikast on sama halb kui meie sõltuvus ühest transiitriigist.
<P>
Seepärast vajame me tasakaalu ja seda ei saavutata, võttes omaks külma sõja stiilis hääletooni Venemaa suunal, kellest me energia osas niikuinii sõltume, ega ka mitte toetades ühte ainsat alternatiivset torujuhet, nimelt Nabuccot ajal, kui ikka veel valitseb ebakindlus selle tarnevõime ning Kaspia mere ja Kaukaasia riikide poliitilise ja majandusliku olukorra suhtes.
<P>
Mis puutub Deserteci, siis nõustun paljude sõnastatud vastuväidetega ja soovin lisada järgmist: Euroopa Liidu strateegiline eesmärk peab olema muuta end järk-järgult energia impordist sõltumatuks, mitte asendada imporditud maagaas imporditud taastuvelektriga.
<P>
Kui me tõesti soovime pikas perspektiivis muutuda energia alal isevarustavaks ja sõltumatuks, siis peame edendama energiatõhusust ja kasutama riikidesiseseid taastuvaid energiaallikaid parimal võimalikul viisil.
<SPEAKER ID="087" NAME="Toine Manders" AFFILIATION="ALDE">
(NL) Austatud juhataja, volinik, head kolleegid! Sooviksin teid õnnitleda teie integreeritud lähenemisviisi puhul käesolevas ettepanekus! See mitmekesistamine on väga tähtis. Samuti sooviksin nõustuda sellega, mida ütles minu kolleeg Johannes Cornelis van Baalen, nimelt, et me peame kaaluma kõiki energiaallikaid, sealhulgas tuumaenergiat. Siiski - ja see on midagi, mida ma õppisin juba algkoolis - Päike on igasuguse energia allikas ja ma usun, et me peame tulevikus keskenduma Päikesele.
<P>
Kui räägime mitmekesistamisest, siis ei pea see puudutama mitte ainult energiaallikaid, vaid ka tarnijaid. Paljud teist on rääkinud Venemaast. Seni on Venemaa alati meid varustanud, kui me seda oleme palunud, kuid tulevikus on tähtis omada rohkem tarnijaid. Järgmiseks, kuidas me saame tagada energiajulgeoleku? Me saame seda tagada vaid siis, kui me ühtlasi tagame võrkude kaudu oma energiatarned. Ma usun, et teie kõige tähtsam ülesanne - te olete läbirääkimistel ületanud mitmeid takistusi, Nabucco, Desertec - järgnevatel aastatel on luua integreeritud võrk, milles kaasatud riigid, kõik ELi liikmesriigid, veavad samas suunas ja ühtlasi soovivad rakendada energiapoliitikat integreeritud moel. Teie võite paluda raha institutsionaalsetelt rahastajatelt, erainvestoritelt, kuid ma usun, et peate kohe tööle asuma integreeritud võrgu, teatud supervõrgu, Euroopa induktsiooniahelaga, mis jõuab iga lõppkasutajani.
<SPEAKER ID="088" NAME="Jean-Pierre Audy" AFFILIATION="PPE">
(FR) Austatud juhataja! Energia ei ole valdkond, mis kuulub Euroopa Liidu pädevusse. Volinik Piebalgs, õnnitlen teid kogu teie tegevuse puhul!
<P>
Energia ja juurdepääs annavad kokku sõja - mõnikord sõjalises, mõnikord poliitilises ja mõnikord majanduslikus mõttes. Mis gaasi puutub, siis ootab meid ees gaasisõda. Lisaks sellele ei saa me teada, kas gaas on sõja põhjus või tagajärg, kuid igal juhul ootab meid gaasisõda.
<P>
Me teame arve: Kaukaasia riikides on kahe sajandi jagu varusid; Venemaal ühe sajandi; Põhja-Aafrikas pool sajandit; Läänemeres pool sajandit; ja Euroopas umbes 20 aastat. Peame seepärast valmistuma gaasi impordiks.
<P>
Jah, volinik, Nabucco on tugev projekt ja me peame seda toetama, kuid me peame andma rahalise ja poliitilise toetuse kõigile erinevatele energiatarnete allikatele, nii Nord Streamile kui ka South Streamile, põhjast ja lõunast.
<P>
Peame samuti tuginema oma töösettevõtetele, mis on kompetentsed ja õiglased ja millel on eetikanormid, kuid ärgem olgem naiivsed. Volinik, kannustan teid kohe uurima ettepanekuid teatud liikmesriikidelt, kes sooviksid, et meil oleks gaasiturul meetmete võtmiseks toimiv Euroopa õigusakt, see tähendab Euroopa-keskse gaasiostuameti loomist, mis on midagi, mida te pealegi juba Kaukaasia puhul Kaspia mere ühisostumehhanismiga teete.
<P>
Deserteci puhul sooviksin esitada oma õnnesoovid. Me teame arve: 1 km2 kõrbe saab 1,5 miljoni naftabarreli ekvivalendi. See on Euro-Vahemere piirkonna jaoks suurepärane projekt. Me teame, et 0,3% planeedi kõrbetest võiksid kogu maailma energiaga varustada.
<P>
Me teame, et me lahendame oma energiaprobleemid inimeste leidlikkuse ja teaduse abil, kuid eetilisel ja moraalsel viisil.
<P>
Volinik, te teete väga head tööd, sest meil on Euroopa, mis saavutab tulemusi, Euroopa, mis kaitseb ja Euroopa, mis tegutseb. Hästi tehtud ja palun jätkake! Teil on Euroopa Parlamendi toetus.
<SPEAKER ID="089" NAME="Justas Vincas Paleckis" AFFILIATION="S&amp;D">
(LT) Nabucco gaasijuhe võiks lasta Euroopal end tugeva ja kaitstuna tunda. Siiski, mitte kõik Kaspia mere piirkonna riigid ei sammu demokraatia suunas ja mitte kõiki ei saa usaldada. Palju sõltub suhetest Türgiga. Isegi kui esialgu pole väljavaadet avada uks selle riigi ühinemisele Euroopa Liiduga, ei tohi me teda eemale tõugata ja provotseerida seal Euroopa-vastaseid meeleolusid. Deserteci projekt on eriti oluline, sest see osutab tulevikku. Aruteludes energiajulgeoleku üle pööratakse liiga vähe tähelepanu taastuvatele energiaallikatele ja eriti energiatõhususele. Mul on hea meel selle üle, et volinik täna just täpselt seda rõhutas. ELi tasandil tuleks luua rahalised ja majanduslikud mehhanismid, mis julgustaksid ELi liikmesriike ja konkreetseid äriühinguid energiat säästma ja minema üle uusimatele ja puhtaimatele tehnoloogiatele. See oleks tõsine panus energiajulgeolekusse ja kliimamuutustega võitlemisse.
<SPEAKER ID="090" NAME="Arturs Krišjānis Kariņš" AFFILIATION="PPE">
(LV) Austatud juhataja, volinik! Läti poliitikuna tean ma väga hästi, mida tähendab, kui riik on energia osas kellestki sõltuv. Ehkki Läti rahuldab umbes ühe kolmandiku oma energiavajadustest omaenda taastuvate varude arvelt, tuleb ülejäänud kaks kolmandikku meie energiabilansist peamiselt ühest tarnijariigist - Venemaalt. Väikese ning suurel määral energiatarnetest sõltuva riigina mõistame me väga hästi, kui kallis see sõltuvus võib olla nii lõpptarbijatele hinna mõttes kui ka riigile tervikuna potentsiaalse poliitilise haavatavuse mõttes. Iga Euroopa Liidu liikmesriigi energiabilanss on erinev, kuid meile kõigile teeb muret üks ja sama küsimus - energiavarustuse kindlus. Varustuskindluse võib saavutada tarneallikate mitmekesistamisega, sest mida rohkem tarnijaid meil on, seda vähem sõltume me igast üksikust tarnijast. Venemaa on gaasitarnete osas Euroopa Liidule tähtis partner. Meie Euroopas impordime Venemaalt umbes veerandi kogu meie gaasitarbimise mahust. Mõned riigid, näiteks Läti, sõltuvad isegi täies mahus Venemaa gaasitarnetest ja iga aastaga kasvab Euroopa üldine sõltuvus kõnealuse riigi tarnetest. Üks alternatiivsetest tarneallikatest on kavandatud Nabucco torujuhe, mis edastaks gaasi Kesk-Aasia riikidest Türgi kaudu Euroopasse. Pean väga tähtsaks, et parlament seda projekti eriliselt toetaks, kuna see tugevdab otseselt meie ühist gaasitarnete kindlust. Nabucco torujuhe on siiski ainult algus lahenduse saavutamisel meie ühise gaasitarnete kindluse osas. Me peame saavutama ühise Euroopa energiapoliitika, mis kooskõlastaks meie tegevust kõigi energiaküsimuste lõikes. Tänan tähelepanu eest!
<SPEAKER ID="091" NAME="Edit Herczog" AFFILIATION="S&amp;D">
(HU) Austatud juhataja! Eelkõige lubage mul väljendada tänu selle eest, et ma saan siin täiskogul kõnelda ungari keeles, mis lubab mul tervitada asepresidenti selles keeles! Sooviksin alustada, öeldes, et kui me vaatame tagasi viimasele viiele aastale, siis on volinik Piebalgs saanud tõenäoliselt üheks kõige edukamaks volinikuks tasakaalustatud tulevikku vaatava poliitika tõttu, mille me seni oleme ühiselt koos parlamendiga heaks kiitnud.
<P>
Jaanuaris kinnitas Ungaris Budapestis peetud Nabucco konverentsil volinik Pielbags esimest korda, et Euroopa Liit soovib Nabucco projektile poliitilist ja rahalist toetust pakkuda. Peame hinnanguliselt 3300-kilomeetrise torujuhtme jaoks hankima umbes kaheksa miljardit eurot. Kaks kõige tähtsamat meie ees seisvat ülesannet on niisiis leida Euroopa Liidu eelarvest umbes kaks miljardit eurot ja teiseks, koostada olud, mis lihtsustavad ja kergendavad projekti juurdepääsu paremate tingimustega krediidile.
<P>
Algne lubadus oli umbest 30 miljonit eurot. Peame mõistma, et meil tuleb minna kaugemale. Olen kindel, et mõne järgneva kuu jooksul rakendab volinik kõiki jõupingutusi või jätab projekti edu tagamise järgmise voliniku ülesandeks. Me oleme kõik väga selgelt teadlikud, et majanduskriisi korral pole need leibkonnad, kes võtavad enda kanda voolu- ja energiakatkestuste peamise raskuse, vaid äriühingud. Me räägime, kolleegid, äriühingutest, kus töötavad meie valijad ja meie kodanikud, ja energiajulgeolekut ohtu seades seame ohtu ka nende sissetuleku.
<SPEAKER ID="092" NAME="Mario Mauro" AFFILIATION="PPE">
(IT) Austatud juhataja, head kolleegid! Energiajulgeolek on kahtlemata fundamentaalne prioriteet, mida tuleb tugevdada. Esiteks, suurendades energiatõhusust ja mitmekesistades tarnijaid, allikaid ja transporditeid, kuid eelkõige edendades liidu energiahuve kolmandate riikide suhtes.
<P>
Nüüd deklareeris Euroopa Ülemkogu märtsis, et oma energiajulgeoleku eesmärkide saavutamiseks peab Euroopa Liit tervikuna, kuid ka iga liikmesriik, olema valmis ühendama solidaarsuse vastutustundega. See on minu arvates keskne idee: Euroopa energiapoliitika peab olema lahutamatult seotud liidu välispoliitikaga, sest me kordame pidevalt, et meie välispoliitiline tegevus on tõeliselt tõhus siis, kui me räägime ühel häälel, ja see on võrdselt tõsi ka energiapoliitika puhul.
<P>
Siiski, täpselt selles ongi asi; kuni selle ajani - see tähendab, kuni me suudame rääkida ühel häälel - ei tohi paljude valitsuste jõupingutusi, kes on kaasatud keerulistesse projektidesse, nagu Nord Stream ja South Stream, käsitleda Nabucco toetamisega vastuolus olevana, vaid osana samast strateegiast, milles me ühendame pragmatismi realismiga, et meie kodanike huvid esikohale seada.
<P>
Seetõttu ütleme me Nabuccole kindla "jaa”, kuid samavõrd kindel on meie otsus toetada meie valitsuste jõupingutusi, tagamaks, et tarnete mitmekesistamine kindlustab meie elanike heaolu.
<SPEAKER ID="093" NAME="Silvia-Adriana Ţicău" AFFILIATION="S&amp;D">
(RO) 2008. aastal pani Euroopa Liit kirja rekordilise kaubandusbilansi puudujäägi summas 242 miljardit eurot, mis peamiselt tulenes imporditud energia hinna kasvust. Nabucco projekti torujuhe hakkab kulgema läbi Türgi, Bulgaaria, Rumeenia, Ungari ja Austria ja tagab Euroopa Liidule aastase tarnemahu 30 miljardit kuupmeetrit Kaspia mere piirkonna maagaasi. Euroopa majanduse taastamise kavale eraldatud 200 miljonit eurot pole piisav. Me kutsume Euroopa Liitu üles eraldatud summasid oluliselt täiendama. Desertec hakkab kasutama Põhja-Aafrika päikeseenergiat ja hõlmab ka Vahemere päikeseenergia talletamise kava ning elektri põhivõrgu ehitamist, mis hakkab ühendama Euroopa Liitu Lähis-Ida ja Põhja-Aafrikaga. EL peab rohkem investeerima energia tarneallikate mitmekesistamisse. Hoonete energiatõhususega seotud küsimuste raportöörina kutsun ma ELi üles uuenduslike rahastamisvahendite loomisele, et suurendada investeeringuid taastuvate energiaallikate kasutamisse ja energiatõhususe parandamisse, eriti hoonete ja transpordisektori osas.
<SPEAKER ID="094" NAME="Marian-Jean Marinescu" AFFILIATION="PPE">
(RO) Nabucco hakkab rahuldama suurt osa Euroopa Liidu gaasinõudlusest. Siiski, mis veelgi tähtsam, on selle poliitiline aspekt: me kaotame oma sõltuvuse ühest ainsast allikast. Korduvad kriisid on osutanud, et praegune olukord seoses Venemaa kui ainsa tarnijaga ja Ukraina kui ainsa transiitriigiga, ei taga turvalisust Euroopa majandusele ja kodanikele. Uute energiatarne marsruutide arendamine peab olema sama tähtis kui suhete arendamine Venemaaga. Viivitus Nabucco projekti käivitamisel on kahjuks tulenenud teatud liikmesriikide erahuvidest. Liikmesriigid peavad mõistma, et sellest projektist ei saa kasu ainult riigid, mida torujuhe läbib, või kaasatud äriühingud, vaid kõik Euroopa kodanikud, kelle riikide valitsused peavad tagama nende heaolu ja turvalisuse.
<P>
Vead, mis on viinud selle projekti venimiseni, ei tohi korduda gaasiallikate kindlustamisel. Kõnealuses piirkonnas on riigid, nagu Aserbaidžaan, Turkmenistan, Kasahstan, Iraak ja Iraan, kes soovivad gaasijuhtmele oma varusid tarnida. Komisjon peab kordama seda, mida see tegi valitsustevahelise lepinguga seoses, mis tähendab osalemist järgnevatel läbirääkimistel ja positiivse tulemuse saavutamist nii kiiresti kui võimalik. Kui me edasi ei liigu ja asja ära ei tee, siis teevad seda teised. Ma olen täiesti kindel, et see poleks aga Euroopa kodanike huvides.
<SPEAKER ID="095" NAME="Francisco José Millán Mon" AFFILIATION="PPE">
(ES) Austatud juhataja! Arvestades ELi sõltuvust välistest energiatarnetest, on tarnete kindlustamine küsimus, mis peab alati olema osa ELi välispoliitikast. Lisaks ühtivad kõik ennustused selles, et järgmise 25 aasta jooksul suureneb oluliselt maailmas nõudlus energia järele.
<P>
Siin Euroopas peame me vähendama oma suurt sõltuvust Vene gaasist, eriti pärast kriise viimastel aastatel. Samuti on Venemaal olemas selge strateegia kindlustada oma ülemvõim Euroopa gaasisektoris. Seetõttu on meil projektid nagu Nord Stream, Blue Stream II ja samuti South Stream.
<P>
Seepärast vajame tarnijate ja transporditeede osas mitmekesistamist. See on põhjuseks huvile Nabucco vastu, mis annab juurdepääsu Aserbaidžaani ja Iraagi gaasile, samuti gaasile Turkmenistanist, tugevdades seega meie energiaalaseid suhteid Kesk-Aasiaga, mis on järjest tähtsam piirkond.
<P>
Olen seepärast rõõmus eelmise aasta juulis saavutatud kokkuleppe üle, nii nagu komisjon sellest teatas, ja samuti President Barroso selgesõnalise toetuse pärast Nabuccole tema hiljuti esitatud poliitilistes suunistes.
<P>
Ma tean, et on kahtlusi Nabucco otstarbekusega seoses, kuid ka mul olid kahtlused Bakuu-Tblisi-Ceyhani naftajuhtme suhtes, millest nüüd on saanud reaalsus.
<P>
Pean rõhutama, et ka Vahemere lõunaranniku riikidel on tähtis roll gaasi tarnimisel Euroopasse. Tähtsaim riik selles mõttes on Alžeeria, mis on tähtis gaasi tarnija minu kodumaale ja Itaaliasse. Me peame tagama, et töö Medgazi torujuhtmega kiiresti lõpule viidaks. Samuti soovin gaasivarude osas esile tõsta riike, nagu Egiptus ja Liibüa.
<P>
Kokkuvõtteks, mõlema poole kasu silmas pidades peavad energiaküsimused olema Euroopa ja Vahemere piirkonna vaheliste suhete prioriteet.
<P>
Head kolleegid! Lissaboni leping sisaldab energiat kui ühist vastutusala ja sätestab, et üks ELi energiapoliitika eesmärke on tagada energiatarnete kindlus. See tõesti julgustab meid edasi liikuma järjest olulisemaks muutuva ühise energiaalase välispoliitika väljatöötamisel, nagu rõhutatakse täna vastuvõetavas resolutsiooni ettepanekus.
<P>
Lõpetan, öeldes, et see on keeruline eesmärk, nagu on tõestanud meie ebaõnnestumine Euroopas, Euroopa Liidus tõelise energia siseturu saavutamisel, sest meil pole isegi vajalikke ühendusi. Seetõttu rõõmustavad mind selleteemalised märkused president Barroso nimetatud dokumendis.
<SPEAKER ID="096" NAME="Rachida Dati" AFFILIATION="PPE">
(FR) Austatud juhataja, volinik! Nagu minu kaasliikmed äsja ütlesid, näitab hiljutine Venemaa ja Ukraina vaheline gaasikriis tungivat vajadust suurendada Euroopa Liidu energiajulgeolekut ja sõltumatust.
<P>
Euroopa Liit on endiselt liiga sõltuv, eriti oma gaasi impordist, sest 2020. aastaks on liit tõenäoliselt sunnitud importima umbes 80% gaasist. See olukord ei saa jätkuda, sest kui see nii läheb, siis kahjustab see alaliselt Euroopa Liidu energiajulgeolekut. Käimasolevad infrastruktuuri projektid, millele te just viitasite, on selgelt samm õiges suunas.
<P>
Hiljutisest Venemaa ja Ukraina vahelisest gaasikriisist on juba mitu kuud möödas. Volinik, mis saab läheneval talvel? Neil, kes on kogenud katkestusi ja kellel on hirm tuleviku pärast on absoluutselt möödapääsmatult vaja teada, kuidas Euroopa kavatseb neid kaitsta võimalike uute kriiside eest.
<SPEAKER ID="097" NAME="Michael Gahler" AFFILIATION="PPE">
(DE) Austatud juhataja, head kolleegid! Käesolev resolutsioon näitab taas kord selget vajadust sidusa Euroopa välispoliitika arendamise järele, sealhulgas energiavarustuse kindluse vaatepunktist.
<P>
Täna on juba palju räägitud Nabuccost ja Desertecist. Mis tarneallikate mitmekesistamisse puutub, siis sooviksin juhtida teie tähelepanu naabriks olevale piirkonnale, mida seni on iseloomustanud stabiilsus ja usaldusväärsus Euroopa varustamisel ja millel on samuti tohutu kasutamispotentsiaal ning mis kliimamuutuste tulemusena muutub rohkem ligipääsetavaks. Ma räägin Arktikast, mille puhul on üks pool olemasolev pragmaatilise koostöö traditsioon, sealhulgas näiteks Venemaaga, ja teine pool see, et EL kui selline ei ole seal, erinevalt Venemaast, USAst, Kanadast ja isegi Hiinast, praegu kohal.
<P>
Selleks et ka selles piirkonnas Euroopa pikaajalisi huve kindlustada, kutsuksin ma üles arendama pragmaatilist, pikaajalist strateegiat koos selliste partneritega nagu Norra ja Island, eesmärgiga teha koostööd Venemaa, USA ja Kanadaga, et seal erinevaid huve tasakaalustada, mitte ainult seoses ühise varustuskindluse, vaid ka keskkonnaküsimuste ja juurdepääsuga uutele jäävabadele transporditeedele. See väldib ka võimalikke konflikte, mis võiksid seal vastasel korral tekkida võidujooksus veel kättesaadavate energiaallikate kindlustamise pärast.
<SPEAKER ID="098" NAME="Bastiaan Belder" AFFILIATION="EFD">
(NL) Austatud juhataja! Euroopa sõltuvuse vähendamisel Venemaast on Türgil täita tähtis roll. Küsimus on nüüd selles, millist hinda on Euroopa valmis Türgile maksma. Seni aga mängib Türgi kahel käel ja üritab saada kasu nii Nabucco projektist kui ka South Streamist. See ei ole Euroopa huvi. Kutsun nõukogu ja komisjoni üles langetama ühemõtteline valik Nabucco projekti kasuks. See projekt vähendaks otseselt meie sõltuvust Venemaast ja arvestades gaasi nõudluse aeglast vähenemist Euroopas, on igal juhul täiesti mittevajalik ehitada välja kaks lõunapoolset tarnekanalit. Türgi peab oma lipu masti tõmbama ja asetama oma mõjujõu täielikult Nabucco projekti taha. Selleteemalised läbirääkimised Türgiga tuleks siiski hoida rangelt lahus kõnealuse riigi ühinemisläbirääkimistest. Ei tohiks olla nii, et Türgi saab koostöövalmiduse eest tasuks mingi sissepääsupileti liitu.
<SPEAKER ID="099" NAME="Lena Barbara Kolarska-Bobińska" AFFILIATION="PPE">
(PL) Euroopa Liit vajab tarnijaid, kelle äritegevus on läbipaistev ja kes täidavad oma kohustusi. Energiaharta ja transiidiprotokoll on katse luua süsteemi, mis tugineb selgetele põhimõtetele. Venemaa hiljutist märguannet oma soovist loobuda energiaharta lepingust tuleks võtta hoiatusena. See peaks olema hoiatus Venemaale investeerivatele äriühingutele, samuti komisjonile. See peaks samuti ergutama komisjoni astuma võimalikult kiiresti samme Euroopa energiajulgeoleku süsteemi loomiseks.
<P>
Me võime vaid loota, et Venemaa hartat austab ja ei astu mingeid lõplikke samme. Euroopa Liidu gaasi siseturg peab toimima ilma mis tahes piiranguteta, võimaldades piiriüleseid ühendusi ja gaasivõrgustikke. Euroopa gaasitarbijaid ei saa jätta monopolide meelevalda.
<P>
(Juhataja katkestas sõnavõtu)
<SPEAKER ID="100" NAME="Matthias Groote" AFFILIATION="S&amp;D">
(DE) Austatud juhataja, volinik, head kolleegid! Mulle väga meeldis see, mida volinik siin täna Deserteci projekti kohta rääkis. Sel projektil on tohutu potentsiaal ja tegelikult seisneb selle võlu asjaolus, et see koosneb paljudest eri väikestest projektidest. See loob töökohti ja valmistab ette keskkonna mõttes jätkusuutlikku tööstuspoliitikat, mille poole me püüdleme.
<P>
Mul on komisjonile küsimus. Kui te rääkisite Deserteci projektist, siis oli mul tunne, et käsipidur oli pisut ülestõmmatud. Millised konkreetsed meetmed on kavas seoses võrgu infrastruktuuriga, mis on taastuvenergia arendamisega seoses tohutu probleem? Idee on, muidugi, edastada elektrit kõrbest Euroopasse mööda alaliskõrgepingeliine. Milliseid tugimeetmeid saab Euroopa Komisjon sellega seoses võtta? Kas selles osas midagi juba kaalutakse? Mida me selles valdkonnas järgmiselt komisjoni koosseisult oodata võime?
<SPEAKER ID="101" NAME="Charles Tannock" AFFILIATION="ECR">
Austatud juhataja! Fraktsioon ECR toetab vajadust ELi ühise välise energiavarustuse kindluse poliitika järele, mis tugineks liikmesriikidevahelisele solidaarsusele, kuid energiaallikate jaotus peaks jääma liikmesriikide pädevusse. Peame muidugi allikaid mitmekesistama, eemaldumaks liigsest sõltuvusest Vene naftast ja gaasist, mida nüüd impordib isegi Ühendkuningriik, kes traditsiooniliselt on sõltunud Põhjamere ja Norra gaasist.
<P>
Peame arendama lõunakoridori ja peaksime lisaks Nabucco projektile prioriteetsena kaaluma ka White Streami projekti, kuid ka Kaspia merd ja isegi Saharat ületavaid marsruute kui Euroopa Liidu tulevasi põnevaid väljavaateid. Me vajame Euroopas rohkem gaasi hoiustamise mahtusid ja meie torujuhtmete ja elektrivõrkude suuremat integreerimist. Ühendkuningriigis oleme ka innukad uute tuumajaamade pooldajad.
<P>
Ma tervitan investeeringuid taastuvatesse energiaallikatesse, sh Deserteci päikeseenergia projekti, millega võideldakse kliimamuutuste vastu ning samuti aidatakse kaasa mitmekesistamisele. Samuti vajame me suuremat energiatõhusust - ehkki hiljutine ELi hõõglampide keeld on drakooniline, ignoreerib elavhõbedast põhjustatud ohte inimese nahale ja keskkonnale ja muudab ELi minu kodumaal ilma asjata ebapopulaarseks.
<SPEAKER ID="102" NAME="Alejo Vidal-Quadras" AFFILIATION="PPE">
(ES) Austatud juhataja! Ennustused näitavad, et praegusest kuni 2030. aastani suureneb gaasi tarbimine Euroopa Liidus rohkem kui 40% ja et meie sisene tootmine väheneb. See tähendab, et kõigi praegu käsilolevate projektidega nõudlust ei rahuldata. Selle tulemusena vajame me kõiki võimalikke tarneallikaid ja eriti peame me kooskõlastama igasugust liikmesriikide tegevust, selleks et optimeerida nende panus meie ühiste vajaduste rahuldamisse.
<P>
South Streami ja Nabucco projektid hõlmavad väga tähtsaid majanduslikke, energiaalaseid, ajaloolisi ja poliitilisi aspekte. Peame neid väga hoolikalt, väga targalt kaaluma ja olema avatud kõigi mõjutatud riikide muredele ja vajadustele. Paljusid probleeme, mille all me praegu kannatame, saaks lahendada, kui me, esiteks, kooskõlastaksime otsustavalt kõigi liikmesriikide tegevuse, kui me ehitaksime rohkem vedelgaasi hoidlaid, kui me parandaksime siseturgu ja kui, taas kord, me rääkisime ühel häälel.
<SPEAKER ID="103" NAME="Derek Vaughan" AFFILIATION="S-D">
Austatud juhataja! Tervitan täna eri fraktsioonide esitatud teksti ja voliniku varasemat avaldust! Eriti seda, et tunnistatakse vajadust meie energiatehnoloogia mitmekesistamise ja meie tarnete kindlustamise järele.
<P>
Kuid muidugi pole meie tarnete tagamisel vaid üks lahendus. Kõiki tehnoloogiaid tuleb kaaluda. Korraga tuleb kasutada eri variante, sealhulgas süsinikdioksiidi kogumine ja säilitamine, ja muidugi, mina olen pärit Walesist, kus on ikka veel rikkalikud söevarud.
<P>
Ka energiatõhusust tuleb parandada. Seetõttu ma usun, et me peaksime kulutama rohkem Euroopa struktuurifondide vahendeid energiatõhususe meetmetele, selleks et energiat kokku hoida, kuid ka majandust turgutada.
<P>
Samuti sooviksin kiirelt esitada veel kaks mõtet. Esiteks Desertec, millest ma usun, et see on põnev projekt, kuid me peame tunnistama, et see on pikaajaline projekt. See pole kiire lahendust.
<P>
Teiseks, gaasivarude säilitamine on tähtis, kuid jällegi peame tunnistama, et see on kallis ja vajab rahastamist.
<P>
Seega ma toetan kõiki täna esitatud tekste, eriti fraktsiooni S & D omi, kuid äsja väljatoodud punktid olid olulised, ja ma tervitaksin voliniku seisukohti neis punktides.
<SPEAKER ID="104" NAME="András Gyürk" AFFILIATION="PPE">
(HU) Head kolleegid! ettepanekus võtta vastu otsus märgitakse, et Vene äriühing Surgutneftgaz, mille omandisuhted on ebaselged, omandas hiljuti suure osaluse Ungari naftafirmas MOL. Sooviksin selle kohta veel midagi lisada. Pärast seda tehingut esitasin ma isiklikult volinikule kirjaliku küsimuse. Oma vastuses ta kinnitas, et peab õiguspäraseks meie nõudmist kaitsta Euroopa energiafirmasid tugevamini väliste ning täiesti läbipaistmatute ülevõtmiste vastu. See on hea uudis. Peame samuti lisama, et praegused õigusnormid on selle eesmärgi saavutamiseks ebasobivad.
<P>
Siiski saab läbipaistvust käsitlevatest sätetest lihtsalt mööda hiilida. Seepärast palume me Euroopa Komisjonil loobuda oma mugavast tegevusetust sisekaemuse positsioonist. Komisjon peaks koostöös valitsustega koostama õigusliku raamistiku, et sätestada tõhus kaitse vaenulike ülevõtmiste vastu. Austatud juhataja! Avatud turg on ühine Euroopa saavutus. Ärgem muutkem end just nimelt selles küsimuses haavatavaks!
<SPEAKER ID="105" NAME="Ivo Vajgl" AFFILIATION="ALDE">
(SL) Näib, et n-ö meelitussüsteem töötab hästi ja mul on rõõm kuulda, et see nii on. Me vajame kindlaid ja mitmekesiseid tarneid. Me kõik nõustume sellega.
<P>
Siiski arvan, et liiga suur osa meie tänasest arutelust on keskendunud ühele küsimusele: hoiatustele Vene ohu eest. Sellised sõnad ei saa omada Euroopa jaoks konstruktiivseid tagajärgi ja arvan, et meile kuluks partnerluse arendamine Venemaaga palju paremini ära .
<P>
Samuti oleksin tänulik, kui volinik Piebalgs informeeriks meid, milline on olnud edasiminek dialoogis energiajulgeoleku üle, meie suhete parandamise üle Venemaaga ja demokraatlike standardite rakendamise üle, mis on midagi, millele me sooviksime, et Venemaa rohkem tähelepanu pööraks.
<SPEAKER ID="106" NAME="Andrzej Grzyb" AFFILIATION="PPE">
(PL) Septembris 2007, tuginedes Euroopa Parlamendi ja nõukogu 2006. aasta otsusele ja seoses - muuhulgas - Nabucco gaasijuhtme küsimusega, määrati ametisse projekti Euroopa koordinaator, nimelt Josias Van Aartsen. 2009. aastal esitas ta huvitava raporti, mis sisaldas samavõrd huvitavaid järeldusi. Üks neist järeldustest puudutas raskusi, mis võivad Nabucco projekti rakendamisel tekkida. Isegi praegused rahastamistasemed osutavad sellele asjaolule.
<P>
Sooviksin küsida, kas te arvavate, et, sõltumata teie isiklikust huvist asja vastu, võib Nabucco projekti rakendamise koordinaatori ametissemääramine muuta selle rakendamise tõhusamaks, nii et me võime olla kindlad, et see, mille üle me täna arutleme ja see, mida liikmesriigid - sealhulgas minu kodumaa Poola - samuti ootavad juhtuvat, omab 100% tõenäosust realiseeruda.
<SPEAKER ID="107" NAME="Andris Piebalgs">
komisjoni liige. - Austatud juhataja! Mul oleks raske vastata kõigile tõstatatud küsimustele, kuid sooviksin rõhutada mõnda momenti.
<P>
Esiteks, poliitika, mida me energiasektoris järgime, et edendada meie kodanike ja meie tööstuse heaolu. Milles me taotleme hea hinna ja puhta energiaga kindlaid tarneid. See on meie üleüldine eesmärk.
<P>
Teiseks, energialepingute üle arutledes ei sõlmi me kunagi mingeid kõrvalkokkuleppeid. Kompromisse ei tehta ei laienemise ega inimõiguste küsimuses. Töötame, lähtudes vaatepunktist, et vastastikune sõltuvus energiatarnete küsimuses on kõige tähtsam asi ja see on kasulik kõigile - tarnijatele, transiitriikidele ja tarbijatele. Meie partnerite veenmine võtab aega, kuid see on ainus viis stabiilsuse saavutamiseks.
<P>
Kolmandaks, isegi kui mõnikord näib, et me oleme aeglased, arvan ma, et tuginemine tööstusharu ettepanekutele ja tööstusharu toetamine on otsustava tähtsusega, sest see muudab meid tugevaks. Võib-olla ei muuda see meid energiaookeanil sõitvaks kiirkaatriks, kuid see soodustab stabiilsust. Kui me viime läbi muudatuse, siis on meil selleks palju laiem alus. Seega on meie olukord palju ohutum. Kõik projektid on kuluefektiivsuse ja tulevase tasuvuse osas põhjalikult kontrollitud. Seega usun ma, et see on õige toetus, mida pakkuda.
<P>
Järgmine valdkond, kus meil on nõrkusi ja mille üle me jätkuvalt arutleme, on energiaalane välispoliitika ja sidusus. On tõsi, et seal on palju vaidlusi - või vähemalt arvatakse olevat - ja volinikuna oleksin kindlasti rõõmus, nähes sidusamat energiaalast välispoliitikat.
<P>
Resolutsiooni ettepanek käsitleb just seda küsimust. Ehkki liikmesriikide vahel puudub sisseehitatud konflikt, on olemas konflikt mulje tasandil. Kõigist liikmesriikide sammudest on kasu ka Euroopa Liidule. Seega peaksime sellest lähtudes edasi tegutsema ja tõesti püüdma ehitada üles süsteemi, kus me räägime ühel häälel, mitte ainult sõnades, vaid seisukohtade mõttes, mida me soovime rõhutada. Seetõttu on teine strateegiline energiaülevaade endiselt väga tähtis. Kõik punktid, mis me teises energiaülevaates esitasime, on endiselt asjakohased.
<P>
Samal ajal näeme me komisjoni vaatepunktist selgelt, et me ei saa liikuda vastastikuselt sõltuvuselt sõltuvuse suunas. Seetõttu toetame me eriti mitmekesistamisprojekte, nagu Nabucco ja veeldatud maagaas. Mitte selleks, et täielikult muuta meie vastastikuse sõltuvuse suhteid teiste riikidega, vaid selleks, et anda endale suurem turvavaru. Niisiis seda me teeme, kuid samal paneme me kindlasti tähele energiamaailmas toimuvat.
<P>
Mis puudutab tuumaenergiasse, siis oleme me sellest valikust eemale liikunud. Me oleme vastu võtnud tuumaohutuse direktiivi, kuid see on väga tugevalt riikide pädevuses olev eriti tundlik küsimus. Ma tõesti usun et, liidu vaatepunktist, peaksime me tuginema tuumaohutust reguleerivate asutuste koostööle ja püüdma luua ohutumat ja sidusamat süsteemi. Kuid ma kahtlen, et me saame sellest kaugemale minna.
<P>
Viimaks, kuid mitte vähem tähtsana, ma tõesti usun, et neist teemadest ja aruteludest on väga palju abi energiapoliitika kujundamisel, kuid puudub üks ja ainus dokument, mis selle sätestab. On palju dokumente ja me pöördume tulevikus selle arutelu juurde tagasi.
<P>
Suur tänu selle arutelu eest! Samuti olen rõõmuga valmis vastama küsimustele tööstuse, teadusuuringute ja energeetikakomisjonis või mis tahes muus komisjonis, mis soovib energiateemade üle üksikasjalikumalt arutleda.
<SPEAKER ID="108" NAME="Juhataja">
Arutelu on lõppenud.
<P>
Olen saanud kuus resolutsiooni ettepanekut, mis on esitatud vastavalt kodukorra artikli 110 lõikele 2.
<P>
Hääletamine toimub täna kell 12.00.
<P>
Kirjalikud avaldused (kodukorra artikkel 149)
<SPEAKER ID="109" NAME="Cristian Silviu Buşoi  " AFFILIATION="ALDE">
kirjalikult. - (RO) Tervitan edasiminekut, mis on saavutatud Nabucco projekti käivitamise lepingu ja Deserteci projekti käivitamist käsitleva lepingu protokolli allkirjastamisega Ankaras. Nabucco projekt tuleb muuta prioriteediks, sest see pakub lahenduse gaasitarnete probleemile, mis viimastel aastatel on teravnenud. Ma tean, et ehkki Nabucco on projekt, mis on samavõrd tähtis geopoliitilisest seisukohast, peavad projekti partnerid omama ühtlasi ka tugevaid ärilisi motiive, selleks et projekt võiks realiseeruda nii kiiresti kui võimalik. Majanduskriis, mis on vähendanud osalevatele äriühingutele investeeringuteks kättesaadava raha hulka koos paljude ebakindlust põhjustavate asjaoludega, mis seonduvad torujuhtme tarneallikatega, on takistused, mis tuleb ületada. 200 miljonit eurot, mida me projektile pakume, on teretulnud, kuid me vajame seoses Türgi ja gaasi tarnivate piirkonna riikidega ka tugevamaid poliitilisi ja diplomaatilisi meetmei. Seepärast sooviksin kutsuda liikmesriike üles näitama solidaarsust, selleks et suuta vältida gaasikriise, sarnaselt neile, mida me viimastel aastatel oleme läbi elanud. Me ei saa oodata Lissaboni lepingu jõustumist ja Nabucco projekti lõpuleviimist ajal, kui eurooplastel on oht Venemaa ja Ukraina vaheliste vaidluste tulemusena keset talve ilma gaasita jääda.
<SPEAKER ID="110" NAME="Ivailo Kalfin  " AFFILIATION="S&amp;D">
kirjalikult. - (BG) Kahjuks puudub ELil siiani tõhus energiajulgeoleku poliitika. Viimastel aastatel on selles suunas astutud esimesi samme, mille puhul sooviksin eriti õnnitleda volinik Piebalgsi! Bulgaaria on selles osas samuti kaasa aidanud. Siiski on need protsessid endiselt liiga aeglased, arvestades eriti Venemaa ja muude konkurentide dünaamilisi samme.
<P>
Me vajame palju selgemat ja aktiivsemat poliitikat, mis peab sisaldama mõnesid järgmisi iseloomujooni:
<P>
kõigi selliste Euroopasse gaasi tarnimise projektide lõpuleviimise julgustamine, mis realistlikult suudavad tagada turupõhise rahastamise, sealhulgas Nord Stream ja South Stream;
<P>
selliste uute rajatiste, eriti tuumajaamade ja taastuvaid energiaallikaid kasutavate elektrijaamade, ehitamise julgustamine, mis aitavad kaasa energiaalase sõltumatuse suurendamisele ja CO2 heitkoguste vähendamisele;
<P>
gaasitarnetele ja transiidile ühiste eeskirjade väljatöötamine;
<P>
aktiivne poliitika Kesk-Aasia ja Kaukaasia riikide suunal, et tagada Kaspia mere gaasitarned Euroopale.
<SPEAKER ID="111" NAME="Tunne Kelam" AFFILIATION="PPE">
, kirjalikult. - Käesolev arutelu on muutunud lisatõestuseks selle kohta, kui tõsine on ELi vajadus ühtse energiapoliitika järele. On parlamendiliikmeid, kes kannustavad komisjoni ja liikmesriike võtma konkreetseid kooskõlastatud meetmeid solidaarsuse vaimus ja kes teevad ettepaneku tegutseda nii, nagu ELil juba oleks selline poliitika. Nende jõupingutustel on mitte ainult poliitiline ja moraalne, vaid ka praktiline väärtus, sest kodanike esindajatena saavad nad kiirendada ühise energiapoliitika loomist. On ka teised, kes kasutavad sellise poliitika puudumist ettekäändena, õigustamaks nende kahepoolseid kokkuleppeid tarnijatega, mis tihti ignoreerivad läbipaistvuse ja ausa konkurentsi nõudeid, rääkimata siis veel Euroopa solidaarsusest. See on lühinägelik ja riskantne lähenemisviis, mis mängib kaardid kätte neile ebademokraatlikele tarnijatele, kelle poliitiline strateegia on ELi lõhestada ja nõrgestada. Komisjon peaks ette nägema mitte ainult poliitilise ja õigusliku, vaid ka rahalise abi äriühingutele, kes on kaasatud meie energiatarnete mitmekesistamise jõupingutustesse. Selleks, et tõesti liikuda edasi tegeliku energiaalase solidaarsuse suunas, peaksid liikmesriigid hakkama teineteist ja komisjoni teavitama oma lepingutest kolmandate partneritega.
<SPEAKER ID="112" NAME="Petru Constantin Luhan  " AFFILIATION="PPE">
kirjalikult. - (RO) Nüüd kui me oleme uue ametiaja alguses, tunnen ma, et üks valdkondi, kus Euroopa Parlament peab olema aktiivsemalt kaasatud, on energiajulgeoleku tagamine. Seda arvestades soovin rõhutada Nabucco projekti tähtsust, mis aitab kindlustada Euroopa Liidu energiajulgeolekut, kuna tagab turvalise transporditee kaudu Euroopa tarbijatele juurdepääsu alternatiivsetele tarneallikatele. Nabucco projekti käsitleva lepingu allkirjastamine 13. juulil 2009 Austria, Bulgaaria, Rumeenia, Türgi ja Ungari vahel, mis tähistab projektis osalevate partnerriikide poliitilist pühendumust jätkata jõupingutusi gaasijuhtme ehitamiseks, on saatnud investoritele ja maagaasi tarnivatele riikidele positiivse sõnumi. Projektis osalevad riigid peavad koos Euroopa Komisjoniga jätkama jõupingutuste fokuseerimist investeeringute ligimeelitamisele ja Nabuccole usaldusväärsete tarnijate tagamisele.
<SPEAKER ID="113" NAME="Rareş-Lucian Niculescu  " AFFILIATION="PPE">
kirjalikult. - (RO) Lisaks gaasi eksportijate nimekirjas esikoha saavutamisele, on Venemaa hiljuti muutunud suurimaks nafta eksportijaks maailmas, möödudes Saudi Araabiast. See olukord annab Moskvale erilise mõjuvõimu, mis tugineb kontrollile nende varude üle. Siiski, energia on kaup, mis peab olema allutatud turumajanduse põhimõtetele. Energiat ei tohi olla võimalik kasutada poliitilise surve vahendina. Energiakriisid, mida Euroopa on läbi elanud, on esile tõstnud energiatarnete allikate mitmekesistamise tähtsust. Need on samuti näidanud lisaväärtust, mida Nabucco kogu Euroopa Liidule selles suhtes pakub. Rumeenia on olnud ja jääb Nabucco projekti tugevaks toetajaks. Tegelikult allkirjastas Rumeenia juulis Nabucco projekti kohta valitsustevahelise lepingu koos Türgi, Bulgaaria, Ungari ja Austriaga. Me peame selle lepingu sõlmimist eduks ja tähtsaks sammuks edasi. Nabucco mõõtkavas suuruse ja ambitsiooniga gaasijuhtme ees seisab ilmselt palju raskusi, enne kui see teoks saab. Ainus lahendus nendest raskustest ülesaamiseks on asjakohastele meetmetele kindlaksjäämine.
<SPEAKER ID="114" NAME="Traian Ungureanu  " AFFILIATION="PPE">
kirjalikult. - Me püüame kõvasti edendada sidusat energiapoliitika, kuid selline poliitika on juba olemas ja on täielikult rakendatud. Siin on ainult üks väike probleem: see pole MEIE poliitika. See on Venemaa oma. Nüüd on meil Prantsuse äriühing EAF, kes paneb oma nime South Streami juures kirja. Enne seda võtsid venelased üle Ungari äriühingu MOL huvid Nabuccos. Ja veel enne seda võttis salapärane äriühing Centrex Baumgartenis üle Austria gaasiterminali. Meil on vaja selget Euroopa energiapoliitikat ja meil on seda vaja kohe. See on võib-olla meie viimane võimalus Nabucco taha koonduda. Vastasel korral, kui nõukogu ja komisjon jäävad neutraalseks, peaksid nad olema valmis väga külmadeks talvedeks ja väga kuumaks poliitikaks.
<P>

<SPEAKER ID="115" NAME="Mario Mauro" AFFILIATION="PPE">
(IT) Austatud juhataja, head kolleegid! Paluksin teilt täiskogul vaikust! Meieni on jõudnud uudis Kabulist väga tõsise rünnaku kohta rahvusvaheliste rahutagamisjõudude vastu ja napp teave, mida oleme seni saanud, räägib kuuest hukkunust Itaalia kontingendis Folgore' langevarjurite seas.
<P>
Seepärast paluksin teilt minutilist vaikust saalis, et me võiksime mälestada neid, kes võitlevad meie rahu ja vabaduse ideaalide kehtestamiseks kogu maailmas.
<SPEAKER ID="116" NAME="Juhataja">
Head kolleegid! Nagu te just Mario Maurolt kuulsite, on Afganistanis aset leidnud traagiline juhtum: kuus rahuvalvajat on kaotanud elu. Paluksin tagasihoidlikult, et me tõuseksime ja peaksime minutilise leinaseisaku et väljendada oma austust selle traagilise sündmusega seoses.
<P>
(Parlament tõusis ja pidas minutilise leinaseisaku)
