<CHAPTER ID="016">
Euroopa turismistatistika (arutelu)
<SPEAKER ID="088" NAME="Juhataja">
Järgmine päevakorrapunkt on transpordi- ja turismikomisjoni nimel Brian Simpsoni esitatud raport Euroopa turismistatistika kohta - C7-0085/2010 - (Α7-0329/2010).
<SPEAKER ID="089" NAME="Brian Simpson">
raportöör. - Austatud juhataja! Tahaksin esiteks tänada kõiki variraportööre nende töö eest selle tegelikult üsna tehnilise raporti kallal. Komisjoni ettepanek turismistatistika kohta on andnud meile hea võimaluse vaadata läbi turismialaste statistiliste andmete kogumist käsitlev kehtiv õigusraamistik Euroopas. See on eriti asjakohane praegu, mil kõik jälgivad Euroopa turismipoliitika strateegia väljatöötamist, arvestades ELi uut pädevust selles valdkonnas. Meie turismistatistika andmebaasi ajakohastamine võib omakorda mängida olulist rolli, andes poliitikakujundajatele hea aluse eduka turismipoliitika elluviimiseks.
<P>
Nendel põhjustel pidi minu arvamus, mida toetasid meie variraportöörid, Euroopa Parlamendi seisukoha väljatöötamisel toetama kindlalt eesmärki parandada selles valdkonnas olemasoleva statistika täielikkust, asjakohasust ja võrreldavust, kooskõlastades statistikat rohkem turismisektori uute arengutega, et kajastada näiteks interneti teel tehtud broneeringute ja lühikeste reiside arvu suurenemist. Oleme kõik ühel meelel, et ELi turismi konkurentsivõime suurendamine aitab hoida alles Euroopa külastajaid. Seega on oluline, et meie kogutud statistika vastaks selle sektori muutuvale laadile, määrates kindlaks praegused ja võimalikud suundumused selles sektoris ning jälgides pakkumist ja nõudlust. Sel viisil võib kogutav statistika olla kasulik vahend turismitööstuses otsuste tegija toetamiseks.
<P>
Ühest küljest on oluline tagada ka seda, et ajakohastatud statistika oleks võimalikult täielik, andes hea ülevaate turismist kogu Euroopas, pidades seejuures teisest küljest silmas vajadust hoida vastajate koormust väikesena. Sel põhjusel soovisin saavutada lõpliku kokkuleppe ühepäeva-külastuste kohta saadud andmete kogumise vallas, mis on meil nüüd lõplikus lepingus olemas, sest ühepäeva-külastused moodustavad turismitegevusest märkimisväärse osa.
<P>
Euroopa Parlament soovis ka seda, et määrus hõlmaks selliseid andmete kogumise valdkondi, mida pole seni peetud turismistatistika puhul oluliseks, aga mis meie arvates tuleks lisada, tunnustades turismi olulist sotsiaalset, majanduslikku ja keskkonnamõju. Olin arvamusel, et andmete kogumine tööhõive ja majanduskulutuste kohta - mis on turismi nii-öelda satelliitkontod - on sel puhul eriti asjakohane, ning me nägime kõvasti vaeva, et see määrusse lisada.
<P>
Lõplik kokkulepe nõukoguga sisaldab nüüd sätet prooviuuringute läbiviimise kohta, mis võimaldab liikmesriikidel näidata turismi mõju majandusele ja tööhõivele ning mis loodetavasti aitab paremini mõista meie turismitööstuse tegelikku suurust ja väärtust. Lõplikus kokkuleppes peetakse nende prooviuuringute hõlmamist, mis näitavad turismi mõju keskkonnale, huvitava võimalusena, arvestades seda, et vajame jätkusuutlikku turismikäsitust.
<P>
Piiratud liikumisvõimega isikute jaoks turismimajutuse kättesaadavust käsitlevate andmete hõlmamine - ainus tõeline erimeelsus, mis meil nõukoguga oli - on nüüd samuti olulise teemana lisatud. Euroopa Parlamendi tungival nõudmisel andis nõukogu selles küsimuses lõpuks järele ja nõustus lisama kõnealused andmed majutusettevõtetelt kogutavate põhiandmete osana.
<P>
Lisaks kokkulepetele, milleni oleme jõudnud komisjonile volituste delegeerimise piiramise küsimuses - mille suhtes oli mul samuti mõningaid kartusi - olen väga rahul sellega, et nõukogus saavutati esimesel lugemisel kokkulepe. Loodan, et Euroopa Parlament toetab kindlalt saavutatud kokkulepet kolmapäevasel täiskogu istungi hääletusel.
<SPEAKER ID="090" NAME="Cecilia Malmström">
komisjoni liige. - Austatud juhataja! Praegusel kasinal ajal lähtub ka komisjon ratsionaalsusest.
<P>
Härra Simpson, teie kui raportöör ütlesite, et see on tehniline raport, ning see on tõesti nii, ent see on siiski oluline raport. Komisjoni ettepaneku eesmärk oli ajakohastada ja optimeerida kehtivat õigusraamistikku Euroopa turismistatistika kohta. Nii turismistatistika koostajad kui ka kasutajad on seda kohandust soovinud. Seega on lõppeesmärk esitada igakuist ja -aastast Euroopa statistikat turismi pakkumise ja nõudluse kohta, kasutades selleks ühist raamistikku.
<P>
Ettepanek on väga hästi tasakaalustatud, arvestades andmevajadusi ning vastajate ja haldajate koormust. Selle saavutamiseks on lisatud luba koguda mõningaid andmeid vabatahtlikult või kord kolme aasta järel, et lükata teatavate sätete jõustumine edasi ning jätta välja väikseimad ettevõtted.
<P>
Pärast mitteametlikke kolmepoolseid läbirääkimisi, mis peeti 12. jaanuaril 2011, ning edasisi arutelusid, nagu teie, austatud raportöör, märkisite, leppisid Euroopa Parlament ja nõukogu kokku kompromisstekstis. Eelkõige nõustus nõukogu Euroopa Parlamendi täiendava nõudmisega lisada määrusesse näitaja, mis käsitleb turismimajutuse kättesaadavust piiratud liikumisvõimega isikute jaoks.
<P>
Kõik raporti muudatusettepanekud ja kompromisstekst on komisjonile vastuvõetavad. Seepärast tahaksin tänada teid, härra Simpson, samuti variraportööre ning transpordi- ja turismikomisjoni liikmeid sisuka töö eest ettepaneku kallal. Pärast viljakat koostööd kõigi kolme institutsiooni vahel usun, et oleme nüüd saavutanud oma eesmärgi, milleks on ühise raamistiku loomine Euroopa turismistatistika süsteemseks arenguks, selle koostamiseks ja levitamiseks.
<SPEAKER ID="091" NAME="Carlo Fidanza" LANGUAGE="IT">
Austatud juhataja, lugupeetud volinik, kallid kolleegid! Tahaksin kõigepealt tänada raportööri tema pingsa töö ja sisuka poliitika kujundamise oskuse eest.
<P>
Euroopa Rahvapartei (kristlike demokraatide) fraktsioon toetab täielikult nõukoguga saavutatud kompromissi. See määrus asendab alates 1995. aastast kehtinud teksti, mis ei kajasta enam praegust olukorda mõningates olulistes küsimustes, nagu uued vajadused ja kasutajate harjumused, vajadus ajakohasemate andmete ja parema võrreldavuse järele ning statistilise raamistiku täielikkus.
<P>
Lõplik tekst sisaldab kõiki poliitilisi prioriteete, mida fraktsioon PPE läbirääkimiste ajal toetas. Eelkõige delegeeritud õigusaktide abil muudetavate määruse osade paremat määratlust; ühepäeva-külastuste määratluse kehtestamist, mida on vaja selleks, et lisada statistikasse kõik need isikud, kelle reis kestab ühe päeva, hõlmates seega ka konverentsiturismi kui sellist; kogutava statistika paremat määratlust, sealhulgas transiitreisijate kulutusi toidule ja joogile baarides ja restoranides, mis moodustavad märkimisväärse osa meie turismitööstusest. Neid prioriteete - kas või ainult vabatahtlikult - on tunnustanud nõukogu, samuti andmeid, mis näitavad kättesaadavust piiratud liikumisvõimega isikute jaoks. Raportöör on juba nõuetekohaselt märkinud, et see on parlamendi delegatsiooni jaoks põhiküsimus.
<P>
Kokkuvõtteks võib öelda, et see määrus on Euroopa uue turismistrateegia oluline osa, mida kõik Euroopa Liidu institutsioonid arutavad. See võimaldab saavutada ajakohastatud õigusraamistiku, mis on kooskõlas turu arenguga ning võimaldab selgemat ja ühtsemat arusaama turismi puudutavate andmete kogumisest ning tagab ka sektori tõhusama seire, et mõista paremini tarbijate vajadusi.
<P>
Tänan veel kord Brian Simpsonit, samuti komisjoni algatuse eest ja nõukogu suurepärase vahendustöö eest.
<SPEAKER ID="092" NAME="Silvia-Adriana Ţicău" LANGUAGE="RO">
Austatud juhataja! Tahaksin tunnustada oma kolleegi Brian Simpsonit selle raporti eest, mis käsitleb ELi määrust, millega kehtestatakse ühine raamistik Euroopa turismistatistika väljatöötamise, koostamise ja jaotamise kohta. Liikmesriikide ülesanne on koguda, koostada, töödelda ja edastada ühtset Euroopa statistikat turismi pakkumise ja nõudluse kohta. Enamik turismisektori ettevõtteid on väikesed ja keskmise suurusega ettevõtted. Nende strateegiline tähtsus ei piirdu vaid nende majandusliku väärtusega, vaid eelkõige tuleb tunnustada ka märkimisväärset potentsiaali, mida nad pakuvad töökohtade loomisel.
<P>
Tuginedes Eurostati andmetele 2007. aasta kohta, ei olnud igal kolmandal Euroopa perel võimalik lubada endale kord aastas ühenädalast puhkust. Majanduskriis on suurendanud vaesuse ohus elavate Euroopa kodanike arvu. Selle tõttu on veelgi rohkem vähenenud nende inimeste arv, kes saavad endale lubada ühenädalast puhkust igal aastal. Seepärast leian, et turismistatistika on vajalik ning ka asjakohane selle sektori sotsiaalse aspekti hindamisel. Sotsiaalturism suurendab Euroopa turistide arvu ning aitab vähendada turismi hooajalisust, tugevdada Euroopa kodakondsuse mõtet ning edendada piirkondlikku arengut. Sotsiaalturismi statistika võimaldaks komisjonil ja liikmesriikidel teha kindlaks eri sotsiaalsete rühmade konkreetsed vajadused ning kavandada sobivaid programme.
<P>
Selle määruse alusel Euroopa statistikat koostades peaksid riikide statistikaametid esitama andmeid ka rahaliste vahendite kohta, mida iga liikmesriik kasutab, eriti kui kasutatakse ELi vahendeid.
<P>
Lõpetuseks arvan, et Euroopa turismistatistika peaks hõlmama ka andmeid töötajate, nende hooajalisuse, erialase väljaõppe ja kvalifikatsiooni kohta ning teavet nende praeguste töötingimuste kohta. Turismisektor ei saa olla kvaliteetne, omamata hea koolitusega töötajaid.
<SPEAKER ID="093" NAME="Giommaria Uggias" LANGUAGE="IT">
Austatud juhataja, kallid kolleegid! Tahaksin kõigepealt tunnustada parlamendikomisjoni esimeest Brian Simpsonit komisjoni töö juhtimise ja dokumendiga tehtud töö eest ning eelkõige selle koostamise eduka lõpetamise eest - vähemalt loodan seda, sest Euroopa Demokraatide ja Liberaalide (ALDE) fraktsioon hääletab selle poolt - ja selle teksti esimesel lugemisel heakskiitmise - seega määruse eduka valmimise eest.
<P>
See ülesanne sisaldab endas tegelikult selle määruse läbivaatamist, milles kehtestatakse ühine raamistik turismistatistika kogumise kohta ja täpsemalt selle kõikide etappide kohta alates statistika töötlemisest, käsitlemisest ja edastamisest, andes optimaalseid teadmisi finantsküsimustest, mis on seotud ja kaasnevad turismiga.
<P>
Austatud juhataja! On selge, et alates 1995. aasta direktiivist, mis eelnes sellele direktiivile, on turismis täheldatud märkimisväärset kasvu ning me peame eelkõige tunnistama häid võimalusi, mida turismi majanduslik süsteem Euroopa majandusele tervikuna lähitulevikus pakub.
<P>
Töötasin toimiku kallal fraktsiooni ALDE variraportöörina ning, nagu ennist ütlesin, kavatseme selle poolt hääletada. Arvan, et Simpsoni raport osutub eriti hästi vastuvõetuks tänu turismi satelliitkontode mõistele, eelkõige prooviprojektide vastuvõtmisele, mis võimaldavad hinnata eri majandussektorite majanduslikku mõju ehk aspekte, mis on seotud ühepäeva-külastustega, iga viie aasta tagant koostatavale hindamisaruandele ning võimalusele või tegelikult vajadusele hinnata viieaastases aruandes statistika mõju.
<P>
Kokkuvõtteks ütlen, et see on osa uuest vastutusest, mis tuleneb Lissaboni lepingust, ning arvan, et seekord hakkame täitma Euroopa Parlamendi kohustusi tulemuslikult ning teeme seda ka järgmise dokumendiga töötades, mis peagi siia istungisaali jõuab.
<SPEAKER ID="094" NAME="Nikolaos Salavrakos" LANGUAGE="EL">
Austatud juhataja! On üldteada, et Euroopa Liit on maailma turismisihtkohtade seas esikohal. Turism moodustab 4% ELi SKPst, selles sektoris tegutseb kaks miljonit ettevõtet ning see annab tööd ligikaudu kaheksale miljonile inimesele.
<P>
Brian Simpsoni raport komisjoni ettepaneku kohta võtta vastu direktiiv, millega muudetakse Euroopa turismistatistika õiguslikku alust, on iseenesest oluline ning on esitatud turismi tuleviku jaoks väga olulisel ajal, arvestades seda, et majanduskriis ja hiljutised sõjalised operatsioonid Vahemere piirkonnas kujutavad ohtu turismile ning loovad samal ajal tingimused selleks, et suunata turism turvalistesse sihtkohtadesse Euroopas.
<P>
Kutsume komisjoni üles lisaks statistika korrastamisele kaasama kõik meetmed, mis puudutavad turismi ja paljusid turismiga seotud sektoreid, et saaksime lõpuks turismitooteid ajakohastada. Kreekas on turism üks majanduse alustalasid, moodustades 7% SKPst ja andes tööd 700 000 inimesele.
<SPEAKER ID="095" NAME="Jim Higgins" AFFILIATION="PPE">
Austatud juhataja! Selleks et teha õigeid otsuseid mis tahes tööstusharus, peame olema võimalikult hästi varustatud teabe ja statistikaga ning tagama, et piirkonnad kulutavad oma raha asjakohaselt, arendades niivõrd suure potentsiaaliga toodet.
<P>
Avaldan selle raporti üle heameelt. Statistika on äärmiselt oluline. Ent see on kasutu, kui me ei saa seda võrrelda, ning Brian Simpsoni raport aitab märkimisväärselt kaasa sellele, et tagada praegu kogutavate andmete kogumine ka edaspidi, andmete hea kättesaadavus ning lihtne kasutamine tööstusharu enda hüvanguks.
<P>
Avaldan heameelt Brian Simpsoni tehtud töö üle ning, nagu ta ütles, on tal parlamendikomisjoni ühehäälne toetus ning mitu komisjoniliiget on praegu siin. Lisaks jagan tema muret delegeeritud õigusaktide arvu pärast, mida komisjon soovib. Näeksin palju meelsamini seda, et selle raamistiku alustalade muudatused otsustatakse seadusandliku tavamenetluse alusel. Oleme Euroopa Parlamendi liikmed eri liikmesriikidest, me hoiame kätt pulsil, me teame täpselt, milline on olukord meie liikmesriigis ning, soovimata komisjoni mingil juhul solvata, ütleksin, et meie oleme need, kes lõppkokkuvõttes teavad, millega on tegemist ja milline on selle potentsiaal.
<P>
Kuni 2004. aastani kuulusid parlamendis piirkondlik areng, transport ja turism ühe komisjoni alla. 2004. aastal jaotati need valdkonnad komisjonide vahel ning nüüd on meil transpordi- ja turismivaldkond ühe ja piirkondliku arengu valdkond teise komisjoni all.
<P>
Mis puutub transporti ja turismi, siis turism on endiselt valdavalt vaeslapse osas. See on tohutu potentsiaaliga valdkond, mis võib areneda veelgi enam, kui me arvame. Meie kolleegi mainis 4% SKPst. Ent kui sellele mõelda, siis võib täheldada näiteks seda, et Euroopa on number üks sihtkoht maailmas. Selle turistide arv moodustas 2008. aastal kogu maailma turistidest 40%. Turismindus pakub igal aastal 9,7 miljonit töökohta.
<P>
Seega räägime siinkohal eri riikide ja kultuuride mosaiigist, millel on väga suur potentsiaal. Oleme vaid varba vette kastnud ja alles alustanud selle potentsiaali kasutamist ning peame siit edasi liikuma. Pealegi, kui soovime edasi liikuda ja turismi arendada, siis vajame sellist raportit, mille Brian Simpson on koostanud, ning peame selle kallal töötama.
<SPEAKER ID="096" NAME="Inés Ayala Sender" AFFILIATION="S&amp;D">
(ES) Austatud juhataja! Tahaksin siiralt tänada sõna võtnud Brian Simpsonit kokkuleppe eest, mille ta on saavutanud niivõrd tehnilises valdkonnas nagu turismistatistika, olles igal sammul võidelnud.
<P>
Ent, austatud juhataja, see on sektor, mille puhul me kõneleme rohkem kui kahest miljonist äriühingust, millest paljud on muidugi väikesed ja keskmise suurusega ettevõtted, kus on peaaegu 10 miljonit töökohta; sektorist, mis on väga tööjõumahukas ja milles on inimressurss ja selle kvaliteet väga tähtsad; sektorist, mis moodustab 5% Euroopa Liidu sisemajanduse koguproduktist.
<P>
Me kõneleme tõepoolest ühest kõige olulisemast sektorist Euroopa majanduses, arvestades, et Euroopa Liit on ka kõige tähtsam turismisihtkoht maailmas. Lühidalt võiks öelda, et ELil on juhtpositsioon, mis on kuni viimase ajani jäänud liiga palju turu eripära ja olemasolevate asjaolude mõjutada ning sellega kaasneb suur ebavõrdsus ja raiskamine.
<P>
Lissaboni lepinguga on meile lõpuks tagatud just see õiguslik alus, mida vajasime uue turismipoliitika jaoks Euroopa Liidus ja mida Euroopa Parlament on soovinud mitme katse- ja ettevalmistava projekti kaudu.
<P>
Möödunud aasta komisjoni teatises sätestati uued eesmärgid nende volituste jaoks ning vajadus tugevdada turismisektorit parema liikmesriikidega kooskõlastamise ja vastastikuse täiendavuse kaudu.
<P>
Selles märgiti, et vajasime paremaid, võrreldavaid, kõikehõlmavaid, ajakohaseid ja usaldusväärseid andmeid selle saavutamiseks, ning just seetõttu on Brian Simpsoni raportis sätestatud need uued suunised ja nõuded. Raportis laiendatakse kriteeriume, millega määratletakse turismi mitmekesisus ja mitte ainult puhkusereisid, vaid ka sotsiaalturism jne. Selles rõhutatakse vajadust pöörata rohkem tähelepanu piiratud liikumisvõimega isikute juurdepääsule, selles on kajastatud keskkonnategur, see annab võimaluse võtta arvesse turismi satelliitkontosid, et saada usaldusväärsem majanduslik ülevaade. Selles on ühendatud ka uued aspektid ja kriteeriumid, näiteks lühireisid ja restoranimajandusega seotud andmed, mis on väga olulised Hispaania-taolise turismile suunatud riigi jaoks.
<P>
Kõik need uued andmed aitavad saada parema ülevaate sellest sektorist, milles on niivõrd palju töökohti, mida me vajame. Need uued andmed tähendavad, et meil on parem positsioon, et ajakohastada seda ja käsitleda selle sektori edasisi proovikive, mis peavad moodustama Euroopa 2020. aasta mitme eesmärgi aluse, arvestades eelkõige ulatuslikku töökohtade loomist, mis peaksid olema kvaliteetsed.
<SPEAKER ID="097" NAME="Juhataja">
Suur tänu! Annan nüüd sõna Gesine Meissnerile. Teil on aega üks minut.
<SPEAKER ID="098" NAME="Gesine Meissner" AFFILIATION="ALDE">
(DE) Austatud juhataja! Avaldan kõigepealt siirast tänu Brian Simpsonile. Me teame transpordi- ja turismikomisjonis, et kui meie esimees koostab raporti, siis meil pole tegelikult sellele mingeid vastuväiteid. Ta võtab alati arvesse mitmeid asju ning ainus, mida võime teha, on Brianit kiita ja seda raportit toetada.
<P>
Praegu on mitmel korral öeldud, et see on tehniline raport. See kõlab nii tüütult. Mina ei pea seda sugugi tüütuks. Ehkki see on tehniline, kirjeldatakse selles turismi, mis on tegelikult meie jaoks väga oluline majanduslik eesmärk Euroopas. Juba märgiti, et kogu maailma elanikest reisib 40% Euroopasse. Seega on Euroopa oluline turismipiirkond ning seepärast on muidugi väga tähtis teada, miks need inimesed reisivad Euroopasse.
<P>
Kui me soovime nüüd Lissaboni lepingu alusel oma uue pädevuse raames töötada välja uut Euroopa raamistikku, siis peame olema andmetega tuttavad ning suutma neid andmeid ka ühtselt vahetada. See on selle raporti eesmärk ning see näitab ka uusi arengujooni näiteks ühepäeva-külastuste või jalgrattaturismi puhul.
<P>
Soovime lisada ka oma tööstuspärandi.
<P>
Seda kõike tuleb tulevikus arvestada, nii et me teame tegelikult, kuidas oma eesmärgid kindlaks määrata. Seepärast tänan teid väga - see on hea raport ning usun, et saame seda toetada.
<SPEAKER ID="099" NAME="Georges Bach" AFFILIATION="PPE">
(FR) Lugupeetud juhataja ja volinik! Ma arvan, et me kõik oleme turismi olulisuse suhtes ühel meelel. Sellel on väga tähtis roll Euroopas mitte ainult kodanike, vaid ka väikeste ja keskmise suurusega ettevõtete jaoks.
<P>
Statistilised andmed on määrava tähtsusega. Vaid usaldusväärse ja täieliku andmebaasi loomisega suudame kujundada poliitikat, mis võimaldab kasutada täielikult turismi potentsiaali. Avaldan tunnustust raportöörile tema töö eest ning minu kolleeg Carlo Fidanza esitas just Euroopa Rahvapartei (kristlike demokraatide) fraktsiooni seisukoha.
<P>
Mina omalt poolt tahaksin tõstatada vaid kolm suhteliselt üldist küsimust. Esiteks leian, et me peame tegelikult kasutama uusi poliitilisi vahendeid, mille on võimaldanud meile alusleping, ning looma lisandväärtust liikmesriikide jaoks.
<P>
Minu teine mõte on see, et kuna erinevad ELi finantsvahendid on üha suurema surve all praegu ja ka edaspidi, siis on väga oluline võrrelda eri liikmesriikide tulemusi ning valida parimad tavad, saavutades seega teatava ühtluse, millest saavad kõik kasu.
<P>
Kolmandaks ja viimasena märgin, et me peame töötama välja turismi satelliitkontod, mida on Kanadas kasutatud aastaid. See võimaldaks meil veelgi tõhusamalt määrata kindlaks tagajärjed majandusele, töökohtadele, keskkonnale jne ning seega lahendada mitu küsimust kõigis turismiga seotud poliitikavaldkondades.
<SPEAKER ID="100" NAME="Rareş-Lucian Niculescu" AFFILIATION="PPE">
(RO) Austatud juhataja! Minu arvates on kahetsusväärne, et puudub igasugune ametlik statistika maapiirkondade ja põllumajandusturismi kohta ning et ainsad saadaolevad andmed põhinevad hinnangutel. Selles olukorras avaldan heameelt Euroopa Komisjoni kavandatud meetmete üle, mille eesmärk on suurendada turismi sotsiaal-majanduslikku teadmistebaasi. Samuti soovin rõhutada komisjoni väljapakutud info- ja kommunikatsioonitehnoloogia ja turismi platvormi tähtsust. Siiski leian, et tuleb rohkem pingutada, et varustada maapiirkondi uusima IT-infrastruktuuriga, pakkudes näiteks lairiba-internetti.
<P>
Üle 500 000 majutusasutuse osaleb maapiirkondade ja põllumajandusturismis, pakkudes enam kui kuut miljonit voodikohta. Mõlemad sektorid on viimastel aastatel kasvanud aastas keskmiselt 10-15%, aidates seega ulatuslikult kaasa elukvaliteedi parandamisele maapiirkondades ning maapiirkondade mitmekesistamisele.
<SPEAKER ID="101" NAME="Jörg Leichtfried" AFFILIATION="S&amp;D">
Austatud juhataja! Austusest raportööri vastu üritan kõnelda inglise keeles ja loodan, et see on piisavalt hea.
<P>
Turismile mõeldes on väga oluline, et me tunnistame, milline tohutu majandustegur turism Euroopa Liidus juba on. Lisaks on see tähtis tegur töökeskkonna seisukohalt ning eriti väikeste ja keskmise suurusega ettevõtete puhul, kellest paljud tegutsevad turismi valdkonnas.
<P>
Me peame ka tunnistama, et turismil pole mitte üksnes positiivseid väärtusi, vaid et see põhjustab ka probleeme - muresid, mis on seotud transpordi, ülerahvastatud randadega jne. Nende küsimuste lahendamiseks vajame head statistikat ja põhjalikke andmeid. See raport aitab meid selles suhtes. See on väga hea raport ning kõik peaksid seda toetama.
<SPEAKER ID="102" NAME="Inés Ayala Sender" AFFILIATION="S&amp;D">
(ES) Austatud juhataja! Soovisin vaid Jörg Leichtfriedi öeldule pisut vastu vaielda, et arutelu veidi elavdada.
<P>
Saan aru Jörg Leichtfriedist, kui ta ütleb, et turism põhjustab transpordiprobleeme. Tegelikult arvan, et transport edendab ja parandab turismi ning et seepärast peaksime just nüüd, mil vaatame läbi üleeuroopalisi transpordivõrke, seda väga palju silmas pidama, sest on tõendatud, et parem, sujuvamalt toimiv, suurema võimsuse ja väiksema keskkonnamõjuga transport on turismisektori jaoks määrav.
<P>
Seepärast loodan, et edaspidi parandavad üleeuroopaliste võrkude rahastamine ning sellest saadud andmed ka turismisektori suutlikkust Euroopas.
<SPEAKER ID="103" NAME="Andreas Mölzer" AFFILIATION="NI">
(DE) Austatud juhataja! Oleks tore, kui küsimustele, mis puudutavad turismisihtkoha edukust - teisisõnu seda, miks ühte sihtkohta soovitakse minna, samal ajal kui teises külastajate arv väheneb -, saaks vastata informatiivse statistika põhjal. Ent see on soov, mis ilmselt ei täitu. Liiga palju ebakindlaid tegureid, näiteks teatavad ilmastikutingimused, muudavad turismi prognoosimise õnnemänguks.
<P>
Pole võimalik isegi kindlalt öelda, kas uute lennuliinide avamine suurendab ööbima jäävate reisijate arvu või tulenevad uued lennuliinid vastupidi reisijatepoolse nõudluse suurenemisest. Ent turismialaste andmete piiratud kättesaadavus ja võrreldavus on probleem ka linnaplaneerimise vaatevinklist. Seejuures, kui on oodata külastajate arvu võimalikku suurenemist, on oluline korraldada see nii, et vältida negatiivset mõju kohalikule elanikkonnale.
<P>
Paindlik tööaeg ja ohutus mõjutavad turismi sama palju kui sotsiaalsed muutused. Ent otsustavad tegurid on lõppkokkuvõttes ilmselt üleilmne majandus ja võib-olla nafta hind. Isegi parim Euroopa turismistatistika ei suuda seda eriti muuta.
<SPEAKER ID="104" NAME="Elena Băsescu" AFFILIATION="PPE">
(RO) Austatud juhataja! Brian Simpsoni raport on oluline verstapost, mis puudutab Euroopa turismistatistika raamistikku. Arvestades turismi suurt potentsiaali, edendab see järelikult tööhõivet ja majanduskasvu. Andmete töötlemise tõhusust ja esitatud statistika võrreldavust tuleb parandada.
<P>
Eesmärgiga tulla toime turismisektori üleilmses konkurentsis, on Rumeenia töötanud enda jaoks välja asjatundliku strateegia, mis tõstab riigi teiste turismi sihtkohtade seas maailmas esile. Strateegia põhineb Rumeenia kaubamärgina kujutamisel - see on põhimõte, mida me kasutame, et tutvustada tulevastele turistidele oma algupärandit ja imekaunist maastikku.
<P>
Tahaksin rõhutada, et turismi arendamine võib aidata vähendada ka ebavõrdsust Kagu-Euroopa piirkonnas. Seepärast peab tähelepanu keskmes olema mitmekesisus.
<SPEAKER ID="105" NAME="Janusz Władysław Zemke" AFFILIATION="S&amp;D">
(PL) Austatud juhataja! Tahaksin märkida, et kahjuks tunneb Euroopa Parlament väga harva muret turismiga seotud küsimuste pärast. Lähemal vaatlusel võib väita, et transpordi- ja turismikomisjoni tööajast kulub 95% transpordile ja 5% turismile. Ehkki ma toetan täielikult Brian Simpsoni raportit, on mul üks palve: kui me soovime arutada statistikat, siis on väga oluline võrrelda asju, mida saab võrrelda. Meie töö järgmine etapp peaks olema võtta vastu standardid eri valdkondades, näiteks hotellide kohta. Kui hotellil on kaks, kolm või neli tärni, siis peab see olema väga selgelt sõnastatud.
<SPEAKER ID="106" NAME="Cecilia Malmström">
komisjoni liige. - Austatud juhataja! Kas võin öelda Brian Simpsonile, et väga tehnilise raporti teemal sõna võtnute arv näitab, kui olulist tööd ta on teinud ja kui tähtis see teema on.
<P>
Hoolimata tehnilisest laadist peame kindlasti läbi vaatama selle määruse, mis on väga tähtis. Samuti on võimalik koostada tugev analüüsil põhinev raamistik, nii et saame teha teadlikke poliitilisi otsuseid turismi kõikide tahkude kohta, mida on täna siin nimetatud, ja veel paljudes küsimustes. Turismi arenedes peame muidugi ka statistikat ajakohastama.
<P>
Kolm institutsiooni on esitanud koos ettepaneku, mis ühelt poolt tasakaalustab vajadust teabe järele, aga teiselt poolt jälgib ka vastajate koormust. Tahaksin tunnustada Brian Simpsonit raporti eest ja tänada Euroopa Parlamenti selle arutelu eest.
<SPEAKER ID="107" NAME="Brian Simpson">
raportöör. - Austatud juhataja! Kuulasin huviga parlamendiliikmete sõnavõtte. Tahan eelkõige peatuda küsimusel, mis tõstatati selle kohta, et ehkki see on transpordi- ja turismikomisjoni pädevuses, puudutab ainult viis protsenti meie töökoormusest turismisektorit. See on mõnes mõttes tõsi, aga see pole nii seetõttu, et Euroopa Parlament ei sooviks teha rohkem turismisektori vallas: see tuleneb sellest, et nõukogu ja liikmesriigid ei lase meil turismisektori vallas rohkem midagi teha. Seega, kui sellega seoses süüdistusi esitada, siis peaks need esitama otse ja mööndusteta nõukogule.
<P>
Selle raportiga on meil raamistik, mis tagab meile andmed, mida on vaja selleks, et aidata praktikutel - selles valdkonnas tegutsevatel isikutel - kavandada ja arendada turismitooteid Euroopa Liidus. Meil on väga mitmekesine turismitööstus - alates kaunitest looduslikest aladest kuni päikseliste randade ning rikkaliku tööstus- ja kultuuripärandini - ning parlamendiliikmed teavad, kui oluline on tööstuspärand minu jaoks.
<P>
Euroopal on oma külalistele palju pakkuda, ükskõik kas nad on saabuvad väljastpoolt või Euroopa Liidust. Ma arvan, et võttes selle raporti kokku, annab see meile võimaluse kavandamiseks, et töötada välja suurepärane toode inimestele, kes tulevad siia oma vaba aega nautima.
<P>
Tänan kõiki kolleege ja komisjoni nende raske töö ja lahkete sõnade eest. Selline koostöö teeb raportööri elu palju lihtsamaks. Ma pole kindel, kas see on veatu: see sõna ei seostu tavaliselt minuga, aga ma aktsepteerin seda. Võin teile kinnitada, et transpordi- ja turismikomisjoni esimehena ootan selle küsimuse väga edukat sulgemist.
<SPEAKER ID="108" NAME="Jörg Leichtfried" AFFILIATION="S&amp;D">
(DE) Austatud juhataja! Ma ei ole kindel, millise kodukorra punkti alusel ma peaksin praegu sõna võtma. Varasemas arutelus kurtsin selle üle, et nõukogu ei viibi kohal. Ent me ei tohiks ainult kaevata, vaid rääkida ka siis, kui midagi on hästi. Tahtsin vaid tõsta esile seda, kuidas volinik on täna käitunud, ning seda, et tema sõnavõtud on olnud lühidad, sisutihedad ja pädevad - paljud tema kolleegid võiksid võtta temast eeskuju, kuidas siin Euroopa Parlamendis käituda.
<SPEAKER ID="109" NAME="Juhataja">
Arutelu on lõppenud.
<P>
Hääletus toimub kolmapäeval, 6. aprillil 2011.
<P>
Kirjalikud avaldused (kodukorra artikkel 149)
<SPEAKER ID="110" NAME="Sergio Berlato" LANGUAGE="IT">
Turism on ELis tähtis majandustegevuse haru, millel on suur potentsiaal tööhõive ja majanduskasvu parandamisel. Oma ligikaudu 1,8 miljoni väikese ja keskmise suurusega ettevõttega annab Euroopa turismitööstus hinnanguliselt enam kui 5% ELi SKPst Praegust turismistatistika süsteemi reguleeritakse direktiiviga 95/57/EÜ, mis käsitleb statistiliste andmete kogumist selles sektoris. Leian, et seda statistikat ei kasutata ainult konkreetselt turismipoliitika jälgimiseks, vaid sellel võib olla oma osa ka regionaalpoliitika ja jätkusuutliku arengu laiemas kontekstis. Viimastel aastakümnetel on see sektor seisnud silmitsi suurte probleemidega, nagu kasvav rahvusvaheline konkurents, demograafiline areng, keskkonnapiirangud, turismireiside hooajalisus ning uue info- ja kommunikatsioonitehnoloogia üha sagenev kasutamine tarbijate poolt. Tunnistades statistika tähtsat rolli tõhusama turismipoliitika arendamisel Euroopa, riigi, piirkondlikul ja kohalikul tasandil, arvan, et üldeesmärk peaks olema tugevdada ELi turismisektorit liidu tasandil kooskõlastatud tegevuse kaudu, et täiendada eri liikmesriikide pingutusi.
<SPEAKER ID="111" NAME="Vilija Blinkevičiūt" AFFILIATION="S&amp;D">
kirjalikult. - (LT) Euroopa turismisektor oli hiljuti keerulises majanduslikus olukorras ning seda süvendas Islandi vulkaanipurse möödunud aastal, sest lennuliikluse katkestus vulkaanilise tuha pilvede tõttu mõjutas väga palju reisimist Euroopas, tekitades märkimisväärseid katkestusi lennuettevõtete, reisibüroode ja reisikorraldajate töös ja ka turistide endi jaoks. Seepärast on väga oluline täiendada ja määrata kindlaks uus poliitiline raamistik turismi jaoks Euroopas. Pealegi on selles sektoris aina suuremad raskused ja uued takistused, nagu konkurents, demograafiline areng, kliimamuutus ja keskkonnapiirangud ning turismireiside hooajalisus, millega tuleb tegeleda nii Euroopa Liidu kui ka liikmesriigi tasandil. Oluline on juhtida tähelepanu asjaolule, et turism on peamine majandustegevus, millel on laias laastus hea mõju majanduskasvule ja tööhõivele Euroopas. Seega on vaja ajakohastada ja optimeerida õigusraamistiku Euroopa turismistatistika kohta ning me peaksime tugevdama ELi turismisektorit kindlate ettepanekute ja algatuste kaudu, mis täiendaksid liikmesriikide programme. Turism on ka aina olulisem tegur Euroopa kodanike elus, kellest üha enam reisivad kas vaba aja veetmise või töö eesmärgil. Lisaks sellele puudutab see sektor kultuuri- ja looduspärandit ning traditsioone ja kaasaja kultuuri Euroopa Liidus. Järelikult on oluline kindlaks määrata uus tegevusraamistik, et suurendada selle sektori konkurentsivõimet ja jätkusuutliku kasvu võimet.
<SPEAKER ID="111" NAME="Ian Hudghton" AFFILIATION="Verts/ALE">
kirjalikult. - See on asjakohane, et me hääletame turismi käsitleva raporti üle 6. aprillil, mil tähistatakse tartani päeva. Tartani päeval tähistatakse Šotimaal seda, et meie diasporaa ulatub Põhja-Ameerikasse ning julgustab meie Põhja-Ameerika sõpru meile külla tulema. See langeb kokku Šotimaa iseseisvusdeklaratsiooni ehk Arbroathi deklaratsiooni allkirjastamise aastapäevaga. See sajandeid vana dokument võtab hästi kokku põhimõtted, millest juhindun siinkohal kogu oma töös: "Me ei võitle tegelikult ei aupaiste, rikkuse ega au nimel, vaid vabaduse nimel - üksnes vabaduse nimel, mida ükski aus mees elu sees ise ära ei annaks”.
<SPEAKER ID="112" NAME="Petru Constantin Luhan" LANGUAGE="RO">
Praegu kõneldakse aina enam ELi üleilmse konkurentsivõime suurendamisest. Turism on üks kõige olulisemaid sotsiaal-majanduslikke tegevusi, luues ligikaudu 5% Euroopa Liidu SKPst. Jätkusuutliku, vastutustundliku ja kvaliteetse turismisektori tagamiseks on hädavajalik ajakohastada ja parandada Euroopa statistika õigusraamistikku selles valdkonnas. Kui me parandame statistiliste aruannete kvaliteeti, mis põhinevad usaldusväärsetel, võrreldavatel andmetel, siis saame kasu tugevast alusest, millest lähtutakse otsuste tegemisel ELi rahanduspoliitika ja dokumentide kavandamise kohta.
<P>
Arvan, et peame andma endast parima, et püsida turismisihtkohtade seas maailmas esikohal. Selle saavutamiseks peame maksimaalselt kasutama iga võimalikku rahastamisallikat. Seoses sellega kutsun Euroopa täidesaatvat võimu üles töötama välja ja võtma kasutusele dokumendid ja programmid, mis tagavad ELi toetuse, mis on konkreetselt töötatud välja turismi arendamiseks Euroopas kooskõlas Euroopa 2020. aasta strateegiaga.
<SPEAKER ID="113" NAME="Bogdan Kazimierz Marcinkiewicz" AFFILIATION="PPE">
kirjalikult. - (PL) Arvan, et turismistatistika kogumise praegune süsteem ei ole kooskõlas uute nõudmistega, mida me peame täitma, ega kiirelt areneva turismiteenuste turuga ega asjaoluga, et turistide harjumused muutuvad. Seepärast on õige, et raportis tuleks võtta arvesse selliseid tegureid nagu lühipeatused või interneti kasutamine reiside broneerimiseks. Õigusraamistiku ajakohastamine ja optimeerimine statistiliste andmete kogumise eesmärgil turismi valdkonnas ELis on seoses sellega tõeliselt oluline. Turismialane statistika ning sotsiaalsed ja majandusnäitajad iseloomustavad turismi mõju Euroopa majanduse praegusele olukorrale. Samuti on oluline teha ettepanek lisada säte, millega kehtestatakse kohustus koguda andmeid turismiinfrastruktuuri kättesaadavuse kohta piiratud liikumisvõimega isikutele.
<SPEAKER ID="114" NAME="Bogusław Sonik" LANGUAGE="PL">
Keskkonna-, rahvatervise ja toiduohutuse komisjoni aseesimehena tahaksin rõhutada turismisektori olulisust Euroopa majandusliku, sotsiaalse ja kultuurilise arengu jaoks. Euroopa statistika selles vallas ning keskkonnakaitsest hoolimine võivad omada põhirolli Euroopa strateegia kavandamisel selles valdkonnas. Usaldusväärsed andmed, mida on nõuetekohaselt töödeldud, on olulised, et kavandada tegevusraamistik nii, et saavutatakse suurim kasum ja tullakse toime keskkonnaohtudega. Usun, et üks küsimus, millele peaksime keskenduma, on andmete kogumine põllumajandusturismi ja ökoturismi arengu ja praeguse olukorra kohta. Üleeuroopaline heade tavade vahetamine on samuti selle ainulaadse sektori kiire arengu jaoks oluline. Selleks et vastata meie ootustele, vajavad Euroopa otsustajad ja ettevõtjad ajakohaseid ja usaldusväärseid andmeid, mille puhul võetakse arvesse tehnoloogilisi muudatusi ja uusi suundumusi tarbijate käitumises. Tuleb märkida, et Lissaboni lepinguga anti Euroopa Parlamendile uued volitused eesmärgiga tugevdada meetmeid selles valdkonnas. Selle tulemusena on Euroopa Parlamendil sõnaõigus seda sektorit reguleerivate õigusnormide läbivaatamisel. Loodan, et see aitab tagada, et töö jätkusuutliku turismistrateegiaga edeneb hästi.
<SPEAKER ID="115" NAME="Dominique Vlasto" LANGUAGE="FR">
Lissaboni lepingu jõustumise järel on turism muutunud ühenduse eraldiseisvaks vastutusalaks ning me peame seepärast seda küsimust reguleerima. Kõnealune ettepanek võtta vastu määruse võimaldab meil ajakohastada töövahendeid, et parandada nähtavust ning suurendada Euroopa kui suurepärase turismisihtkoha ligitõmbavust. Arendades turismi töö või vaba aja veetmise eesmärgil aitame elavdada ja toetada majanduskasvu ning luua töökohti. Seega loome usaldusväärsed ja tõhusad andmebaasid, mida saavad kasutada avaliku sektori asutused ja turismisektori töötajad, mis võimaldab meil kohandada turismiteenuseid turistide ootustele ajal, mil tarbimisharjumused on muutunud ja täienenud ning mil konkurents aina tugevneb selles majanduslikult atraktiivses ja töökohti loovas majandusharus. See annab meile täpset ja väärtuslikku teavet aruteludeks, mida kavatseme pidada, ning suuniste jaoks, mille kehtestame Euroopa turismipoliitika kohta. Neil põhjustel toetasin seda ettepanekut. Tänan.
