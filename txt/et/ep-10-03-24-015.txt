<CHAPTER ID="015">
Üheminutilised sõnavõtud poliitiliselt olulistel teemadel
<SPEAKER ID="165" NAME="Juhataja">
Järgmine päevakorrapunkt on üheminutilised sõnavõtud vastavalt kodukorra artiklile 150.
<P>
Kodukorra artiklis 150 on sätestatud, et võime kulutada sellele päevakorrapunktile maksimaalselt 30 minutit. Saime üle 74 sõnavõtutaotluse. On selge, et neid kõiki on võimatu rahuldada. 30 minutit ja 74 sõnavõtjat, kellest igaühel on aega üks minut, on teostamatu.
<P>
Seepärast valisime esmakordselt eelnevalt välja parlamendiliikmed, kellele antakse sõnavõtuaega. Kasutasime selleks selgeid kriteeriume. Nimelt saavad nüüd võimaluse korral sõna need, kes taotlesid sõnavõtuaega teiste arutelude üheminutiliste sõnavõttude ajal, kuid ei saanud võimalust rääkida. Need, kes juba teiste arutelude ajal sõna võtsid, ei saa seda nüüd teha.
<P>
Kõiki, kellele sõnavõtuaega ei antud, teavitati eelnevalt e-posti teel. Seepärast ei pea nad siin tulutult oma sõnavõtuaega ootama. Loodan, et saate sellest aru. See oli ainus võimalus, kuidas arutelu korra kohaselt jätkata.
<P>
Need, kellele sõnavõtuaeg anti, võivad nüüd alustada.
<SPEAKER ID="166" NAME="Alf Svensson" AFFILIATION="PPE">
(SV) Lugupeetud juhataja! 11. aprillil kavatseb Sudaan valida presidendi ja parlamendi ning piirkondlikud assambleed. Need on 24 aasta jooksul Sudaanis esimesed valimised ja me jälgime riigis toimuvat arengut suure huviga.
<P>
Haagi rahvusvaheline kriminaalkohus on väljastanud määruse, et vahistada inimsusevastaste kuritegude eest Sudaani president Omar Hassan Ahmad al-Bashir, kes asus võimule riigipöördega. Me kõik teame, kui palju on Sudaan tema vägivaldse võimu all kannatanud. Vaid käesoleva aasta mõne esimese kuu jooksul tapeti Lõuna-Sudaanis veidi vähem kui 400 inimest. On keeruline öelda, kui vabad need valimised tulevad. Esmaspäeval ähvardas al-Bashir rahvusvahelised valimiste vaatlejad maalt välja kihutada. Ta ütles, et kui nad sekkuvad Sudaani asjadesse, raiub ta neil sõrmed otsast.
<P>
Me teame, et Sudaan vajab abi. Eelmisel pühapäeval Kairos toimunud rahvusvahelise doonorriikide konverentsil ütles Egiptuse esindaja, et maailma riigid peavad leidma veidi üle 1,4 miljardi euro Sudaani Darfuri piirkonna ülesehitamiseks. Loodan, et valimised Sudaanis loovad tingimused ...
<P>
(Juhataja katkestas kõneleja.)
<SPEAKER ID="167" NAME="Zigmantas Balčytis" AFFILIATION="S&amp;D">
(LT) Hiljuti on palju räägitud ELi majanduse taastamisest, kuid enamikus liikmesriikidest ei ole kriis veel lõppenud. Avalikkuse ees piirduvad arutelud kriisi üle riigieelarve olukorraga, kuigi kiiresti kasvav tööpuudus mõnes Euroopa Liidu idapoolses liikmesriigis on jõudnud juba kriitilise piirini. On veider kuulda ELi ja Euroopa Parlamendi kõrgeid ametnikke kiitmas mõnda valitsust suurepärase töö eest, kui igal kuul kasvab nendes riikides töötute arv katastroofilise kiirusega. Sotsiaaltagatisi vähendatakse ja kasvab ka allpool vaesuse piiri elavate inimeste arv. Nendes riikides on elanikel väga raske mõista, kas Euroopa Liit viib ellu vaesuse vähendamise poliitikat või tegelikult suurendab vaesust sotsiaalsfääris. Minu arvates ei tohiks kiita valitsusi, kes ei ole suutnud lahendada tööpuuduse stabiliseerimise probleemi. Euroopa Komisjon peaks võtma suurema vastutuse ja teostama vastutustundlikult järelevalvet liikmesriikide valitsuste kriisohjamise kavade elluviimise üle, eriti sotsiaalreformide valdkonnas. Samuti peaks ta hindama niisuguste reformide mõju elanikele.
<SPEAKER ID="168" NAME="Sonia Alfano" AFFILIATION="ALDE">
(IT) Lugupeetud juhataja, austatud parlamendiliikmed! 16 mitmesugustes kuritegudes süüdi mõistetud inimest on valitud Itaalia parlamenti ja viimastel Euroopa Parlamendi valimistel saatis Itaalia Euroopa Parlamenti kolm parlamendiliiget, kes on lõpliku kohtuotsusega süüdi mõistetud.
<P>
Euroopas puudub seadus, mis keelaks lõpliku kohtuotsusega süüdi mõistetud või edasisi kohtumenetlusi ootavatel isikutel valimistel kandideerida. Kõik jäetakse liikmesriikide otsustada. Itaalia kodanikud on pakkunud välja nn parlamendi puhastamise programmi. Seetõttu kutsume õiguskomisjoni üles muutma Euroopa Parlamendi esindajate valimist otsestel üldistel valimistel käsitlevat akti, lisades sellesse tingimuse, et Euroopa Parlamendi valimistel kandideerimiseks ei tohi isik olla kuriteos süüdi mõistetud, pidades sealhulgas silmas ka otsuseid, mis ei ole lõplikud.
<P>
Eelmise Euroopa Parlamendi koosseisu õiguskomisjoni esimees Jo Leinen võttis kohustuseks seda teha, kuid kõik jäeti tema ametipärija Carlo Casini hooleks. Viimane oli aga juba kinnitanud, et õiguskomisjon ei jätka kõnealuse teemaga.
<P>
Rõhutame, et see mitte üksnes ei kuulu õiguskomisjoni pädevusse, vaid Euroopa Liidu toimimise lepingu artiklis 223 (endine artikkel 190) on sätestatud, et Euroopa Parlament peaks rakendama ühtset valimismenetlust kogu Euroopa Liidus.
<SPEAKER ID="169" NAME="Catherine Grèze" AFFILIATION="Verts/ALE">
(FR) Lugupeetud juhataja! Tsiviillennundusamet on klassifitseerinud Hondarribia lennujaama üheks kõige ohtlikumaks riigis. Selle maandumis- ja hoovõturajad asuvad Hendaia ja Iruni linna keskuste kohal, samuti rikutakse Prantsusmaa ja Hispaania vahelise lepingu tingimusi, milles on sätestatud lubatud lendude arv. Kavandatakse hoopis lennujaama laiendamist, hoolimata jõeäärsete elanike ja mõlema riigi valitud esindajate nõuannetest, kes on vastu juba praeguse liiklustaseme säilitamisele.
<P>
Kas Euroopa Komisjon kiidab heaks Ramsari konventsiooniga hõlmatud ja Natura 2000 ala, Chingoudy lahe looduskaitse all olevate piirkondade hävitamise, mille taastamist ta ise rahastas?
<P>
Lisaks, Bayonne-San Sebastiáni Basque Eurocityl juba on alakasutatud rahvusvaheline lennujaam, mis asub kaugel igasugustest haavatavatest looduslikest aladest. Kas poleks parem parandada Miarritzes osutatud teenuseid, võttes kasutusele mittesaastavad transpordiliigid? Tahaksin teada, milliseid meetmeid kavatseb president seoses lennujaama laiendamisega võtta.
<SPEAKER ID="170" NAME="Marek Henryk Migalski" AFFILIATION="ECR">
(PL) Lugupeetud juhataja! Tahaksin tõstatada Vene ajakirjaniku Maksim Zujevi mõrva probleemi. Zujev tapeti kaks nädalat tagasi Kaliningradis. Ta oli tuntud ajakirjanik ja blogipidaja. See ei ole Venemaal esimene ajakirjaniku tapmise juhtum. Alates 2000. aastast on toimunud vähemalt kaksteist niisugust juhtumit. See on häiriv, sest me teame, et kui puudub sõnavabadus ja ajakirjanikud ei saa oma tööd teha, puudub ka igasugune vabadus ja demokraatia. Dialoogis Venemaaga peaksime alati sellele tähelepanu juhtima.
<P>
Loodan korraldada Euroopa Parlamendis käesoleval aastal seminari, eeldusel et saan selleks Venemaa asjade delegatsiooni ja väliskomisjoni nõusoleku. Leian, et igaüks meist peaks Venemaa partneritega eri tasanditel peetavates kõnelustes rõhutama, et ajakirjandusvabadus ja ajakirjanike vabadus teha oma tööd on dialoogi ja vabaduse alus nii Venemaal kui ka Euroopa Liidus.
<SPEAKER ID="171" NAME="Nikolaos Chountis" AFFILIATION="GUE/NGL">
(EL) Lugupeetud juhataja! Tahaksin teha teatavaks asjaolu, et hiljutistes artiklites väidetakse, et USA riigiprokurörid on esitanud hagi Saksamaa ettevõtte Daimler vastu välisametnike äraostmise eest, eesmärgiga võita ja allkirjastada riigihankelepingud. Hagi kokkuvõttes väidetakse, et ettevõte on kaasatud pikaajalisse korruptsiooniprotsessi. Sama probleem kerkib esile Siemensiga, kes kasutas sama taktikat ja korrumpeeris kolmandate riikide valitsusi, et võita riigi osalusega ettevõtete lepingud. See skandaal vapustab endiselt Kreekat.
<P>
Seega on meil lisaks finantskriisile ka moraalikriis. Veel hiljuti ei uurinud Saksamaa valitsus väljaspool riigi piire toimuvat korruptsiooni ja tegi näo, et ta ei ole nendest sündmustest teadlik. Selle asemel, et tegutseda ja luua pettuste ennetamise komisjon, ei kaitse Euroopa Komisjon õiguspärasust ega arvukatel juhtudel ka Euroopa kodanike raha.
<SPEAKER ID="172" NAME="Nikolaos Salavrakos" AFFILIATION="EFD">
(EL) Lugupeetud juhataja! Pean Euroopa Parlamendile teatama, et täna hommikul kell 2.15 rikkus Türgi korvett Bafra Kreeka territoriaalvett. Korvett sõitis vaid 18 miili kaugusel Ateena rannikust ning palus luba isegi läheduses sõitva Kreeka kaubalaeva pardale astumiseks ja selle läbiotsimiseks.
<P>
See tõestab, et kõik, mis öeldi Kreeka nn majandusprobleemi käsitleva arutelu esimeses osas, ei ole täielikult õige. Kreeka probleem on peamiselt poliitiline. See tuleneb asjaolust, et naaberriik ähvardab Kreekat sõjaga. Ta provotseerib pidevalt Kreeka relvajõude, mitte üksnes Kreeka territoriaalvett, vaid ka tema õhuruumi rikkudes.
<P>
(Juhataja märkis, et mikrofoniga tekkis probleeme.)
<P>
... Pean ütlema, et Kreeka on võtnud rangeid meetmeid, lõpuks sõna otseses mõttes kägistavad Kreeka majapidamisi. Kreeklased on praegu oma võimete piiril. Kreeka ühiskonna vastupanujõud ja kreeklaste majanduslik tugevus on ära kulutatud.
<P>
Nagu ma ütlesin, on probleem peamiselt poliitiline. Me ei palu Euroopa kodanikelt raha. Palume Euroopa Liidu kui üksuse toetust, et me saaksime üle eurot ründavatest turuerinevustest.
<SPEAKER ID="173" NAME="Franz Obermayr" AFFILIATION="NI">
(DE) Lugpeetud juhataja! Umbes kümme aastat tagasi kehtestasid sel ajal 14 ELi liikmesriiki minu riigi, Austria suhtes sanktsioonid. Seitse kuud kestis nn "jääaeg”. Austria ministritel ei lubatud enam osaleda nõukogu mitteametlikel kohtumistel, kuid Austria võis endiselt jätkata maksude maksmist netopanustajana. Lisaks sanktsioonidele oli sellel ka üks tulemus. Tarkade meeste komitee sõltumatus aruandes sätestati selgelt, et Vabaduspartei sekkumine valitsusse ei ohusta demokraatiat ja inimõigusi. Tulemuseks oli see, et ELi sanktsioonidel, mida esitleti kahepoolsete meetmetena, ei olnud kehtivat õiguslikku alust. Need kujutasid endast alusetut sekkumist Austria suveräänsusesse. Usun siiski, et selle tulemusena õppis EL austama teiste poliitilist arvamust ja liikmesriikide suveräänsust ning nende kodanikke. See on kindlasti hea asi. Lisaks loodan ma idapoolsete riikide rahu silmas pidades, et üks peamisi uurijaid, praegune Euroopa Parlamendi liige Louis Michel, tunneb, et pärast kümmet aastat võib ta taas Austriasse puhkusele sõita.
<SPEAKER ID="174" NAME="Véronique Mathieu" AFFILIATION="PPE">
(FR) Lugupeetud juhataja! Eile avaldas Prantsusmaa austust ühele oma politseiohvitserile, Jean-Serge Nérinile. Tegemist on Prantsuse brigaadi juhiga, kelle ETA tappis kõige argpükslikumal moel 16. märtsil Pariisi piirkonnas toimunud tulistamise käigus.
<P>
Kuigi see terroristlik organisatsioon vastutab 830 inimese tapmise eest 40 aasta jooksul, on see esimene kord, mil ta ründas Prantsuse politseiohvitseri. Jean-Serge Nérini surm tuletab meelde meie kohustust teha koostööd terrorismivastases võitluses.
<P>
Juba väga varakult sai selgeks, et Prantsusmaa ja Hispaania koostöö on Euroopa Liidus üks mudel, mis võimaldab seda teha. Prantsusmaa ja Hispaania olid esimesed liikmesriigid, kes lõid Euroopa õigusruumis ühised uurimisrühmad. Ka Euroopa vahistamismääruste rakendamine osutus väga tõhusaks.
<P>
Kahjuks ei suutnud meie politseiohvitseride ja kohtunike koostöö alased jõupingutused hoida ära Jean-Serge Nérini tapmist. Seepärast peaksime koostööd tugevdama, kui tahame terrorismi vastu tõhusamalt võidelda.
<SPEAKER ID="175" NAME="Joe Higgins" AFFILIATION="GUE/NGL">
Lugupeetud juhataja! Kirde-Itaalias Val di Susas korraldatava rahva võimu kampaania eesmärk on peatada kiirrongiliini ehitamise projekt, mida tuntakse TAV (Treno Alta Velocità) nime all.
<P>
Val di Susa, mis ulatub Prantsusmaa piirist kuni Torinoni, on väga maaliline ja vaid üks kuni kaks kilomeetrit lai ala, kuid sellele on ehitatud juba suur kiirtee, veel üks peatee ja raudteeliin.
<P>
"EI TAVile” kampaania on näidanud selgelt, et TAVil puudub põhjendus. Praegu kasutatakse vaid 38% raudtee suutlikkusest. See kahjustaks ulatuslikult keskkonda, hävitaks või saastaks veesooni ja vabastaks tunneli väljapääsuavade kaudu ohtlikud asbesti ja uraani kontsentraadid.
<P>
Võidaksid vaid suurettevõtted ja suured ehitusfirmad. Kümned tuhanded inimesed on loonud vastasrinde ja on ennekuulmatu, et kampaania mahasurumiseks kasutatakse politsei vägivalda.
<P>
Kutsun ELi üles tühistama kogu TAV projekti rahastamine ning tühistama TAV projekt. "EI TAVile” kampaania moto on "Sarà dura” ("Saab raske olema”). Nad ei anna alla. Rahva võimu võit Val di Susas oleks terve mõistuse ja keskkonna võit.
<SPEAKER ID="176" NAME="Paul Nuttall" AFFILIATION="EFD">
Lugupeetud juhataja! Olen üha rohkem mures selle pärast, kuidas kohalikud omavalitsused minu valimisringkonnas Kirde-Inglismaal kasutavad ära sõidukite parkimise makse, et oma sissetulekut suurendada.
<P>
Näiteks väike linn Congleton, mis kujutab endast peaaegu maapiirkonnas asuvat kogukonda. Sõidukite parkimise maksude kehtestamine kahjustab tõsiselt kohalikku tööstust ja vähendab kaubandust. Selle tulemusena väheneksid sissetulekud, mis sunnivad juba niigi tohutu surve all olevaid VKEsid pankrotti minema ja tõenäoliselt ettevõtte sulgema.
<P>
Inimesed süüdistavad Ühendkuningriigi valitsust, mõned ühisnõukogu. Teised jälle näitavad näpuga linnavalitsuse suunas, kuid nagu alati jääb Euroopa Liidu tume kogu tagaplaanile, sest ta teeb tööd ELi 2010. aasta Euroopa transpordipoliitikas sätestatud raamistiku nimel.
<P>
Vaadake, see on ELi vaim. Alati kõrvaldatakse üks inimene. Olgu tegemist postkontorite sulgemise või iga kahe nädala tagant toimuva prügikogumisega, alati näidatakse näpuga teises suunas ning Brüsseli korruptiivne mõju ei tule esile.
<SPEAKER ID="177" NAME="Nicole Sinclaire" AFFILIATION="NI">
Lugupeetud juhataja! Mina olen pärit Lääne-Midlandsist ning 20% Lääne-Midlandsist on liigitatud roheliseks alaks.
<P>
Roheline ala on kaitsnud edukalt meie maastiku ilu ja takistanud omavolilist valglinnastumist. Siiski on Ühendkuningriigi valitsus Euroopa Liidu õhutusel suurendanud elamuehitust, seades rohelise ala ohtu. See on praegu mulle eriti südamelähedane teema, sest ala asub lähedal minu elukohale Meriden Gapis.
<P>
See näiab, et meie kultuuri ja traditsioone ei austata, kuid millest te hoolite? Alates Ühendkuningriigi ühinemisest Euroopa Liiduga - või enne seda Euroopa ühisturuga - olete jultunult meie kultuuri ja traditsioonidesse lugupidamatult suhtunud ning teilt ei saagi midagi muud oodata.
<SPEAKER ID="178" NAME="Elena Oana Antonescu" AFFILIATION="PPE">
(RO) Seisan täna teie ees, et väljendada teile ja parlamendiliikmetele oma seisukohta, et Euroopa vajab naistevastase vägivalla probleemi lahendamiseks uut, integreeritumat strateegiat.
<P>
Seda probleemi on üritanud üha suuremas hulgas Euroopa riikides lahendada kahte leeri jagunevad erakonnad, kellel on ühiskonnast üldiselt väga erinev arvamus. Ettepaneku põhjus on see, et koduvägivald ulatub kaugemale ideoloogiast ning on õiglasema ja tasakaalustatuma ühiskonna humaansete ja poliitiliste vaadete lahutamatu osa
<P>
Tahan rõhutada vajadust võtta meetmeid, et ennetada psühholoogilist vägivalda, k.a naiste vastu suunatud vägivalda. Hiljutised uuringud on näidanud, et niisugune vägivald eelneb alati füüsilisele vägivallale.
<P>
Tervitan asjaolu, et eesistujamaa Hispaania on alustanud Euroopa Liidu poliitiliste prioriteetide abil võitlust naistevastase vägivalla eri vormide vastu. Siiski peavad niisugused meetmed jätkuma. Soolise vägivalla Euroopa seirekeskuse loomise, lähenemiskeelu kehtestamise ning hädaabinumbri kasutuselevõtu eesmärk on piirata selle nähtuse esinemist Euroopa Liidus, toetades vägivallavastast võitlust ka väljaspool ELi.
<SPEAKER ID="179" NAME="Vilija Blinkevičiūt" AFFILIATION="S&amp;D">
(LT) Mul on hea meel, et Euroopa Liit ja liikmesriigid on võtnud ülesandeks võidelda vaesuse vastu, kuulutades 2010. aasta Euroopa vaesuse ja sotsiaalse tõrjutuse vastu võitlemise aastaks, kuna peaaegu 80 miljonit Euroopa elanikku elavad allpool vaesuse piiri. Paljud eurooplased, isegi need, kes töötavad, seisavad iga päev vaesusega silmitsi ning neil ei ole võimalik inimväärset elu elada. 17 miljonit eurot on eraldatud selleks, et rakendada 2010. aastal Euroopa kavandatud meedet. Seda eelarvet kasutatakse, et korraldada teabeseminare, õpitubasid ja avalikke arutelusid vaesuse stereotüüpidest üle saamiseks. See on suurepärane algatus, kuid kuidas me tagame, et neid vahendeid kasutatakse tõhusalt ja läbipaistvalt ja need jõuavad otse inimesteni, kes seda abi kõige rohkem vajavad. Tahaksin rõhutada, et üha kasvavat vaesust on ühe aasta jooksul võimatu vähendada. Seepärast tahaksin kutsuda ELi struktuure ja liikmesriike üles võtma konkreetseid meetmeid ja võtma kõigil võimutasanditel pikaajalisi kohustusi, et vaesuses elavate inimeste otseseks aitamiseks mõeldud vahendeid eraldataks läbipaistvalt ja sihikindlalt.
<SPEAKER ID="180" NAME="Georgios Toussas" AFFILIATION="GUE/NGL">
(EL) Iisraeli valitsuse otsus anda tõuge oma kavale ehitada Ida-Jeruusalemma 1600 uut elamut, laiendada asustust Jordani läänekaldal, säilitada Gaza sektori isoleerimine ja üldiselt tugevdada Iisraeli armee rünnakuid okupeeritud Palestiina territooriumidel teeb isegi kõige umbusklikumatele selgeks Iisraeli ning üldiselt Palestiina ja kogu piirkonna rahva vastu olevate imperialistide kuritegelikud kavatsused.
<P>
Iisrael päästab valla Palestiina rahva vastu suunatud uue tapvate rünnakute laine ning on kindlustanud Euroopa Liidu, USA ja NATO toetuse ja uuendanud nendega suhteid imperialistliku neliku üha suurenevate sisemiste konfliktide tingimustes. Seda toetust rõhutasid korduvalt ja agaralt Ameerika Ühendriigid Iisraeli peaministri hiljutise külaskäigu ajal USAsse. Rõhutati, et Iisrael on midagi enamat kui USA kõnealuse piirkonna geostrateegiliste imperialistlike kavade tähtsaim prioriteet.
<P>
Võitleme kõigi töötajatega selle nimel, et luua ...
<P>
(Juhataja katkestas kõneleja.)
<SPEAKER ID="181" NAME="Jaroslav Paška" AFFILIATION="EFD">
(SK) Pärast Teist maailmasõda ja piiride ümberkujundamist jäid ligikaudu 400 000 slovakki Ungarisse ja sama arv ungarlasi Slovakkiasse.
<P>
Ungari vähemus Slovakkias on praegu sama suur, kuid Ungaris on olukord teine. Slovaki vähemus on hävitatud 400 000 inimeselt vähem kui 33 000 inimesele. Teiste sõnadega, sinna ei ole jäänud isegi ühte kümnendikku esialgsest arvust. Põhjuseks on see, et Slovakkia valitsus tagab Ungari vähemusele emakeelse hariduse rohkem kui 700 koolis. Ungari valitsus aga võimaldab slovakkidel õppida Ungaris vaid ühes algkoolis.
<P>
Seepärast võib president Sólyomi - mehe, kes vaatab rahulolevalt ja passiivselt pealt, kuidas tema valitsus rahvusvähemusi tema oma riigis lämmatab - hiljutist kriitikat Ungari vähemuste hariduse kohta naaberriikides kirjeldada üksnes kui talumatut, hüpokriitilist ja pahatahtlikku serblaste, rumeenlaste ja slovakkide provotseerimist. Vastupidiselt Ungarile hoolitsevad need riigid tõeliselt rahvusvähemuste eest oma territooriumil. Lisaks hoiatab ka Ungari rahvusvähemuste ombudsman, et Ungari jätkab tööd rahvusvähemuste täieliku assimileerimise nimel.
<SPEAKER ID="182" NAME="Rareş-Lucian Niculescu" AFFILIATION="PPE">
(RO) Euroopa Liidul on väga ranged toidu ohutust käsitlevad eeskirjad. Tootjad on kohustatud investeerima eeskirjade järgimiseks tohutuid summasid.
<P>
Siiski on Euroopa Toiduohutusameti hiljutise uuringu kohaselt 75% Euroopa Liidus tapetud kanadest bakteritega nakatunud.
<P>
Kaks kõige toksilisemat bakteriliiki, Salmonella ja kampülobakter, esinevad kolmel neljandikul Euroopa farmides kasvatatud kanade rümpadel.
<P>
Kui niisugused uuringud jõuavad massimeediasse, tekitavad nad tarbijate seas loomulikult muret. Seoses sellega peame endalt küsima kaks küsimust. Esiteks, mida saaksime teha, et tagada eurooplastele juurdepääs ohutule ja kvaliteetsele toidule? Teiseks, kas on võimalik, et praegu kehtivad eeskirjad ei ole kõige asjakohasemad, kuigi nad on ranged ja muu hulgas väga bürokraatlikud?
<SPEAKER ID="183" NAME="Csaba Sándor Tabajdi" AFFILIATION="S&amp;D">
(HU) Uued liikmesriigid rakendavad nüüd Euroopa Liidu 2007. aasta veinituru korraldust. Selles protsessis tegutses Euroopa Komisjon vastuolus seadusega. Kahju, et praegu kedagi komisjonist siin ei ole. Ta registreeris ebaseaduslikult Slovakkia nõudel Tokaj märgise nii kaitstud päritolunimetuse kui ka kaitstud geograafilise tähisena. See on vastuolus ELi eeskirjadega, sest vein võib kuuluda vaid kas ühte või teise kategooriasse. Slovakkia taotlus ei ole nüüd enam ühenduse andmebaasi "E-Bacchus” kaitstud päritolunimetuste hulgas. Seega on komisjon ebaseadusliku olukorra lõpetanud. Aitäh neile selle eest. Siiski on veel teine ebaseaduslik olukord. Slovakkia riigisisest seadust, millel registreering põhineb, ei eksisteeri, sest Slovakkia tühistas selle. Seetõttu palun komisjonilt ka see ebaseaduslik olukord parandada.
<SPEAKER ID="184" NAME="Zbigniew Ziobro" AFFILIATION="ECR">
(PL) Lugupeetud juhataja! Euroopa välisteenistusest saab diplomaatiline üksus, mis esindab liitu ja abistab liidu välisasjade ja julgeolekupoliitika kõrget esindajat. Selle teenistuse töös tuleb kaaluda liidus eksisteerivaid kultuuri ja rahvuste eripärasid. Iga riik peab tundma, et tema huvid, kultuur ja kogemus on teenistuses nõuetekohaselt esindatud.
<P>
Selleks on vaja võrdset jaotumist või osalust. Aga kuidas Euroopa välisteenistus luuakse? Kas see koosneb nõukogu peasekretariaadi ja komisjoni vastavate talituste ning liikmesriikide diplomaatilistest teenistustest lähetatud personalist? Liikmesriikide lähetatud diplomaadid moodustavad vaid ühe kolmandiku kogu üksusest. Siiski, olenemata töötajate taustast ja nende teenistusse jõudmise viisist, tuleks võtta vastu liikmesriikide kõigi kodanike proportsionaalse esindatuse põhimõte. Lõppude lõpuks reguleeritakse kõigi liidu institutsioonide töötajate värbamist selle põhimõtte alusel. Ma ei näe põhjust seda käesoleval juhul muuta.
<SPEAKER ID="185" NAME="Nuno Teixeira" AFFILIATION="PPE">
(PT) Hiljuti sõlmis Euroopa Liit Maailma Kaubandusorganisatsiooni egiidi all lepingu Ladina-Ameerika riikidega, milles ta võttis endale kohustuseks vähendada oluliselt ja järk-järgult nendest riikidest imporditavate banaanide tariife. Tahaksin juhtida teie tähelepanu asjaolule, et sellel kokkuleppel on otsene negatiivne mõju Euroopa banaanitootjatele, eriti Portugali Madeira tootjatele. Veelgi rohkem kahjustab see Hispaania Kanaari saarte banaanitootjaid.
<P>
Tuletaksin teile meelde, et nendes piirkondades halvendavad tootjate olukorda tõsiselt juba saarte füüsikalised omadused ja mägine maastik ning tootjate valduste suurus. See tähendab, et neil on pidevalt raskusi, mis takistavad arengut.
<P>
Seepärast on vaja võtta kiireloomulisi meetmeid, et aidata Madeira ja Kanaari saarte banaanitootjaid. Tuleb võtta arvesse uue Genfi kokkuleppe tõsist ja vahetut mõju Euroopa imporditurule ja selle tulemusena nendest äärepoolseimatest piirkondadest pärit banaanide tootmisele ja turustamisele.
<SPEAKER ID="186" NAME="Nessa Childers" AFFILIATION="S&amp;D">
Lugupeetud juhataja! Nüüd on juba rohkem kui aasta sellest, mil lennukihooldusettevõte SR Technics teatas, et nad sulgevad oma filiaali Dublini lennujaamas, mille tulemusena kaob üle tuhande töökoha. Nende kahjude hüvitamiseks esitati 2009. aasta oktoobris SR Technicsi töötajate nimel Globaliseerumisega Kohanemise Euroopa Fondile taotlus. Komisjon lükkas selle siiski tagasi kui "mittetäieliku”. Ma kinnitan, et umbes viis kuud hiljem ei ole Iiri valitsus endiselt täielikku taotlust esitanud.
<P>
Et viimastel kuudel on Iiri valitsuse tähelepanu juhtinud kõrvale tema majanduslik kokkuvarisemine ja ministrite tagasiastumine, jäeti ministri lauale lebama avaldusvorm, mis võis muuta sadade inimeste elu.
<P>
Parlament teab, et Iiri riigi varalaekad on tühjad. Küünilisele antaks andeks, kui ta mõtleks, et valitsuse tegevusetus võib tuleneda sellest, et ta ei suuda oma tehingupoolt täita, kui Globaliseerumisega Kohanemise Euroopa Fondi maksed lõpuks tagatakse. Kas Iiri valitsus on valmis selles osas midagi ette võtma?
<SPEAKER ID="187" NAME="Artur Zasada" AFFILIATION="PPE">
(PL) Lugupeetud juhataja, austatud parlamendiliikmed! Tahaksin pöörduda teie kõigi ja eriti Janez Potočniki poole. Tegemist on küsimusega, mis vaevab krossisõidu probleemiga seotud inimesi. See on paljudes liikmesriikides väga populaarne spordiala. Küsimus puudutab direktiivi 2002/49/EÜ, mis on seotud keskkonnamüra hindamise ja kontrollimisega, rakendamist.
<P>
Selle direktiivi rakendamine tähendab, et krossisõitjaid sunnitakse paigaldama oma mootorratastele uued summutid. Summutid tähendavad ühest küljest vaatemängu atraktiivsuse vähenemist, sest müra on selle spordiala lahutamatu omadus. Teisest küljest tähendavad need suurt ohtu krossisõitjatele endile, sest võivad kahjustada nende tervist või põhjustada elukaotust. Seoses sellega tahaksin paluda Janez Potočnikil jätta krossisõit direktiivi 2002/49/EÜ kohaldamisalast välja.
<SPEAKER ID="188" NAME="László Tőkés" AFFILIATION="PPE">
(HU) Austatud juhataja! Slobodan Miloševići kodumaal Serbias Vojvodina provintsis jätkuvad rünnakud ungarlaste vastu. Kuritegude toimepanijad aga mõistetakse õigeks ja mõnikord süüdistust ei esitatagi. Aastakümnete eest elas Vojvodinas ligikaudu 400 000 ungarlast, kes moodustasid kolmandiku elanikkonnast. Sunniviisiline väljaränne ja rahvusenamusse kuuluvate inimeste massiline ümberasumine on ungarlaste arvu aastate jooksul kahandanud 290 000ni. Ungarlaste osakaal rahvastikus on nüüd alla 13%. Meetodi, millega vähemuste suhtes massirünnakuid toime pannakse, võttis kasutusele Serbia kurikuulus luureteenistus UDBA ja ennekõike oli see suunatud etniliste albaanlaste vastu. Seda iseeneslikult jätkunud tava rakendatakse tänapäeval ungarlaste vastu. Austatud juhataja! Euroopa Parlament peab astuma otsustavaid samme, et teha lõpp ungarlaste terroriseerimisele Serbias. Serbia ühinemisel Euroopa Liiduga peaks eeltingimuseks olema õiguse jaluleseadmine nende kümnete tuhandete inimeste suhtes, kellest on Teise maailmasõja järgsel ajal saanud massimõrva ohvrid. Samuti tuleb keelustada ungarlastevastane vägivald, mis jätkub veel tänapäevalgi.
<SPEAKER ID="189" NAME="Joanna Senyszyn" AFFILIATION="S&amp;D">
(PL) Austatud juhataja! Naised on teaduses ja teadusuuringute valdkonnas vähe esindatud. Euroopas on ainult 30% teadlastest ja kõigest 18% professoritest naised. Teadusvaldkonnas haldustegevusega seotud inimestest on naisi 27%. Poola, kus kõrgharidusasutuste ja teadusasutuste juhatuste liikmetest 7% on naised, on Euroopa Liidu 27 liikmesriigi seas eelviimasel kohal.
<P>
Seetõttu on väga oluline teadusprojekt "Naised teaduses”, mille valmistas ette Poola akadeemilise ettevõtluse sihtasutus. Projekti raames uuritakse diskrimineerimise põhjuseid ja otsitakse tulemuslikke diskrimineerimisvastaseid meetmeid. Kodanike projektidel, mida algatavad ja juhivad kodanikud ise, on parimad eduväljavaated. Ma pöördun Euroopa Komisjoni poole palvega anda erilist toetust ja praktilist abi ühiskondlikele organisatsioonidele, mis tegelevad selliste küsimustega. Kui Euroopa Liidu kodanikud kirjutavad komisjonile, ei tohiks nende kirjadele vastamata jätta.
<SPEAKER ID="190" NAME="Jim Higgins" AFFILIATION="PPE">
(GA) Austatud juhataja! Nagu ma juba märkisin, oli mul väga hea meel kuulda endist volinikku Kunevat ütlemas, et nõukogu direktiiv 90/314/EMÜ vajab läbivaatamist. Miks ta seda vajab? Sest ta sisaldab palju vigu.
<P>
Selles ei arvestata inimestega, kes broneerivad oma puhkusereisi ise internetis, mitte reisibüroo vahendusel. Direktiiv ei paku mingit kaitset tarbijatele, kes elavad ühes riigis, kuid ostavad toote, lennu või majutuse Euroopa Liidust väljaspool asuvasse riiki.
<P>
Samuti ei mainita direktiivis liinilende. See sisaldab palju vigu ja mul on väga hea meel öelda, et volinik Kuneval oli õigus, kui ta väitis, et uus direktiiv on hädavajalik.
<SPEAKER ID="191" NAME="Ioan Mircea Paşcu" AFFILIATION="S&amp;D">
Austatud juhataja! 20 aastat tagasi ihkasid rumeenlased vabadust, muu hulgas hariduse valdkonnas, mis oli tollal allutatud rangele poliitilisele kontrollile. Tänu rumeenlaste ohverdustele saavutasid ka ülikoolid vabaduse ja on vabad olnud sellest ajast alates.
<P>
Seetõttu oleks ühtaegu kurb ja irooniline, kui Rumeenia haridusministril õnnestuks nüüd võtta kiiresti vastu uus õigusakt, millega tegelikult see vabadus kaotatakse ja avatakse uks süsteemi taaspolitiseerimisele.
<P>
Seaduseelnõus on kirjas näiteks see, et valitud rektorid peab ametisse kinnitama minister, kelle enda ametikoht on samuti poliitiline, ning eelnõu kohaselt sunnitakse ülikoole meelevaldsetel tingimustel ühinema või võidakse need isegi sulgeda ja nende varad taasomandada.
<P>
Et ma olen ise professor ja Euroopa Parlamendi liige, pean oma kohuseks teavitada kolleegidest professoreid sellisest tahtlikult ebademokraatlikust tegevusest, mis on otseselt vastuolus Lissaboni strateegia haridust käsitleva osaga. ELi liikmesriigid ei tohiks sellesse sallivalt suhtuda.
<SPEAKER ID="192" NAME="Juhataja">
Sellega on päevakorrapunkti käsitlus lõppenud.
<P>
Tänan teid mõistva suhtumise ja korra järgimise eest. Loodan, et kõigil neil, kes praegu sõna võtta ei saanud, avaneb selleks võimalus järgmisel korral.
