<CHAPTER ID="018">
Nabaväädi verest saadud tüvirakud (arutelu)
<SPEAKER ID="188" NAME="Juhataja">
Järgmine päevakorrapunkt on komisjoni avaldus nabaväädi verest saadud tüvirakkude kohta.
<SPEAKER ID="189" NAME="John Dalli">
komisjoni liige. - Austatud juhataja, lugupeetud parlamendiliikmed! Viimaste kümnendite teaduslik areng on suurendanud nabaväädi verest saadud tüvirakkude kasutamist ravimites. Selliste rakkude kasutamine on andnud häid tulemusi näiteks selliseid verehaigusi nagu leukeemia põdevate haigete ravis.
<P>
Edaspidi võidakse nabaväädi verest saadud tüvirakke kasutada ka muude, eelkõige geneetiliste haiguste ravis. Samamoodi tõotavad suurt potentsiaali ka täiskasvanu tüvirakud. Kuid teadusuuringud peavad veel tõestama mõlemat liiki tüvirakkude sellist potentsiaalset kasu. Inimpäritolu ainete, sealhulgas rakkude siirdamisega kaasneb haiguste ülekandmise oht ning seepärast on kehtestatud Euroopa õigusraamistik, et tagada inimkudede ja -rakkude kvaliteet ja ohutus kogu liidus.
<P>
Lubage mul siiski rõhutada, et liikmesriigid üksi otsustavad, kas ja kuidas nabaväädi verest saadud tüvirakke kasutada. ELil ei ole pädevust rakkude kasutamist ühtlustada. Kudede ja rakkude direktiivis märgitakse sõnaselgelt, et EL ei tohiks sekkuda sisemaiste otsuste tegemisse seoses mis tahes tüüpi inimrakkude kasutamise või mittekasutamisega. Kui liikmesriik siiski otsustab nabaväädi verest saadud tüvirakke kasutada, peab ta täitma direktiivis sätestatud kvaliteedi- ja ohutusnõudeid, kaitsma rahva tervist ning tagama põhiõiguste austamise.
<P>
Olen teiega nõus, et on oluline anda kodanikele õiget ja objektiivset teavet nabaväädi verest saadud tüvirakkude kasutamise eelistest ja piirangutest. Sellise teabe jagamine on taas liikmesriikide pädevuses. Komisjon innustab liikmesriike võtma selliseid meetmeid ning mõni liikmesriik on seda ka juba teinud.
<P>
Lõpetuseks võin teile kinnitada, et komisjon jälgib korrapäraselt kudede ja rakkude direktiivi ülevõtmist ja rakendamist. Komisjon on võtnud vastu direktiivi kohaldamist käsitleva teatise, mis saadeti parlamendile 2010. aasta jaanuaris.
<SPEAKER ID="190" NAME="Peter Liese">
fraktsiooni PPE nimel. - (DE) Austatud juhtaja, lugupeetud volinik! On hea näha, et isegi praegusel hilisel tunnil tahate ühineda siin parlamendis toimuva aruteluga selle olulise küsimuse üle. Kallid kolleegid, tüvirakkude uurimine pakub häid võimalusi nende patsientide jaoks, kellele me praegu piisavat abi anda ei saa. Selles valdkonnas on uurimine paljuski veel algtasemel ja kindlate tulemusteta, kuid on üle 70 tõve, mille puhul saab kõnealustele patsientidele ühel või teisel moel täiskasvanu tüvirakkude või nabaväädi verest saadud tüvirakkude kasutamisega abi pakkuda.
<P>
Nabaväädi verest saadud tüvirakke kasutatakse praegu peamiselt allogeense siirdamise puhul, teisisõnu võib nabaväädi verest saadud tüvirakkudest olla kasu näiteks leukeemiahaigete laste aitamisel, kusjuures kõnealune veri ei ole nende enda oma. On olemas ka autoloogseid ravimeetodeid, mille puhul võib laps, kelle nabaväädi verd kasutatakse, nendest meetoditest vähestes kitsalt piiritletud valdkondades juba täna kasu saada. Olen seetõttu seisukohal, et poliitika suund peab olema selline, mille abil saaksime oma pädevuse raames eelkõige toetada avaliku sektori nabaväädi vere panku. Me saame seda soodustada, mitte kontrollida. Peale selle ei tohiks me ka keelata autoloogsete ravimeetodite kasutamist ja asjakohaste meetmete võtmist. Lõppkokkuvõttes peaksid lapsevanemad ise otsuse tegema, kuid riik peaks teavitama neid riskidest ja ohtudest.
<P>
Meil on vaja selgeid kvaliteedi- ja ohutusstandardeid. Sellega seoses peame püsima pidevalt valvel, et ei pakutaks rakke, mis ei ole kasutamise hetkeks enam kasutatavad, kuna nende puhul ei ole kinni peetud kvaliteedi- ja ohutusnõuetest. Me peame selle valdkonna teadusuuringud tähtsuse järjekorda seadma, sest on selge, et seda laadi teadusuuringud puudutavad patsiente väga lähedalt. Peale selle peame tagama, et lapsevanemad on suutelised otsustama, et nabaväädi verd ei visata lihtsalt minema, sest see võib olla tulevikus väärtuslik teiste laste või isegi nende oma lapse jaoks. Me peaksime korraldama oma tegevust seda silmas pidades ja meie pädevuse piires, kuid me võime selles vallas juba praegu palju ära teha.
<SPEAKER ID="191" NAME="Frédérique Ries">
fraktsiooni ALDE nimel. - (FR) Austatud juhataja, lugupeetud volinik, kallid kolleegid! Ka mina tahan tänada küsimuse kaasesitajaid, eelkõige äsja sõna võtnud Peter Lieset ja Alojz Peterlet selle väga rõõmsaks tegeva algatuse eest, mis käsitleb nabaväädi vere loovutamist - seega elu andmist -, mis on võimaldanud viimase 20 aasta jooksul teha erakordseid ja tähtsaid meditsiinilisi edusamme tänu kogutud suure tüvirakkudevaru siirdamisele. Neid kasutatakse tänapäeval rohkem kui 80 haiguse, eelkõige vähi - ajuvähk, verevähk, leukeemia, lümfoom -, aneemia, autoimmuunhaiguste ja teatavate harvaesinevate haiguste raviks ning see nimekiri aina pikeneb.
<P>
Sellest olenemata säilitatakse sellest võimalusi ja lubadusi täis nabaväädi verest Euroopas kõigest 1% rohkem kui 15 miljardi sünni kohta aastas. Peale selle eksisteerivad suured erinevused liikmesriikide vahel: 7000 loovutust Belgias ja 7000 Prantsusmaal, kuigi Prantsusmaa elanikkond on põhjapoolse naabri omast kuus korda suurem.
<P>
Seepärast kutsume komisjoni üles alustama loomulikult koos 27 liikmesriigiga - nagu komisjon märkis - teavituskampaaniat, mille eesmärk on jagada teavet tulevastele lapsevanematele, et nabaväädivere loovutamine saaks tegelikkuseks või lausa vajaduseks. Hästi informeeritud Euroopa emad tahavad kindlasti anda elu kaks korda.
<P>
Seepärast arvan mina ja arvab minu fraktsioon, et lisaks sellele, et oleks tagatud kudede ja rakkude kvaliteeti ja ohutust käsitleva 2004. aasta direktiivi üldine ülevõtmine, millest juba juttu oli ning mis on meie teise küsimuse teema, on oluline, et Euroopa innustaks jõuliselt liikmesriike lihtsustama oma sünnitushaiglate akrediteerimismenetlusi ja -süsteeme. Endiselt on liiga vähe sünnitushaiglaid, millel oleks luba hoida ja säilitada nabaväädi verd, ning arvud kinnitavad seda väidet. Me ei saa enam lubada jätkuda olukorral, kus kirglikud arutelud - mida me siin ei lahenda - ning kõnealuse vere kogumise eesmärki ja kasutamist ümbritsevad vastuolud - kas tulemusena luuakse avaliku või erasektori verepangad - takistavad meil tegelikult seda meetodit arutamast. Selle üleskutsega esines professor Eliane Gluckman, kes on pühendanud kogu oma karjääri sellele, et nabaväädi vere loovutamisest saaks elu andmine.
<SPEAKER ID="192" NAME="Margrete Auken">
fraktsiooni Verts/ALE nimel. - (DA) Austatud juhataja! Ka mina nõustun öelduga seoses sellega, kui tähtis on luua need nabaväädi verest saad tüvirakkude pangad nii teadusuuringute kui ka ravi jaoks. Tüvirakke on kerge saada, kui keegi on valmis seda tegema, ning mina isiklikult ei usu, et seda tuleks üldse käsitada siirdamisküsimusena. Ma arvan, et me peaksime tegelikult saama neid rakke võtta ja et lapsevanematel peaks olema võimalik seda vaidlustada, kuid nende nõusolekut ei peaks vaja olema. Ma leian, et see aspekt on vähem oluline.
<P>
Kuid minu arvates on siiski oluline, et me ei unustaks - lisaks ohutusmeetmetele, millele juhtisid tähelepanu Peter Liese ja teised -, et me ei tea siiani väga palju selle valdkonna arenguvõimaluste kohta. Seepärast on oluline, et meil oleksid need pangad. Usun, et need pangad peaksid eelkõige olema kahtlemata riiklikud, sest neid peaks saama kasutada kõigi puhul. Kõige ulatuslikum kasutusvaldkond on teiste inimeste ravimine. Kuid samuti on oluline, et me pööraksime tähelepanu asjaolule, et siin on mõningad ohud. Oleme näinud juhtumeid, kus on soovitud, et vanemad maksaksid teatavat tagatist, et nende lapse jaoks hoitaks pangas vastavat tagavara. See tähendaks mittevajalikku maksmist.
<P>
On üsna haruldane, et kellelgi peaks olema vaja ravida oma last sel moel, ning ma usun kindlalt, et kõnealused pangad tuleks luua eeskätt üldiste teadusuuringute ja üldravi eesmärgil. See peaks olema meie eesmärk. Olen seisukohal, et me peaaegu petame vanemaid, kui laseme neil uskuda, et nad saavad suurel määral investeerida oma lapse kaitsmisesse. Nad peaksid investeerima nabaväädi verre, et kaitsta elanikkonda üldiselt, ning ma loodan väga, et me saame teha selle laiemalt kättesaavaks. On kahju, et selline praegu meie käsutuses olev tähtis aine läheb raisku, sest sellele pööratakse liiga vähe tähelepanu.
<SPEAKER ID="193" NAME="Marisa Matias">
fraktsiooni GUE/NGL nimel. - (PT) Austatud juhataja, lugupeetud volinik! Ma tahan samuti öelda, et minu arvates on see küsimus liiga oluline selleks, et me jätkaksime Euroopas sellises vales elamist. Tegemist on valega või alusetu lubadusega, kuidas iganes te tahate seda nimetada, sest me oleme kogunud nabaväädi verest saadud tüvirakke ekslikule teabele tuginedes.
<P>
Nagu me hästi teame ning nagu juba märgiti, kogutakse nabaväädi verest pärit tüvirakke vaevalt 1% juhtudest. Kuid me teame ka, et nende potentsiaal juba eelnevalt mainitud haiguste, nagu vähk, Alzheimeri tõbi ja vähe levinud haigused, ravis võib olla lõpmatu. Võimalused on üüratud.
<P>
Kuid me oleme lasknud juhtuda sellel, et on loodud rida eraõiguslikke rakupankasid ning vanematele on öeldud, et nad saavad säilitada oma vastsündinud laste rakke, mida saab tulevikus vajaduse korral kasutada nende raviks.
<P>
Leian, et me peame käituma palju vastutustundlikumalt, sest me kõik teame, kui väike on tõenäosus, et see tõepoolest ka juhtub. See alusetu lubadus, mida lapsevanematele müüakse, on kulukas. Näiteks Portugalis maksab selle alusetu lubaduse andmine kolm ja pool miinimumpalka.
<P>
Lahenduseks on kahtlemata avaliku sektori tüvirakupankade loomine, sest ainult selliste pankade abil saame tagada võrdse kasutamise, võrdse juurdepääsu, tõhusa ravi ja rohkem teadusuuringuid, milles koheldakse kõiki võrdselt, mitte ei käsitleta tüvirakke kõigest teatava kauba või kasvava, kuid üksnes vähestele suunatud ärina.
<P>
Seepärast usun, et solidaarsus, kaine mõistus ja erapooletu teave ei ole lõppkokkuvõttes asjad, mida saab käsitada lisanõuetena. Meil puudub õigus kehtestada, kuid meil on õigus edendada. Seda me suudame ning ma leian, et võrdsuse nimel me peame seda tegema.
<SPEAKER ID="194" NAME="Alojz Peterle" AFFILIATION="PPE">
(SL) Lugupeetud juhataja, austatud volinik! Mul on hea meel, et te pöörate tähelepanu meie küsimusele. Koos jõuame minu arvates kodanikele lähemale või veelgi lähemale.
<P>
Olin kunagi vesinikkütusega mootorsõidukite tüübikinnitust käsitleva raporti raportöör ning ma usun, et me peame pöörama vähemalt sama palju tähelepanu nabaväädi verest saadud tüvirakkude küsimusele. Te ise ütlesite, et te olite meeldivalt üllatunud sellest asjaolust, mis on elevusttekitav mitte üksnes haigete või lapsevanemate jaoks, vaid ka teadlaste jaoks, kes leiavad sellele üha enam kasutusvõimalusi.
<P>
Väga oluline on teie väide, et Euroopa Komisjon julgustab liikmesriike sellega seoses meetmeid võtma. Näib tõepoolest tõsi olevat, et see, mida me täna peame üldjoontes jäätmeteks, võib hiljem saada meie või kellegi teise tervise allikaks.
<P>
Seepärast usun, et meil on vaja strateegiat. Me peame teadma, mida me soodustame, millist teavet me vanematele ja teistele inimestele anname ning loomulikult seda, milliseid teadusuuringuid me teeme. Olen kindel, et meil on hea võimalus tõestada inimestele, et me oleme nende poolel ning et me toetame liikumist õiges suunas.
<SPEAKER ID="195" NAME="Antonio Cancian" AFFILIATION="PPE">
(IT) Austatud juhataja, lugupeetud volinik, kallid kolleegid! Kuigi me käsitleme seda hiljem, siis ma usun, et meil on siinkohal tegemist olulise argumendiga, mida tuleks väärtustada, sest nabaväädi verest saadud tüvirakkude kasutamist ravi otstarbel tuleks edendada, samuti nagu tuleks igal ja eelkõige Euroopa tasandil soodustada ja edendada algatusi ja teavituskampaaniaid, mille eesmärk on laiendada tüvirakkude loovutamise võimalusi.
<P>
Te väitsite äsja, et kõik see ei ole Euroopa pädevuses. Kuid kas direktiivi 2004/23/EÜ ülevõtmisel ei või määrata kindlaks nendesamade rakkude loovutamise, testimise, säilitamise ning levitamise kvaliteedi- ja ohutusstandardeid?
<P>
Igal juhul on vaja tagada erinevate sisemaiste õigusaktide sidus kohaldamine kõigis erinevates Euroopa riikides, et tagada kõigile Euroopa patsientidele ja lapsevanematele samad õigused ning ühetaoliste eeskirjade kohaldamine nende suhtes.
<P>
Eelkõige on oluline, et nabaväädi verd säilitatakse avaliku sektori verepankades nii riigi kui ka Euroopa tasandil, et seda saaks tulemuslikult anda kõigile patsientidele, kes seda tõesti vajavad, hoides seega ära surma ja püüdes tagada kõigile samad õigused.
<SPEAKER ID="196" NAME="Seán Kelly" AFFILIATION="PPE">
Austatud juhataja! Iirimaal toimunud viimaste valimiste ajal oli loote tüvirakkude uurimine väga vastuoluline teema. Seekordsete valimiste ajal nimetatakse meditsiini väga vähe. Kahtlemata on tähelepanu keskpunktis majandus, kuid ka meditsiiniteadus on märkimisväärselt edasi arenenud. Me peaksime olema rahul Euroopa Liidu erinevates teadusasutustes tehtavate meditsiiniuuringute kvaliteedi ning samuti arstide töö kvaliteediga.
<P>
Nabaväädi verest saadud tüvirakud on üks valdkond, kus on edu saavutatud. Räägitakse, et kõnealustel teadusuuringutel on potentsiaali aidata kaasa 70-80 haiguse ravis. Seda me peaksime soodustama ning seepärast on oluline, et tehakse kättesaadavaks seda liiki teadusuuringud ja uurimisvahendid - loomulikult eetikanorme arvesse võttes. Austatud volinik, nagu te märkisite, sõltub see paljuski liikmesriikidest endast eelkõige seoses kasutamise ning õigeaegsete järelmeetmete võtmisega.
<SPEAKER ID="197" NAME="Nicole Sinclaire" AFFILIATION="NI">
Austatud juhataja! Nagu paljud minu kolleegid juba märkisid, on see erakordselt oluline arutelu ja küsimus, mida tuleb käsitleda mitte ainult siin Euroopa Parlamendis, vaid võimalikult laialdaselt. See on küsimus, milles mina ise alles kujundan oma seisukohta. Ma kõigun kahe poole vahel: ühte poolt esindab minu katoliiklik kasvatus ja teist poolt uusaegne teadus ja selle võimalikud hüved.
<P>
Seda silmas pidades tahan ma tõenäoliselt esimest korda volinikule tänu avaldada. Tema öeldu on täiesti õige: see tuleks jätta liikmesriikide otsustada. Tuleks austada Euroopa Liidu kultuurilisi ja usulisi erinevusi ning mingil juhul ei tohiks selle küsimuse üle otsustamist liikmesriikide käest ära võtta.
<SPEAKER ID="198" NAME="Miroslav Mikolášik" AFFILIATION="PPE">
(SK) Austatud juhataja! Ma tahan rääkida tüvirakkude oluliseks allikaks oleva nabaväädi vere kogumise ja säilitamise teemal. Varem koos platsentaga ära visatud nabaväädi vere kogumisega sünnituse ajal saame oma käsutusse olulise diferentseerimata tüvirakkude allika, põhjustamata seejuures ebamugavust emale või lapsele, ning neid rakke saab tulevikus edukalt igal ajal moduleerida ning kasutada leukeemia ja vähemalt 70 muu haiguse raviks. Ma tahan teada, miks me kogume Euroopas alla 1% tüvirakkudest sünnituse ajal, ning ma nõustun loomulikult härra volinikuga, kelle sõnade kohaselt saavad seda reguleerida peaasjalikult liikmesriigid, kuigi komisjon saaks koos liikmesriikidega kindlasti aidata parandada lapsevanematele teabe jagamist tüvirakkude eeliste kohta, pidades silmas tüvirakuteraapia ja regeneratiivse meditsiini arengut. Siinkohal kõnelen ma kui uudseid ravimeetodeid käsitleva direktiivi raportöör.
<SPEAKER ID="199" NAME="Brian Crowley" AFFILIATION="ALDE">
Austatud juhataja! Ka mina soovin tänada volinikku arutelus osalemise eest.
<P>
Kuid tõstatatud mureküsimuste tõttu võiks ehk üks lahendus olla, et riiklikku verepankade registrit kasutatakse tüvirakkude tuleviku tarbeks säilitamisel registripidajana, allikana. See aitaks lahendada mõned probleemid ja tulla toime raskustega, mida mõni minu kolleeg juba mainis seoses säilitamise kulukusega.
<P>
Meil on olemasolevate riiklike verepankade raames juba olemas nende tarnete kvaliteedi reguleerimiseks ja kontrollimiseks sobiv süsteem. See oleks hea viis mõne raskuse ületamiseks. Nagu paljud minu kolleegid usun ka mina, et tüvirakkude kasutamisel on väga suur tulevikupotentsiaal haiguste ravis.
<P>
Me peame aga olema ettevaatlikud, et me ei annaks alusetut lootust, sest me oleme liiga tihti kuulnud inimestele vale lootuse andmisest mitte üksnes seoses tüvirakkudega, vaid ka seoses biotehnoloogiaga muudes valdkondades. Meil on vaja teaduslikke põhiväärtusi ja põhilisi teadusuuringuid selle tagamiseks, et väljakuulutatud tulemused oleksid ka tegelikult saavutatavad.
<SPEAKER ID="200" NAME="John Dalli">
komisjoni liige. - Austatud juhataja! Kahtlemata tunnustatakse üldiselt edusamme, mida on tehtud tüvirakkude kasutamisel haiguste raviks. Me nõustume, et seda tuleb soodustada.
<P>
Auväärsete parlamendiliikmete tõstatatud küsimused käsitlevad esiteks teavitamist ja teiseks säilitamist.
<P>
Seoses teavitamisega on oluline - me kõik nõustume sellega - anda vanematele ja kogu elanikkonnale täpset ja objektiivset teavet tüvirakkude, sealhulgas nabaväädi verest saadud tüvirakkude kasutamise eeliste ja piirangute kohta. Sellise teabe andmine on liikmesriikide pädevuses, kuigi nende arvamused ja poliitilised seisukohad tüvirakkude eeliste ja piirangute, samuti kasutusvaldkondade kohta on mõnikord erinevad. Paljud liikmesriigid on juba alustanud teavituskampaaniaid ja muud teabe jagamisega seotud tegevust. Komisjon innustab liikmesriike selliseid meetmeid võtma.
<P>
Säilitamisega seoses on teada, et erafirmad pakuvad juba lapsevanematele nabaväädi verest saadud tüvirakkude säilitamise teenust. Mitu liikmesriiki on siiski loonud avaliku sektori nabaväädi vere pangad, mis toimivad tänu altruismile ja nabaväädi vere vabatahtlikule annetamisele.
<P>
Kudesid ja rakke käsitlevate ELi õigusnormidega reguleeritakse kõiki kudedega tegelevaid asutusi, olgu need siis avaliku või erasektori asutused. Nendes sätestatakse vabatahtliku ja tasuta loovutamise, doonori anonüümsuse ja altruismi ning doonori ja saaja solidaarsuse põhimõtted. 2004. aastal soovitas eetika Euroopa töörühm nabaväädi vere säilitamist avalikus sektoris, et tagada kõigi abi vajavate patsientide võrdne juurdepääs.
<SPEAKER ID="201" NAME="Juhataja">
Arutelu on lõppenud.
<P>
Kirjalikud avaldused (kodukorra artikkel 149)
<SPEAKER ID="202" NAME="Elena Oana Antonescu" AFFILIATION="PPE">
kirjalikult. - (RO) Nabaväädi verest saadud tüvirakkude ülemaailmse turu väärtus oli 2010. aastal ligikaudu 3,34 miljardit eurot. Järgnevate aastate kohta kindlaks määratud ligikaudu 27% suurusel aastasel kasvumääral põhinevate tulevikuprognooside kohaselt jõuab see summa 2015. aastaks 11 miljardi euroni. Ajal mil tüvirakud näivad olevat meditsiiniuuringute uus kullalinn, kiirustavad paljud teadlased tegelema selle valdkonnaga, tagamata seejuures nende protseduuride jaoks vajalike kõigi kvaliteedi- ja ohutusnõuete täitmise. Ma arvan, et komisjon peab suurendama oma jõupingutusi seoses patsientide ja meditsiinitöötajate teavitamisega nabaväädi verest saadud tüvirakkude kogumise eelistest. Samuti peab komisjon tegema erilisi jõupingutusi selle tagamiseks, et kõigis liikmesriikides järgitakse nii praegu kui ka edaspidi inimrakkude ja -kudede loovutamise, saamise, testimise, töötlemise, hoidmise, säilitamise ja levitamise kvaliteedi ja ohutuse miinimumnõudeid.
<SPEAKER ID="202" NAME="Anna Záborská" AFFILIATION="PPE">
kirjalikult. - (SK) Me kuulsime volinik Dalli suust Euroopa Komisjoni väga ettevaatlikku seisukohta nabaväädi verest saadud tüvirakke käsitlevate teadusuuringute kohta. See ei ole eriti üllatav. Komisjon esitas ettepaneku vaieldavate tüvirakuuuringute toetamist käsitleva mahuka pakme kohta, surus selle seitsmenda raamprogrammi raames läbi ning kardab tunnistada, et kõnealused teadusuuringud ei õigustanud ootusi. Peale selle on nüüd selge, et sündimata laste organismist saadud tüvirakkude uurimine ei andnud sarnaseid tulemusi nagu nabaväädi verest saadud tüvirakkude uurimine. Veel hiljuti peeti seda verd bioloogiliseks jäätmeks. Võttes arvesse hiljutisi aruandeid edukate katsete kohta ja isegi nabaväädi verest saadud tüvirakkude ravis kasutamise kohta, siis kuidas kaitseb komisjon ebaeetilist tava toota inimembrüoid teadusuuringuteks? Peale selle, miks ei esitanud volinik Dalli täna meile mõttetu avalduse asemel komisjoni konkreetset kava suurendada sünnituse ajal kogutud nabaväädi vere osakaalu? Loodan, et selle põhjuseks on asjaolu, et tema töötajad alles koostavad sellist kava. Eeldan, et komisjon teeb kavas ettepaneku mehhanismi kohta, mis vabastab vanemad kohustusest maksta nabaväädi vere kogumise ja edasise säilitamise eest. Ma loodan samuti, et kava hõlmab prioriteetide ümberhindamist tüvirakke käsitlevate teadusuuringute valdkonnas.
