<CHAPTER ID="014">
Üheminutilised sõnavõtud poliitiliselt olulistel teemadel
<SPEAKER ID="036" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="037" NAME="Elena Băsescu" AFFILIATION="PPE">
(RO) 8. veebruaril 2010 võttis Rumeenia vastu Ameerika Ühendriikide presidendi ettepaneku osaleda Ameerika Ühendriikide raketitõrjesüsteemi arendamises. See on tõend usaldusest minu kodumaa suhtes, arvestades ka professionaalsust, mida Rumeenia armee on üles näidanud Afganistanis ja Iraagis. Rumeenia territooriumile paigutatakse kolm kaheksast raketist koosnevat patareid. Ameerika Ühendriikidega kokku lepitud ajakava kohaselt peaks see kaitsesüsteem käivituma 2015. aastast.
<P>
Ma leian, et raketitõrjesüsteemi küsimust tuleb pidada aktuaalseks teemaks ja Euroopa Parlament peaks seda arutama, sest me peame olema teadlikud ballistiliste kanderakettide levikust tulenevast ohust.
<P>
Ma pean rõhutama, et uus süsteem ei ole suunatud Venemaa vastu. Tegelikult on Ameerika Ühendriikide süsteemi uue ülesehituse määratlemisel võetud arvesse mõningaid Moskva märkusi ja soove. Peagi alustatakse kahepoolseid läbirääkimisi vajalike lepingute allkirjastamiseks, mille peab ratifitseerima Rumeenia parlament.
<P>
Tänan.
<SPEAKER ID="038" NAME="Georgios Papastamkos" AFFILIATION="PPE">
(EL) Austatud juhataja, ma esitan põhimõttelise eelduse, et euroala liikmesriigi rahanduse taastamine on euroala enda ülesanne. Et aga kaitsta ühisraha spekulatsioonide eest, on vaja kooskõlastatud sekkumist.
<P>
Kreekas valitsev kohutav finantskriis ja teiste liikmesriikide eelarvete tasakaalustamatus on toonud esile vajaduse Euroopa majanduse poliitiliselt suunatud juhtimise järele. Oma küsimuses, mille ma esitasin komisjonile 17. veebruaril 2010, tegin ma ettepaneku Euroopa Valuutafondi loomise kohta. Mul on hea meel näha, et volinik Rehn liigub selles suunas. Me ootame komisjoni sellekohast koondettepanekut.
<SPEAKER ID="039" NAME="Carlos José Iturgaiz Angulo" AFFILIATION="PPE">
(ES) Lugupeetud juhataja, üks Hispaania Keskkriminaalkohtu kohtunik on nüüd kinnitanud seda, millest paljud meist olid juba teadlikud, nimelt, et Venezuela president Hugo Chávez teeb koostööd ETA ja FARCi terroristidega. See tõestab, et president Chávez on terroristidega mestis, et ta annab mõrvaritest terroristidele Venezuela pinnal varjupaika ja abistab neid, andes neile Venezuela valitsusasutustes ametikohti. Sisuliselt teeb Chávez koostööd ETA kurjategijatega.
<P>
Mina kui bask, hispaanlane ja eurooplane taunin diktaator Hugo Chávezi sellist lubamatut suhtumist. Kutsun Euroopa Liidu institutsioone üles astuma vajalikke samme president Chávezi ja tema terroriste soosiva poliitika hukkamõistmiseks.
<P>
Samuti tahaksin ma Euroopa Liidu praeguse eesistujariigi valitsuse juhile Rodríguez Zapaterole meenutada, et president Chávezi puhul pole mõtet jätkata senist sõbralikku ja selgrootut hoiakut. Samuti ei ole vaja ilmutada sooja suhtumist ega teha sõbralikke žeste ja koostööd, sest kui Hispaania valitsus taganeb oma väljaütlemistest ja alandab end Chavezi ees, nagu ta seda hiljuti tegi, on see samaväärne terrorismiohvrite karistamisega ja Hispaania kohtusüsteemi õõnestamisega ning seeläbi ka vabaduse ja demokraatia karistamisega.
<SPEAKER ID="040" NAME="Vasilica Viorica Dăncilă" AFFILIATION="S&amp;D">
(RO) Kuigi Euroopa Liidu solidaarsusfond toimib tervikuna võttes hästi, näitavad fondi rakendamise algusaastatel saadud kogemused, et fondi tegevust iseloomustavad endiselt märkimisväärsed piirangud ja puudused. Need on seotud rahaliste vahendite võimaldamise aeglusega, piirkondlike katastroofide korral fondi kasutuselevõtmise kriteeriumide läbipaistmatusega ja asjaoluga, et fondi kasutatakse vaid loodusõnnetuste korral.
<P>
Pean meenutama, et Rumeenia sai Euroopa Liidult rahalist toetust üleujutustest kahjustatud piirkondades projektide elluviimiseks. Kuid fondi vahendid vabastati liiga hilja; varem olnuks nende abil võimalik saavutada maksimaalne tõhusus.
<P>
Seda silmas pidades leian, et kahju kannatanud piirkonnad hindaksid kõrgelt võimalust saada kohe pärast katastroofi toimumist abi ettemaksuna, mis tehakse katastroofi tõttu kannatanud riikidele nende taotlusel alusel, tuginedes esialgsele hinnangule otsese kahju suuruse kohta.
<P>
Tänan.
<SPEAKER ID="041" NAME="Antonio Masip Hidalgo" AFFILIATION="S&amp;D">
(ES) Austatud juhataja, Fidel Castro ja tema oligarhid on juba ammu reetnud Kuuba revolutsiooni ideaalid, mis on innustanud kogu maailma rahvaid, eriti parimat osa maailma noortest.
<P>
Praegu iseloomustab vendade Castrote diktatuuri kaastunde puudumine poliit- ja süümevangide ning oma rahva suhtes. See meenutab mulle aega, mil Franco oli oma surivoodil; temagi väärkohtles poliitvange, kes olid võrdsustatud tavaliste kurjategijatega, ja tedagi iseloomustas kinnisideena näiv põlgus pagulaste suhtes.
<P>
Castro lõpetab nagu Franco ja kõik teised vabaduse vaenlased, kes on võimu enda kätte haaranud. Siiski kutsutakse meid üles päästma elusid ja ilmutama solidaarsust nendega, kes võitlevad ja kannatavad. See on meie kui demokraatiale, vabadusele ja inimõigustele pühendunud eurooplaste kohus.
<SPEAKER ID="042" NAME="Gianni Vattimo" AFFILIATION="ALDE">
(IT) Austatud juhataja, lugupeetud kolleegid! Me teame, et komisjon ja eesistujariik Hispaania on oluliselt kiirendanud läbirääkimisi teatavate Kesk- ja Lõuna-Ameerika riikidega, et sõlmida assotsiatsioonilepingud enne Euroopa Liidu ja Ladina-Ameerika tippkohtumist, mis leiab aset mais.
<P>
EUROLATi kaasasepresidendina sooviksin juhtida Euroopa Parlamendi tähelepanu asjaolule, et mõne kõnealuse riigi puhul on läbirääkimiste kiirendamine ohtlik, kui seejuures jäetakse tähelepanuta olulised punktid, mis puudutavad inimõigusi ja inimõiguste austamist erinevates piirkondades. Näiteks Kolumbias mõrvatakse endiselt peaaegu iga päev ametiühingute liikmeid. Hondurases, kellega me peame läbirääkimisi lepingu üle, on endiselt ametis valitsus, kes haaras võimu eelmisel aastal toimunud sõjaväelise riigipöörde tulemusena. Guatemalas on sarnaseid probleeme; need ei ole seotud inimõigustega, vaid lepingute teatavate aspektidega, mida on eiratud.
<P>
Minu arvates peaksid komisjon ja eesistujariik kaalutletumalt tegutsema.
<SPEAKER ID="043" NAME="Diana Wallis" AFFILIATION="ALDE">
Lugupeetud juhataja, kuna täna on rahvusvaheline naistepäev, tahtsin tõstatada ühe konkreetse naiste tervist puudutava küsimuse, mis pidevalt tähelepanu alt välja jääb. Paar-kolm aastat tagasi rääkisin ma siin kuuldamatust, nähtamatust, valulikust ja kurnavast naistehaigusest - endometrioosist. See on haigus, mis hävitab elusid, peresid ja viljakust; mõnel naisel puudub koguni võimalus emaks saada. Võib-olla ei taha me sellest haigusest rääkida, kuna see on seotud menstruatsiooniga; me ei taha isegi selle haiguse nime öelda. Nii et ma ütlen seda veel kord - endometrioos.
<P>
Selle haiguse tekkimise põhjused ei ole ikka veel teada, seda ei osata ikka veel ravida ja see mõjutab endiselt kuni kümnendikku naistest, kusjuures nende naiste osakaal suureneb. Käesolev nädal on kogu Euroopas pühendatud endometrioosi puudutavate teadmiste suurendamisele. Niisiis, millal me hakkame neid naisi, nende peresid ja nende kannatusi tõsiselt võtma? On hea, et te olete siin, austatud volinik, ja kuulete seda; ehk õnnestub tagada korralik sihtfinantseerimine, loodetavasti juba enne järgmist aastat.
<SPEAKER ID="044" NAME="Sandrine Bélier" AFFILIATION="Verts/ALE">
(FR) Austatud juhataja, lugupeetud kolleegid! Täna mainiti tormi Xynthia, mis hiljuti tabas Lääne-Euroopat, põhjustades ligi 60 inimese hukkumise ja tekitades märkimisväärset materiaalset kahju.
<P>
Ma olen täna väga kurb, aga ka vihane, sest seda inimesi mõjutanud katastroofi oleks saanud vältida; igal juhul oleks olnud võimalik vähendada selle mõju. Kuni viimase ajani on Prantsusmaal ja mujalgi Euroopas tegeletud kinnisvaraarendusega rannikualadel ja üleujutuspiirkondades, rikkudes kehtivaid Euroopa ja ka riiklikke õigusnorme.
<P>
Sageli on tegemist Natura 2000 aladega ja neid tuleb kaitsta linnastumise eest, et piirata samalaadsete loodusnähtuste mõju. Me peame ilmutama suuremat vastutustundlikkust, tagama ühenduse õigusaktide - eelkõige linnudirektiivi ja elupaikade direktiivi - täpse kohaldamise liikmesriikides ning seadma struktuurivahendite eraldamise eeltingimuseks säästvuse, ohutuse ja bioloogilise mitmekesisusega seotud nõuete järgimise.
<P>
ELi 2020. aasta strateegia annab ainulaadse võimaluse määratleda ümber meie suhe keskkonnaga.
<P>
(Juhataja katkestas kõneleja.)
<SPEAKER ID="045" NAME="Ivo Strejček" AFFILIATION="ECR">
(CS) Austatud juhataja, lugupeetud kolleegid! Tšehhi suuremad ajakirjandusväljaanded teatasid eelmisel nädalal, et Saksa transpordipolitsei on hakanud Saksamaal Tšehhi autojuhte varasemast palju rangemalt kontrollima. Teadete kohaselt on kontrollid sagedasemad ja oluliselt põhjalikumad. Tunnistajate sõnul muudab olukorra veelgi hullemaks asjaolu, et mõned inimesed on kontrollimiste käigus pidanud andma koguni uriiniproovi ja seda tingimustes, mis on vastuolus inimväärikusega. Tegemist ei ole seega rutiinsete teeäärsete kontrollidega, mille käigus kontrollitakse reisidokumente või sõiduki tehnilise seisundi või päritoluga seotud dokumente. Tšehhi kodanikke, kes võivad Schengeni alal vabalt reisida, ei tohiks pidada teise klassi inimesteks. Nad on Euroopa Liidu liikmesriigi täieõiguslikud, võrdsed ja vabad kodanikud ning neid tuleb sellistena ka kohelda. Austatud juhataja, ma paluksin teil edastada see teave asjaomastele asutustele, et nad saaksid asja nõuetekohaselt uurida ja tagada vajalikud õiguskaitsevahendid.
<SPEAKER ID="046" NAME="Kyriacos Triantaphyllides" AFFILIATION="GUE/NGL">
Lugupeetud juhataja! Euroopa ülekaalulisuse päev on algatus, mis toob kokku meditsiiniringkonnad, patsiendid ja poliitikud, et toetada ülekaalulisi ja rasvunud Euroopa kodanikke. Eesmärk on kuulutada 22. mai igal aastal tähistatavaks Euroopa ülekaalulisuse päevaks, teadvustada vajadust võtta meetmeid Euroopa tasandil ning tagada, et ülekaaluliste ja rasvunud patsientide häält võetaks kuulda.
<P>
Rasvumine on haigus, mitte probleem. Kõik liikmesriigid peaksid selle teemaga tegelema ja pakkuma neile inimestele tõhusat abi. Maailma Terviseorganisatsiooni statistika rasvumise kohta kogu Euroopas - mitte ainult Euroopa Liidus - on jahmatav; see nähtus on võtmas epideemia mõõtmeid. Kui midagi ette ei võeta, on Euroopas 2020. aastal hinnanguliselt 150 miljonit rasvunud täiskasvanut - 20% elanikkonnast - ning 15 miljonit rasvunud last ja noorukit - 10% elanikkonnast. Me peame seega rasvunud ja ülekaalulisi patsiente paremini aitama.
<SPEAKER ID="047" NAME="Ilda Figueiredo" AFFILIATION="GUE/NGL">
(PT) Austatud juhataja, me tähistame täna saja aasta möödumist rahvusvahelise naistepäeva deklaratsiooni avaldamisest, mis on muutunud murrangulise võitluse sümboliks. Sel päeval, mil kogu maailm tähistab naiste võitlust oma õiguste eest ja igasuguse diskrimineerimise vastu, tervitan ma kõiki naisi, eriti aga kõiki neid, kes siiani kannatavad diskrimineerimise, ebavõrdsuse ja mitmesuguste vägivallavormide tõttu.
<P>
Tänasel päeval tuleb rõhutada, et see võitlus võrdõiguslikkuse eest seadustes ja elus on päevakorral ka seetõttu, et kapitalismi kriis on konkreetselt mõjutanud naiste elu, sest just nemad töötavad ebakindlatel ja alatasustatud töökohtadel ning on vaesuse ohvrid! Enamik Euroopa Liidus vaesuses elavast 85 miljonit inimesest on naised.
<P>
Seega, tähistades seda päeva ja kutsudes kõiki naisi üles mitte loobuma oma unistustest, kordame veel kord, et võitlus ebaõigluse ja diskrimineerimise vastu on tähtis, sest see avab uued väljavaated paremale ja võrdõiguslikumale elule.
<SPEAKER ID="048" NAME="John Bufton" AFFILIATION="EFD">
Lugupeetud juhataja, tahaksin juhtida teie tähelepanu asjaolule, et Walesis leiab peagi aset rahvahääletus. Jah, uskuge või mitte, rahvahääletus. Põhiseaduse ja Lissaboni lepingu teemal meil rahvahääletust korraldada ei lubatud, ent nüüd toimub rahvahääletus Walesi parlamendi täiendavate volituste küsimuses.
<P>
Kuid kõik ei ole sugugi nii kena, kui pealtpoolt paistab. Kõik Walesi erakonnad - Tööpartei, Plaid Cymru, liberaaldemokraadid ja konservatiivid - on pooldaval seisukohal ja soovivad suuremaid volitusi. Aga mul on neile uudis: mina ei soovi.
<P>
Nad peavad Walesi rahvast lolliks. Nüüd, kui järgmisena tõuseb päevakorda iseseisvus, võib juhtuda nii, et parlamendis on koguni 80 liiget. Meil Walesis on hooldekodud kadumisohus, meie koole ähvardab sulgemine, meie teed meenutavad mõnd kolmanda maailma riiki, ent sellegipoolest on meie poliitiline eliit Cardiff Bays, nagu ka siin, otsustanud selle hullumeelse idee läbi suruda.
<P>
Mul on rahvahääletuse korraldamise üle hea meel, kuid loodan, et Walesi rahvas ilmutab vastupanu ja ütleb "ei".
<SPEAKER ID="049" NAME="Miroslav Mikolášik" AFFILIATION="PPE">
(SK) Lubage mul avaldada sügavat kaastunnet Madeiral aset leidnud looduskatastroofi ohvritele ja väljendada solidaarsust nendega.
<P>
Kriisiolukord nõuab paindlikke meetmeid, et rahuldada ruttu inimeste põhivajadused, pakkuda materiaalset abi ja taastada kiiremas korras peamine infrastruktuur, mis on loodusõnnetuse tõttu kannatada saanud. Ma loodan, et Portugali ametiasutused teevad kahju suuruse võimalikult kiiresti kindlaks ja et Euroopa Liidu solidaarsusfondist rahalise abi andmise teele ei veeretata mingeid formaalseid haldustakistusi.
<P>
Kuna solidaarsusfondi vahendite kasutuselevõtmine eeldab Euroopa Parlamendi nõusolekut, siis loodan, et Euroopa Parlament näitab kiire reageerimisega eeskuju ja võtab vastu asjakohase resolutsiooni. Lubage mul väljendada solidaarsust ka nendega, kes on kannatanud seoses hiljutiste paduvihmadega Lääne-Prantsusmaal Vendées.
<SPEAKER ID="050" NAME="Lena Kolarska-Bobińska" AFFILIATION="PPE">
Austatud juhataja, me võtsime siin, Euroopa Parlamendis, hiljuti vastu resolutsiooni Ukraina kohta, milles taunisime asjaolu, et Ukraina endine president on omistanud kõrge riikliku autasu Ukraina iseseisvuse eest peetud võitluse ühele juhile, Stepan Banderale. Meie resolutsiooni see lõige on Lääne-Ukrainas kutsunud esile palju kriitikat.
<P>
Ma tahaksin öelda, et selle resolutsiooniga ei seatud kahtluse alla Bandera eesmärki, milleks oli iseseisev Ukraina. Vastupidi, see resolutsioon toetas tugevat, ühtset ja vaba Ukrainat, millel on Euroopa Liidu ja minu kodumaa Poola täielik toetus. Küll aga avaldati resolutsioonis kahetsust, et autasu omistamisel ei võetud kuigivõrd arvesse sõja ajal Ukraina iseseisvuse eest peetud võitluse traagilisi asjaolusid. Sellega kaasnes etniline puhastus, mida tehti ka Bandera nimel.
<P>
Minu seisukoht on, et Banderale autasu omistamisega seoses oleks tulnud väljendada kahetsust selle võitluse tõttu kannatanud süütute ohvrite pärast. Ainult siis täitnuks see autasu iseseisva ja oma naabritega rahus elava Ukraina eesmärki. Autasu andmisega oleks pidanud kaasnema jõupingutused ohvrite peredega lepituse leidmiseks.
<P>
(Juhataja katkestas kõneleja.)
<SPEAKER ID="051" NAME="Csaba Sógor" AFFILIATION="PPE">
(HU) Slovakkia keeleseadus on viimasel ajal saanud suure kriitika osaliseks. Juhiksin teie tähelepanu komisjoni õigustalituse arvamusele. Selles öeldakse, et keeleseadus ja selle rakendusmäärused ei ole oma praegusel kujul kooskõlas põhiõigustega, Euroopa Nõukogu asjakohaste dokumentidega ega koguni vähemuste kaitset käsitlevate Slovakkia õigusaktidega. Arvamuses taunitakse asjaolu, et keelenõuded ei ole mõistlikud ega proportsionaalsed. Arvamuses väidetakse, et seadus ohustab töötajate vaba liikumist, mis on Euroopa integratsiooni üks suurimaid saavutusi, ning on ohuks ka Euroopa Liidu ühtse siseturu toimimisele. Lisaks leiab õigustalitus, et muudetud keeleseadus on vastuolus audiovisuaalmeedia teenuste direktiiviga ja Euroopa Liidu toimimise lepingu artikliga 56, mis käsitleb teenuste osutamise vabadust. Lisaks märgitakse, et tervishoiuasutusi käsitlev paragrahv võib tegelikkuses põhjustada diskrimineerimist, ning mis puudutab põhiõigusi, siis kaitseb seadus riigi huve märksa enam kui üksikisikute õigusi. Ma palun, et komisjon võtaks vajalikke meetmeid tagamaks, et ühenduse õigus oleks alati ülimuslik.
<SPEAKER ID="052" NAME="Rovana Plumb" AFFILIATION="S&amp;D">
(RO) Ma tahan tõstatada teema naiste osalemise kohta tööturul. Eurostati andmed annavad tunnistust julgustavast suundumusest. Kui 1970. aastatel ei moodustanud naiste osakaal Euroopa tööturul isegi mitte 30%, siis 2008. aastaks oli see näitaja jõudnud 43%ni ja ülemaailmne kriis on seda suurendanud ligikaudu 50%ni.
<P>
Sama suundumus valitseb ka Rumeenias - seda seoses majanduskriisiga, mis on tabanud ärisektoreid, kus on valdavalt hõivatud mehed. Kuid naiste ja meeste palgad on tööturul erinevad. Seetõttu on oluline, et komisjoni kavandatud õigusaktide pakett sisaldaks meeste ja naiste palga erinevuse kaotamise eesmärki, et soodustada naiste osalemist tööturul suuremal määral. See õigusaktide pakett peab kajastuma ka Euroopa Liidu 2020. aasta strateegias.
<SPEAKER ID="053" NAME="Evelyn Regner" AFFILIATION="S&amp;D">
(DE) Austatud juhataja, Türgis hiljuti aset leidnud sündmused kinnitasid taas ametiühingute ja töötajate õiguste tagatiste ebapiisavust. Rohkem kui kaks kuud on endise riikliku tubakamonopoli Tekel, mis on nüüdseks erastatud, 12 000 töötajat protesteerinud massiliste koondamiste, lühendatud tööajaga töö ja väljavõideldud sotsiaalsetest õigustest ilmajätmise vastu.
<P>
Streigi ajal ähvardas president Erdoğan mitmel korral, et politsei tühjendab protestijate laagrid Ankaras. Streigi alguses ründas politsei töölisi pisargaasi ja veekahuriga.
<P>
Ma tahaksin paluda, et te kutsuksite Türgi ametivõime üles kohtlema ametiühinguid võrdsete õigustega sotsiaalpartneritena ja kehtestama õigusnormid, mis tagavad ametiühingute õiguste tingimusteta kaitse. Need õigused tuleb viia kooskõlla ELi standardite ja ILO konventsioonidega.
<SPEAKER ID="054" NAME="Luigi de Magistris" AFFILIATION="ALDE">
(IT) Austatud juhataja, lugupeetud kolleegid! Hiljuti leidis Itaalias Lambro ja Po jõel aset järjekordne looduskatastroof. Lisaks taunis Luksemburgis asuv Euroopa Kohus Itaaliat inimeste tervise ohtuseadmise eest seoses jäätmete ebaseadusliku ladestamisega ja võimetusega reguleerida jäätmete kogumist Campanias. Tarantos on viimasel ajal täheldatud leukeemiasse haigestumise juhtumite arvu kasvu, mida seostatakse Ilva terasetehasega, ning räägitud on asbesti kõrvaldamisest Crotone koolidest ja dioksiinide kõrvaldamisest Campanias. Tegemist on jätkuva keskkonnakatastroofiga.
<P>
Ma tahan väga teada, mida komisjon kavatseb teha, tagamaks, et Itaalia valitsus järgiks Euroopa Liidu direktiivides sätestatud norme, võttes eelkõige arvesse Euroopa Kohtu hiljutist otsust, milles Itaalia mõisteti jõuliselt hukka seoses suutmatusega korraldada Campanias jäätmete kõrvaldamist. Napoli linn on mitme nädala ja kuu vältel olnud kogu maailma naerualune.
<SPEAKER ID="055" NAME="Nicole Kiil-Nielsen" AFFILIATION="Verts/ALE">
(FR) Lugupeetud juhataja, Londonis Afganistani teemal peetud konverents tekitas Afganistani ühiskonnas, eriti naiste seas, paanikat. 70 riigi poolt heaks kiidetud rahuplaani kohaselt kavatsetakse luua fond, mille eesmärk on aidata kaasa Talibani taasintegreerimisele ühiskonda, ning selle leppimise jõustamiseks peab eelseisvatel kuudel kokku tulema hõimuvanemate nõukogu Loya Jirga.
<P>
See leppimine ei tohi teoks saada naiste arvelt. Taliban nõuab endiselt naiste õiguste piiramist ja šariaadi taaskehtestamist. Kardetavasti muudab Loya Jirga põhiseadust ja sellest kõrvaldatakse naiste õigusi kaitsvad sätted, eriti 2. peatüki paragrahv 22.
<P>
Täna, 8. märtsil 2010, esitan ma ametliku palve, et Euroopa Liit tegutseks Afganistani naiste tuleviku garandina, sest ajaloo kõige naistevaenulikuma režiimi taassündi ei saa lubada.
<SPEAKER ID="057" NAME="Simon Busuttil" AFFILIATION="PPE">
(MT) Šveitsi ja Liibüa vaheline diplomaatiline lahkheli on süvenenud ning sellel on väga tõsised tagajärjed paljude Euroopa Liidu kodanike jaoks, kes soovivad reisida Liibüasse, ent kellel ei lubata sellesse riiki siseneda. Eriti raskesse olukorda on sattunud töötajad, kes elatuvad Liibüas tehtavast tööst, ja Euroopa investorid, kes ei saa oma töötajaid Liibüasse saata. Need töötajad, kes on juba Liibüas, püüavad jääda sinna nii kauaks kui võimalik, et teha tööd nende eest, kellele ei anta luba Liibüasse sisenemiseks. Euroopa Liidul ei ole selle intsidendiga mingit pistmist, kuid ta on sattunud pantvangi kahe kolmanda riigi vahelises küsimuses. Seetõttu teen ma üleskutse, et Euroopa Liit võtaks kõik võimalikud meetmed, et lahendada see küsimus võimalikult kiiresti.
<SPEAKER ID="058" NAME="María Muñiz De Urquiza" AFFILIATION="S&amp;D">
(ES) Austatud juhataja! Pärast kohtumäärust, milles viidatakse väidetavale koostööle Venezuela valitsuse ja ETA vahel, on Hispaania valitsus palunud Venezuela valitsuselt selgitust.
<P>
Kolleeg Iturgaiz peaks oma andmeid uuendama, sest laupäeval tegid Venezuela ja Hispaania valitsus ühisavalduse selle küsimuse kohta. Avalduses kinnitas kumbki valitsus oma kavatsust teha täielikku koostööd ja võidelda ühiselt terrorismi vastu.
<P>
Me kõik peaksime rõõmustama selle kavatsuse üle ning tunnustama Venezuela valitsust selle eest, et ta on väljendanud soovi teha Hispaania valitsusega koostööd võitluses terrorismi ja ETA vastu, selle asemel et edastada tüli õhutavaid sõnumeid või püüda koguda poliitilist kapitali nii tõsise küsimuse arvelt nagu terrorism.
<P>
Jätkates seda ülivajalikku võitlust terrorismi vastu, on minu arvates oluline austada kohtusüsteemi sõltumatust, diplomaatilisi suhteid ja ennekõike riikidevahelist koostööd.
<SPEAKER ID="059" NAME="Olle Schmidt" AFFILIATION="ALDE">
(SV) Lugupeetud juhataja, laupäeval väljendasid islandlased otsustavat vastuseisu Icesave'i kokkuleppele. Vaid nädal tagasi soovitas komisjon, et EL peaks alustama Islandiga ühinemisläbirääkimisi.
<P>
On tõsi, et õigus on Ühendkuningriigi ja Hollandi rahandusministri poolel, kuid samas lasub neil ka märkimisväärne vastutus. Ka neil tarbijatel, kes olid piisavalt mõtlematud, et investeerida Icesave'i, on õigus nõuda teatavat hüvitust oma kahjude eest. Kuid need nõuded peavad olema põhjendatud ja proportsionaalsed. Nüüd on meil vaja uusi läbirääkimisi Londonis ja Haagis asuvate valitsustega.
<P>
Islandlased peavad tundma end Euroopa Liidus teretulnuna, kuid kahtlemata ei hääleta nad kunagi ELi liikmeks astumise poolt, kui Islandi saatuse üle lubatakse otsustada Ühendkuningriigi ja Hollandi rahandusministril. Ühendkuningriigi ja Hollandi riigikassal ei või lasta Euroopa Liitu kontrollida. Euroopa Liit peab nüüd aktiivselt tegutsema ja ilmutama solidaarsust islandlastega.
<P>
Lubage mul tsiteerida Hávamáli, Odini õpetust Vanemas Eddas: (Kõneleja räägib islandi keeles.)
<P>
See tähendab islandi keeles: "Me peame probleemid ühiselt lahendama."
<SPEAKER ID="061" NAME="Yannick Jadot" AFFILIATION="Verts/ALE">
(FR) Austatud juhataja, ööl vastu 28. veebruari laastas torm Xynthia erakordselt rängalt Lääne-Prantsusmaad, nõudes mitmeid inimelusid. Muidugi on meie mõtted ohvritega ja kõigi nendega, kes asusid neid abistama. Me nõuame üheselt, et Euroopa Komisjon teeks solidaarsusfondi vahendid kiiresti kättesaadavaks, et aidata kõige enam kannatanud inimesi. Kuid me peame sellest tragöödiast ka järeldusi tegema.
<P>
Kuidas on võimalik, et Prantsusmaal elab 5-6 miljonit inimest üleujutuspiirkondades? Ilmselgelt on tegemist kinnisvaraarendajate lobitöötajate survega, kuid tõsi on ka see, et paar kuud tagasi nõudis president Sarkozy üleujutuspiirkondades ehitustegevuse lubamist. Vastutus lasub seega poliitikutel.
<P>
Nõuame, et igasugune Euroopa Liidu poolne kaasrahastamine, mis on seotud ülesehitustööde ja taastamisega, seataks sõltuvusse rannikualasid käsitlevate õigusaktide ja üleujutusriski vältimise kavade järgimisest. Loomulikult teeme ka veel kord üleskutse pakkuda kiiresti toetust kõige enam kannatada saanud sektoritele, eelkõige karbikasvatusele.
<SPEAKER ID="062" NAME="Ashley Fox" AFFILIATION="ECR">
Austatud juhataja! Buckfasti kloostris, mis asub minu valimisringkonnas Devonis, on kangendatud veini valmistanud alates 1890. aastast. Kahjuks on see vein nüüd sattunud mõningate Tööpartei poliitikute rünnaku alla. Nad eelistavad süüdistada üht alkohoolset jooki ühiskonnavastase käitumise osakaalu suurenemises, selle asemel et tunnistada oma sotsiaalpoliitika läbikukkumist.
<P>
Nende sõnul tuleks Buckfasti vein ära keelata, sest see sisaldab nii alkoholi kui ka kofeiini. Kui nii juhtub, siis mis saab edasi? Kas noortel keelatakse segada Red Bulli viinaga? Kas keelu alla läheb ka Iiri kohv? Kuidas seda kõike kontrollitakse ja tagatakse?
<P>
See ülihoolitsev riik on hulluks läinud. Ühe toote keelustamise nõudmine ei lahenda vastutustundetu alkoholitarbimise probleemi. Me peaksime tarbijaid usaldama ja laskma neil nautida kõiki neile meeldivaid jooke. Rumala vähemuse tegude tõttu ei tohiks karistada enamust.
<P>
Kas inimesed usuvad tõemeeli, et kui Buckfasti vein ära keelata, hakkavad need huligaanid, kes seda praegu kuritarvitavad, teed jooma?
<SPEAKER ID="063" NAME="Rui Tavares" AFFILIATION="GUE/NGL">
(PT) Lugupeetud juhataja, aasta-paar tagasi, mil euro oli tugev, uskus Wall Street Journal kindlalt, et euro kukub läbi, ja selgitas, kuidas see võib juhtuda. Euroala majandused on väga erinevad, selgitati Wall Street Journalis. Piisab sellest, kui kokku kukub kõige haavatavam neist.
<P>
Nii juhtuski, ja nüüd süüdistavad kõik välisriikide spekulante. Süüdistada tuleb aga iseennast ja Euroopa Liidu juhte. Keegi ei sundinud meid looma rahaliitu ilma poliitilise liiduta ja ilma sotsiaalse ühtekuuluvuseta. Samamoodi ei sundinud keegi meid ebalema ja paigal tammuma, kui niinimetatud äärepoolsete piirkondade majandused rünnaku alla langesid.
<P>
Me peame endale teadvustama, et sellist asja nagu ääreala majandus ei ole olemas. Kui rünnaku all on euroala riigi majandus, siis on ka euro kui vääring rünnaku all. Rünnaku all on kogu Euroopa Liit, mis peaks reageerima solidaarselt - ilmutama sama solidaarsust, mis tuli kasuks Ida-Euroopale ja ka taasühinevale Saksamaale.
<P>
Kui me ei tegutse praegu solidaarsuse põhimõtte järgi, siis hiljem tehakse seda omakasust lähtuvalt, arvestades turgude suurust, võlgade summat ja Kesk-Euroopa pankade riske asjaomastes piirkondades. Targem oleks tegutseda solidaarsuse põhimõtte järgi.
<SPEAKER ID="064" NAME="John Stuart Agnew" AFFILIATION="EFD">
Austatud juhataja, Euroopa Liidu kõike ühtlustaval poliitikal on palju ohvreid. Üks neist on näiteks instrumentaallennuilma pädevus, mis omistatakse Ühendkuningriigi erapilootidele. Tegemist on olulise ohutusega seotud hinnanguga, mis võimaldab pilootidel, kellele vastav pädevus on omistatud, lennata pilvedes ja halva nähtavuse korral. Erapiloodi loa alusel nad seda teha ei tohiks. Meie kapriissete ilmastikutingimuste tõttu on sellise pädevuse omistamine Ühendkuningriigile ainuomane ja sellega seotud ohutusalased tulemused on väga head.
<P>
Euroopa ühtse piloodiloa väljatöötamisega likvideerib Euroopa Lennundusohutusamet instrumentaallennuilma pädevuse omistamise võimaluse, muutes lendamise võimatuks paljude erapilootide jaoks, kui nad ei suuda tagada pilvitut taevast kogu lennu vältel. See oleks umbes sama, mis tagada, et Inglismaa võidab penaltiga jalgpalli maailmameistrivõistlused. Pärast nähtavuse kaotamist on treenimata piloodil umbes 50 sekundit aega nähtavuse taasleidmiseks, enne kui ta kaotab kontrolli oma lennuki üle. Seetõttu kujutab instrumentaallennuilma pädevuse omistamise võimaluse kaotamine endast tõsist ohtu eralennunduse turvalisusele ja tulevikule.
<P>
Euroopa Lennundusohutusamet peab järele mõtlema. Tegemist on järjekordse näitega selle kohta, kuidas Ühendkuningriigi mõistlik, praktiline õigus allutatakse ELi ülemäärasele ja kulukale õigusaktile.
<SPEAKER ID="065" NAME="Angelika Werthmann" AFFILIATION="NI">
(DE) Austatud juhataja, kallid kolleegid! Üks aastatuhande arengueesmärke on maailmas valitseva vaesuse vähendamine poole võrra. Komisjon kuulutas 2010. aasta vaesuse ja sotsiaalse tõrjutuse vastu võitlemise Euroopa aastaks. Kuusteist protsenti eurooplastest - 79 miljonit inimest - elab allpool vaesuspiiri. Seitsekümmend üheksa miljonit eurooplast peavad ots otsaga kokku tulema vaid 60%ga oma riigi keskmisest sissetulekust. Kui inimene on vaene, on tal peaaegu võimatu kodanikuühiskonnas osaleda. Kui inimene on vaene, siis ta kannatab. 2010. aastaks kui vaesuse ja sotsiaalse tõrjutuse vastu võitlemise Euroopa aastaks paika pandud strateegiad peavad andma tulemusi ka praeguses majanduskriisis.
<SPEAKER ID="066" NAME="Rosa Estaràs Ferragut" AFFILIATION="PPE">
(ES) Austatud juhataja, lugupeetud kolleegid! Ma võtan sõna, et tõsta esile ja taunida Hispaania valitsuse seadust, mis käsitleb rannajoont, ja eelkõige selle mõju Formentera saarele. Formentera on üks Baleaari saartest. Saar on 19 kilomeetrit pikk ning selle rannajoone pikkus on 69 kilomeetrit.
<P>
Kõnealuse seaduse rakendamine on kasulik piirkondades, mida on laastanud linnastumine. Kuid Formentera saarele see seadus siiski kasulik ei ole, sest selle järgi tuleb kaotada enamik saare turismirajatistest, mis tähendab seda, et väikesed pereettevõtted peavad oma tegevuse lõpetama. Need turismirajatised toovad saareelanikele nende sissetuleku ja nad on seaduslikult tegutsenud 30-40 aastat. Ma võin näidetena nimetada hotelli Rocabella, mis oli saare esimene hotell, või rahvusvaheliselt tuntud restoran-baari Blue Bar, mis on toonud Formenterale tuntust välismaal. Nimetatud seaduse rakendamine mõjutaks 70% neist turismirajatistest, kuigi need on seaduslikult loodud. See seadus ei tee midagi muud peale sundlõpetamise lubamise.
<P>
Seetõttu nõuame Formentera saarele õiglast piiristamise süsteemi. Kutsun Hispaania valitsust üles piire uuesti määrama, austades eraomandit ja järgides neid arvukaid otsuseid, mille selles küsimuses on teinud Euroopa Inimõiguste Kohus Strasbourgis. Mitte kunagi enam ei tohiks töötada välja sellist tagasiulatuva mõjuga seadust. See tekitab palju kahju. Eelkõige tuleb meeles pidada, et kõikide nende rajatiste ehitamisel on arvestatud keskkonda. Pealegi kaitsevad rannikut riiklikud ja kohalikud õigusaktid. Ei ole võimalik ehitada 300 meetri ulatuses rannikust ega suurendada hotellikohtade arvu.
<SPEAKER ID="067" NAME="Proinsias De Rossa" AFFILIATION="S&amp;D">
Austatud juhataja, peaminister Netanyahu hiljutine vastus president Buzekile, milles peaminister põhjendas, miks ei lubatud Euroopa Parlamendi delegatsioonil eelmise aasta detsembris siseneda Gaza sektorisse, nõuab jõulist vastust. Peaminister Netanyahul on õigus esitada vastuväiteid meie kohtumistele palestiinlastega Gaza sektoris ja Ida-Jeruusalemmas, kuid tal ei ole õigust neid kohtumisi takistada ega piirata Euroopa Parlamendi demokraatlikke õigusi.
<P>
Kõrge esindaja Ashton peab läbi suruma oma kavatsuse külastada Gazat; ta peab avaldama Iisraelile survet, et Iisrael lõpetaks blokaadi ja humanitaarkriisi, mida Goldstone on nimetanud elanikkonna õigusvastaseks kollektiivseks karistamiseks.
<P>
Lõpetuseks soovin öelda, et pooldan kokkulepet lähenemiskõneluste pidamise kohta. Samas olen ma väga mures, et üha kasvavad pinged Ida-Jeruusalemmas ja Hebronis asuvate pühapaikade ümber võivad hävitada edu saavutamise võimaluse. Kõrge esindaja Ashton peaks tegutsema nende pingete leevendamise nimel.
<SPEAKER ID="068" NAME="Tunne Kelam" AFFILIATION="PPE">
Austatud juhataja, nagu Euroopa Parlamendi president lahkesti meenutas, tähistavad Leedu ja Eesti 11. märtsil 20 aasta möödumist kahe olulise õigusakti vastuvõtmisest.
<P>
Samal ajal kui Leedu Ülemnõukogu võttis vastu iseseisvusdeklaratsiooni, võeti ka Tallinnas Eesti Kongressi esimesel istungil vastu deklaratsioon Eesti kui endiselt okupeeritud riigi seadusliku riigivõimu taastamise kohta.
<P>
Eesti Kongress kujutas endast ainulaadset demokraatlikku alternatiivi olemasolevatele Nõukogude institutsioonidele. Eesti Kongress, mis oli valitud 90% Eesti kodanikena registreeritud inimeste poolt, ühendas ligi 30 erakonna ja liikumise kaudu esindatud eestlaste absoluutse enamuse nende püüdlustes taastada tõeline sõltumatus ja rahvusriik. Need püüdlused said teoks suuresti ka tänu Euroopa solidaarsusele.
<SPEAKER ID="069" NAME="Corina Creţu" AFFILIATION="S&amp;D">
Lugupeetud juhataja, te peate kõneajast väga täpselt kinni, kuid ma arvan, et nende üheminutiliste sõnavõttude puhul oleks Euroopa Parlament vähemalt tänasel rahvusvahelisel naistepäeval pidanud naistele suuremeelselt rohkem kõneaega andma.
<P>
(RO) Tahaksin juhtida teie tähelepanu mitmetele juhtumitele, mil rumeenlasi on Euroopas diskrimineeritud. Kahjuks on selliste juhtumite arv viimasel ajal pidevalt suurenenud. Üsna hiljuti tegi Kopenhaageni politsei pressiesindaja rumeenlaste kohta mõningaid rassistlikke ja ksenofoobseid avaldusi ning Taani ajakirjandus häbimärgistab kogu rahvast kuriteo pärast, mille pani ilmselt toime üks rumeenlasest sisserändaja.
<P>
Selle aasta algul sooritas üks 13-aastane Rumeenia tüdruk Itaalias enesetapu, jättes maha šokeeriva kirja diskrimineerimise kohta, mida ta koolikaaslaste poolt oli pidanud taluma. Ilmselt olete teiegi hiljuti näinud Prantsuse riikliku raudtee SNCF rongidel plakateid, millel kutsutakse reisijaid üles teatama rumeenlaste igasugustest tegudest SNCF üleriigilisele turvateenistusele.
<P>
Te kõik kindlasti nõustute minuga, kui ma ütlen, et iga inimene, kes rikub seadust, peab selle eest vastutama. Kuid kogu rahvale sellisel moel sildi külge kleepimine on vastuvõetamatu. Need juhtumid, mida ma mainisin, viitavad rahvustevahelise kooseksisteerimise õhkkonna halvenemisele demokraatia traditsiooniga riikides. Need juhtumid peegeldavad käitumist, mis on vastuolus Euroopa Liidu aluseks olevate põhimõtetega, ja õõnestavad märkimisväärselt Euroopa Ühenduse olemust, tuues ilmsiks, et ELi kodanike vahel eksisteerib häbiväärne raudne eesriie.
<SPEAKER ID="071" NAME="Seán Kelly" AFFILIATION="PPE">
(GA) Austatud juhataja, ma tahaksin öelda paar sõna Atlandi strateegia kohta.
<P>
Ma olen viimastel nädalatel ja kuudel huvi ja poolehoiuga kuulanud Doonau strateegiat ja Läänemere strateegiat käsitlevaid arutelusid, kuid pole kuulnud sõnagagi mainitavat Atlandi strateegiat. Leian, et selleski valdkonnas on palju arenguruumi.
<P>
2020. aasta strateegias on väga selgelt välja toodud, et ükski riik ei saa üksinda hakkama, ning kindlasti on Atlandi ookeaniga piirnevatel riikidel, nagu Iirimaa, Suurbritannia, Prantsusmaa, Portugal ja Hispaania, võimalik teha suuri edusamme paljudes valdkondades, eriti avamereenergeetika, mereuuringute, kalanduse, mererajatiste ehitamise ja laevaehituse, sadamate ning bioloogilise mitmekesisuse valdkonnas. Kutsun eesistujariiki Hispaaniat üles käsitama seda teemat eelseisvate kuude ühe prioriteedina.
<P>
(GA) Kui see õnnestub, on Hispaania oma eesistumise ajal midagi suurt ära teinud.
<SPEAKER ID="074" NAME="Maria do Céu Patrão Neves" AFFILIATION="PPE">
(PT) Viimase kolme kuu jooksul on Portugalis aset leidnud kuus väga tõsist mereõnnetust, milles kaotas elu 13 kalurit. Kaheksa surnukeha on ikka veel leidmata. Õnnetustes hävisid kalalaevad ja paljude teiste inimeste elatusvahendid.
<P>
Castelo de Neive, Matosinhose, Setúbali, Areosa, Peniche ja Caminha kalurite kogukonnad on leinas; ma tahaksin nendega oma tänases sõnavõtus ühineda.
<P>
Üsnagi karm talv, mis ei võimaldanud arvukail päevil kala püüdma minna, ja ebapiisav toetus kaldale jäänud kaluritele sundis neid halbades ilmastikutingimustes merele minema. Osa kalalaevade amortiseerumine, ohtlikud tingimused pardal ja nõuetekohase ohutusalase väljaõppe puudumine muudavad õnnetuste esinemise veelgi tõenäolisemaks. See on talumatu olukord, millele tuleks kiiremas korras lõpp teha.
<P>
Seega tuleks ühise kalanduspoliitika reformimisel üheks peaeesmärgiks seada tingimuste loomine, mis tagavad kalurite ohutuse, investeerides kalalaevade ajakohastamisse, ohutusmeetmete tugevdamisse, kalurite väljaõppesse esmase ohutuse alal ja inimväärsete elutingimuste tagamisse ajal, mil merel valitsevate tingimuste tõttu tuleb jääda kaldale.
<SPEAKER ID="075" NAME="Alajos Mészáros" AFFILIATION="PPE">
Austatud juhataja, minu sõnavõtt puudutab vajadust tagada ühtne hoiak Kosovo tunnustamise suhtes. Lissaboni lepingu vastuvõtmisega võtsid meie liikmesriigid enesele palju uusi kohustusi. Üks neist on uus integreeritud ja ühtne menetlus välis- ja naabruspoliitikas.
<P>
Praeguseks on Kosovot kui iseseisvat riiki tunnustatud 65 riiki üle kogu maailma, sealhulgas 24 riiki NATO 28 liikmesriigist ja 22 riiki Euroopa Liidu 27 liikmesriigist. Praegu on õige aeg julgustada meie kõhklevaid liikmesriike, nimelt Küprost, Kreekat, Rumeeniat, Slovakkiat ja Hispaaniat, jätma oma kahtlused selles küsimuses kõrvale ning liituma enamusega ja tunnustama Kosovot võimalikult kiiresti. See oleks oluline märk, mis näitaks ELi suurenevat ühtsust ja integratsiooni.
<SPEAKER ID="076" NAME="Andrew Henry William Brons" AFFILIATION="NI">
Lugupeetud juhataja! Ülemaailmne kapitalism paneb inimesed maailmas ringi liikuma - mõningaid neist seaduslikult ja teisi ebaseaduslikult - nagu oleksid nad pelgalt asendatavad tootmise osad.
<P>
Kapitalism hoiab maailmas liikumises ka kaupu ja isegi teenuseid, püüdes oma viimase ohvri hindu alla lüüa, sulgedes tehaseid, põllumajandusettevõtteid ja kontoreid ning heites töötajaid üle parda.
<P>
Kapitalism liigutab maailmas raha, kaotades töökohti Euroopas ja mujal arenenud maailmas ning tekitades töökohti paikades, kus palgad moodustavad murdosa tootmise maksumusest.
<P>
Ülemaailmse kapitalismi embus lämmatab Euroopa Liidus meid kõiki. Niipea, kui tekib majanduskriis, rivistuvad poliitikud üles, et taunida protektsionismi. Kuid üksnes protektsionism võimaldab meil ümber kujundada oma tootmise alused ja tagada inimestele elatusallikad. Majandus eksisteerib või peaks eksisteerima selleks, et teenida meie rahvast. Me ei ela selleks, et teenida majandusjõude.
<P>
Euroopa ei suuda ühelgi juhul konkureerida kolmanda maailmaga, saamata selle osaks. See protsess on juba käimas.
<SPEAKER ID="077" NAME="Carlos José Iturgaiz Angulo" AFFILIATION="PPE">
(ES) Austatud juhataja, mul on kahju, et mõned täna siin viibivad parlamendiliikmed otsustasid tunnustada president Chávezi, kes on mestis terroristidega ja kaasanud ETA juhte oma valitsusse. Kui meil tuleb valida Chávezi ja sellise keskkriminaalkohtu kohtuniku vahel nagu härra Velasco, kes esindab õigusriigi põhimõtete kohaselt toimivat riiki, siis toetab meie fraktsioon, mina sealhulgas, kõhklematult seda keskkriminaalkohtu kohtunikku.
<P>
Pealegi, kui peaminister Rodríguez Zapatero lõpetaks semutsemise president Cháveziga ja enese alandamise tema ees ning selle asemel kohtleks Chávezi sellena, kes ta on - terroristide toetajana -, siis kasvaks Hispaania välispoliitika tõsiseltvõetavus rahvusvahelisel areenil.
<SPEAKER ID="078" NAME="Franz Obermayr" AFFILIATION="NI">
(DE) Austatud juhataja, ma tahaksin veel kord viidata sellele, millest viimati räägiti üheminutiliste sõnavõttude teemal peetud arutelu käigus. Me väljendasime siis rahulolematust selle üle, et keegi ei tea, millal on tema kord sõna võtta, ja kui inimene on viis korda sõna palunud, siis oleks kena talle teada anda, millal ta sõna saab. Sellise palve esitas mitu kolleegi. Tollal ei võetud seda palvet kuulda. Ma ei saa aru, miks me ei tee sellest järeldusi ega püüa asja parlamendiliikmete jaoks lihtsamaks teha, kuulutades välja selge korra ja pidades sellest kinni. Ma registreerisin end juba kell 17.00 ja ma ei saa sellest korrast aru.
<SPEAKER ID="079" NAME="Juhataja">
Me peame korrast kinni, kuid te peate arvestama, et sõnasoovijaid on üle 60, kuid aega nendeks sõnavõttudeks ainult 30 minutit. Sõna sai umbes 35 parlamendiliiget.
<P>
Me paneme teie nime kirja ja ma luban, et järgmine kord olete esimeste hulgas, kuid praegu pole midagi parata. Ma annaksin hea meelega teile kõigile sõna, kuid kahjuks ei ole meil nii palju aega.
<SPEAKER ID="080" NAME="László Tőkés  (PPE">
). - (HU) Austatud juhataja, mul on samasugune kaebus. Mulle pole kuus kuud sõna antud. Ma ei tea seda korda. Me lihtsalt istume mõttetult siin nende arutelude vältel.
<P>
Ma pole poole aasta jooksul sõna saanud. Ma ei tea seda korda ja istun siin seega mõttetult.
<SPEAKER ID="082" NAME="Juhataja">
Härra Tőkés, mina isiklikult olen teile vähemalt ühel korral sõna andnud. Minu arvates ei ole teil õigus, öeldes, et te pole kunagi rääkida saanud.
<P>
Tuletaksin parlamendiliikmetele meelde, et te annaksite oma nimed teada aegsasti enne seda, kui me arutelu alustame, sest me koostame nimekirja. Kinnitan teile, et järgmisel korral olete esimeste sõnavõtjate seas.
