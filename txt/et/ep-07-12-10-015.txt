<CHAPTER ID="015">
Üheminutilised sõnavõtud poliitiliselt olulistel teemadel
<SPEAKER ID="021" NAME="President">
Järgmisena on päevakorras üheminutilised sõnavõtud poliitiliselt olulistel teemadel.
<SPEAKER ID="022" NAME="Georgios Papastamkos" AFFILIATION="PPE-DE">
(EL) Hr president, kaasliikmed, nagu te teate, on ELi ja Lõuna-Korea vahel käimas vabakaubanduspiirkonna loomise läbirääkimised. Parlamentaarse järelevalve raames juhtisin komisjoni tähelepanu küsimusele, mis on suure tähtsusega Kreeka teatud osade ja samuti teiste piirkondade majanduse jaoks.
<P>
Pean silmas äärmiselt kõrgeid imporditolle, mille Lõuna-Korea on kehtestanud konservpuuviljadele. Me teame, millistes piirides on Euroopa Parlamendil võimalik välispoliitika kujundamises osaleda. Komisjoni läbirääkimiste salajasuse tagajärjeks ei tohiks olla läbipaistvuse ja demokraatliku vastutuse puudumine, vähemalt mitte ELi süsteemis.
<SPEAKER ID="023" NAME="András Gyürk" AFFILIATION="PPE-DE">
(HU) Tänan teid sõna saamise eest, hr president. Daamid ja härrad, Venemaa 2. detsembril toimunud valimised võivad tekitada meis hirmu. OSCE ja Euroopa Ülemkogu vaatlejad, kui neil üldse õnnestus viisasid saada, teatasid tõsistest rikkumistest. Enne valimisi tegid valitsuse jõud kõik, mida suutsid, et muuta nendega opositsioonis olevate poliitiliste liikumiste tegutsemine võimatuks. Nende pingutused on jätnud Vene ühiskonna ilma demokraatia kõige olulisemast tugisambast, valimisvabadusest. Oleme veendunud, et kui kõne all on demokraatiavastased protsessid, ei saa Euroopa pead liiva alla peita. Mitte mingitel asjaoludel ei saa valitsuse stabiilsuse rõhutamine õigustada sõna- ja valimisvabaduse piiramist. Me ei tohi unustada, et riik, mis kasutab riigisiseselt jõupoliitikat, ei kohku tagasi sellise poliitika kasutamise ees ka rahvusvahelistes suhetes. Me tunneme, et Euroopa Liidu ja Venemaa sügavamale koostööle ei ole alternatiivi. Samal ajal peab kahepoole suhe igal juhul põhinema austuse säilitamisel inimõiguste ja tõelise vastastikkuse suhtes. Tänan.
<SPEAKER ID="024" NAME="President">
Ta sai kasu minu veast. Lugesin PSE asemel ekslikult PPE-DE, mis ei ole loomulikult vastuvõetav. Seetõttu on nüüd sõna Euroopa Parlamendi sotsialistide fraktsiooni kahel esindajal.
<SPEAKER ID="025" NAME="Antonio Masip Hidalgo" AFFILIATION="PSE">
(ES) Hr president, tänan Teid Teie sõnade eest istungjärgu alguses kahe noore, terrorismi ohvriks langenud hispaanlase kohta, mis väljendavad kogu parlamendi arvamust. Tänan Teid väga, hr president.
<P>
Tahaksin meelde tuletada, et 16. mail peeti Riias koos viie portugallasega kinni kaks hispaanlast, Miguel Ángel López ja Edén Galván, kuna nad võtsid maha tänavalampide küljes rippuvad Läti lipud.
<P>
Nad ei mõelnud midagi halba; neile ei antud õigusabi kuni eelistungini, kus neil puudus tõlk ja neil oli võimalik rääkida advokaadiga ainult mõne sekundi jooksul. Politsei peksis neid ja nad jäeti isolatsiooni. Üks nendest, kes oli haige, jäeti nädalaks ravita.
<P>
Mõned veetsid 13 päeva vanglas, enne kui nad süüdistuseta vabastati. Miguel Ángel ja Edén Galván veetsid vanglas 19 päeva. See luupainaja lõppes novembris mõlema jaoks 4000 euro suuruse trahviga.
<P>
Ma tean, et on esinenud teisi ebaproportsionaalse kohtlemise juhtumeid väidetavate süütegude tõttu Läti sümbolite suhtes, mis on minu arvates äärmiselt tõsine. Inimõiguste päeval palun presidendil, kes võtab inimõigusi tõsiselt, kirjutada Läti presidendile ja väljendada meie sügavat muret.
<SPEAKER ID="026" NAME="Inés Ayala Sender" AFFILIATION="PSE">
(ES) Hr president, tahaksin samuti ühineda teile tänu väljendamisega Teie sõnade eest seoses kahe politseiniku mõrvamisega Capbretonis.
<P>
Tahaksin esitada ka kaebuse pettumust valmistava etenduse tõttu siin parlamendis Hispaania peaministri José Luis Rodríguez Zapatero külaskäigu ajal. Hispaanlase ja Euroopa kodanike esindajana parlamendis on mul raske mõista, kuidas sai meie institutsioon kutsuda külla Hispaania peaministri ja mitte teha kõike, mis võimalik, väärika külaskäigu tagamiseks. Seda oli eriti märgata kõige suurema poliitilise fraktsiooni ridades, peaaegu jäi mulje, et fraktsioonile oli antud korraldus, ja seda kommenteeriti minu riigi meedias.
<P>
Minu arvates oleme jätnud kasutamata imelise võimaluse parandada Euroopa-meelsete sidemete nähtavust, mis seovad parlamenti ja Hispaania rahvast, keda sellel päeval esindas siin nende peaminister. See asutus ei osutanud külalislahkust tasemel, mida Hispaania ja Euroopa kodanikud oleksid oodanud.
<P>
Õnneks eelistas Hispaania peaminister suuremeelselt ja tugevalt parlamenti pooldava suhtumisega kommenteerida arutelu taset ja mitmekülgsust ning suurepärast vastuvõttu teiste fraktsioonide poolt, samuti suurel hulgal Hispaania kodanikke, kes teda nõukogu ruumides tervitasid.
<P>
Ma olen kindel, et Teie märkimisväärsed kogemused, hr president, ja Teie praegune vastutus parlamendi presidendina ütlevad Teile, mida on vaja teha selle õnnetu mulje kustutamiseks ja tagamiseks, et see enam kunagi ei kordu.
<SPEAKER ID="027" NAME="President">
Presidendil on alati hea meel, kui täiskogu on täies koosseisus kohal ja eriti sellistel puhkudel nagu tänane.
<SPEAKER ID="028" NAME="Metin Kazak" AFFILIATION="ALDE">
(BG) Hr juhataja, kolleegid, Bulgaaria on Euroopa Liiduga liitudes välja töötanud toimiva, Balkanil ja Euroopas ainulaadse tolerantsusmudeli. Selle aluseks on tasakaal vähemuste riigi kõikidesse poliitilise, sotsiaalse, majandus- ja kultuurielu valdkondadesse integreerimise põhimõtte ja nende etnilise ja religioosse identiteedi säilitamise põhimõtte vahel. See mudel pakkus väljapääsu rahvuste vaheliste pingete seisakust, kuhu niinimetatud "taaselustamise protsess” oli Bulgaaria tõuganud. Just see mudel on taastanud heanaaberlikud suhted kristlaste ja muslimite vahel, muutes etnilised konfliktid poliitiliseks protsessiks.
<P>
Õiguste Ja Vabaduste Liikumisel on Bulgaaria etnilise mudeli arengus fundamentaalne osa. ÕVL kaitseb Balkani suurima liberaalse parteina üksikisiku õigusi ja vabadusi ning kaitseb vähemusi seaduse alusel ning kooskõlas Euroopa väärtustega, mitte päritolu või usutunnistuse alusel. Erinevalt naaberriikidest ei olnud ÕVL-sel isegi kommunistliku režiimi kõige raskemate repressioonide aegadel kunagi kiusatust haarata vägivaldsete vahendite järele. Ta ei ole kunagi toetanud separatistlikke ideesid või tegevusi; selle asemel püüdleb ta kõikide demokraatlike parteide kokkuleppe poole riiklikul ja Euroopa tasandil, et astuda otsustavalt vastu uutele etnilise, rassilise või religioosse sallimatuse suundumustele.
<SPEAKER ID="029" NAME="Zdzisław Zbigniew Podkański" AFFILIATION="UEN">
- (PL) Hr president, taimekaitsevahendite kuritarvitamine ja asjakohatu jäätmekäitlus on kaasa toonud mulla kvaliteedi halvenemise ja ohustab meie kodanikke. Meie jaoks peaks olema üheks esmatähtsaks ülesandeks nende ja tulevaste põlvkondade varustamine tervislike toiduainete tootmise võimalusega.
<P>
Pr Gutiérrez-Cortines' raportis esitatud lahendused, mis hõlmavad iga liikmesriigi saastunud piirkondade nimekirja koostamist ja kõnealuste piirkondade tervendamise strateegiat, on kahtlemata samm õiges suunas ja ma loodan, et selliseid samme järgneb veelgi.
<P>
Keemiline saastumine ja selle tagajärgede kõrvaldamine ei ole siiski veel kogu lugu. Lisaks on tekkinud uus ja veel rohkem ärevust tekitav probleem seoses geneetiliselt muundatud toiduainete tootmise suurenemisega - see on bioloogiline saastumine. Võin teile kinnitada, et GMOd on tunduvalt rohkem ärevust tekitavad kui keemiline saastumine. Keemilise saastumisega võideldes peame samuti võitlema bioloogilise saastumisega. EL peab ütlema kindla "ei” geneetiliselt muundatud organismide toiduainetesse lisamisele.
<SPEAKER ID="030" NAME="Milan Horáček" AFFILIATION="Verts/ALE">
(DE) Hr president, 2. detsembril toimunud duumavalimised näitasid veelkord, et Venemaal ei ole oodata üllatusi. Valimisalase seadusandluse ulatusliku muutmise kaudu on vastav lähenemine kaasa toonud opositsiooni sihipärase murdmise ja hirmutamise, võimalike oponentide, näiteks Hodorkovski vahistamise ja kõrvaldamise ning Garri Kasparovi korduva arreteerimise.
<P>
Ühendatud Venemaa kampaania ei avaldanud meile muljet. Putini partei võidab, demokraatia kaotab. Küsitava väärtusega edu kinnitab tõsiasi, et parlamenti ei pääsenud ükski valitsuse suhtes kriitiline partei. Need valimised ei anna tunnistust Euroopa ja Venemaa suhete ühisest alusest, mis põhineb demokraatial, inimõigustel ja õigusriigil. See heidutav peaproov ei ennusta midagi head 2008. aasta märtsis toimuvateks presidendivalimisteks ja näitab meile samal ajal, kui oluline on meie väärtustest arusaamine.
<SPEAKER ID="031" NAME="Willy Meyer Pleite" AFFILIATION="GUE/NGL">
(ES) Hr president, tänan Teid ETA mõrvasid hukkamõistva avalduse eest meie asutuse nimel.
<P>
Minnes edasi minu küsimuse juurde, tahaksin öelda, et eelmisel nädalal oli mul võimalus kohtuda pr Yolanda Pulecioga, kes on Ingrid Betancourti ema, keda teile teadaolevalt on FARC alates 2001. aastast pantvangis hoidnud. Ta teatas mulle, nagu mina teatan nüüd teile, parlamendile ja komisjonile, Euroopa asutustele, et EL peab võtma endale põhimõttelise osa Hugo Chávezi, Venezuela presidendi, ja Prantsusmaa presidendi Sarkozy vahendamise toetamisel. 9. oktoobril toetasid ka Euroopa asutused Portugali eesistumise kaudu kõnealust vahendamist.
<P>
See on väga oluline, sest tekib võimalus vahendamiseks, et lõpetada paljude pantvangide kannatused, keda on pikk aega kinni hoitud, ja alustada normaalse olukorra taastamist konfliktis Colombiaga.
<P>
Seetõttu palun Euroopa asutustel mitte lasta kõlada pr Yolanda Pulecio, Ingrid Betancourti ema palvel kurtidele kõrvadele.
<P>
(Aplaus)
<SPEAKER ID="032" NAME="Gerard Batten" AFFILIATION="IND/DEM">
Hr president, 23. november oli minu valija Alexander Litvinenko mõrva esimene aastapäev, tegemist oli riiklikult sponsoreeritud tuumaterrorismiga. Tema tapmiseks kasutatud ainet poloonium 210 kontrollitakse rangelt ja selle liikumine tagasi algallika juurde Venemaal on hõlpsalt jälgitav, isegi kuni esialgse partiini, kust see pärines. Ainuke võimalus on, et kuritöö sooritamiseks anti nõusolek Venemaa poliitilise ladviku kõige kõrgemal tasemel.
<P>
Briti ametivõimud on nõudnud ainult ühe isiku, Andrei Lugovoi, väljaandmist, aga mõrv ei olnud ühe inimese kätetöö - kaasatud oli koolitatud operatiivtöötajate meeskond. Briti valitsus on kinnitanud, et hr Lugovoi kannab ainukesena vastutust, et juhtida tähelepanu kõrvale süü tegelikult lähteallikalt. Kahtlustav sõrm osutab otse Kremli suunas. Kui president Putin ei andnud korraldust teo sooritamiseks, teab ta kindlasti, kes seda tegi.
<SPEAKER ID="033" NAME="Monica Maria Iacob-Ridzi" AFFILIATION="PPE-DE">
(RO) Hr president, aasta lõpul koostab Euroopa Komisjon raporti tööturule juurdepääsu tõkete kohta.
<P>
Minu arvates tuleks selles raportis kindlasti rõhutada kahte järgmist küsimust: uutele liikmesriikidele kehtestatud piirangud ei ole õigustatud, sest nende ühinemine ei ole teiste Euroopa Liidu riikide turgusid tasakaalust välja viinud; teiseks ei tohiks need piirangud ületada Euroopa tööõigusaktides kehtestatud kahte esimest aastat.
<P>
Liikmesriigid kalduvad kasutama 2+3+2 valemit vastusena teatud praegustele poliitilistele nõudmistele.
<P>
Seetõttu arvangi, et Euroopa asutuste kindel seisukoht esimese kahe aasta osas on vajalik, et lõpetada tööjõu liikumise õigustamatu takistamine.
<P>
Tahan samuti veelkord kinnitada ühenduse eelistamise põhimõtet kontekstis, kus parlament arutab Euroopa sinist kaarti, mis annab võimaluse tuua väljastpoolt Euroopa Liitu tööjõuna sisse üle 20 miljoni inimese.
<P>
Sellest põhimõttest lähtuvalt on ebanormaalne kohelda hiljuti liitunud Euroopa Liidu liikmesriikide töötajaid rangemalt kui kolmandate riikide töötajaid.
<SPEAKER ID="034" NAME="Justas Vincas Paleckis" AFFILIATION="PSE">
Hr president, Schengeni piirkonna laienemine on 21. sajandi eurooplaste jaoks suurepärane jõulukingitus, kuid meie naabrite Ukraina, Venemaa, Moldova ja Valgevene jaoks tõmmatakse ette uus Euroopa eesriie - väga vana raudse eesriide asemel finants- ja bürokraatiaeesriie. Varem oli meie naabritel võimalik saada tasuta või soodushinnaga viisasid paljudesse uutesse Schengeni riikidesse reisimiseks. Nüüd peavad nad maksma 35 kuni 60 eurot. Mõnedes kõnealustest riikidest on see kolmandik kuupalgast.
<P>
Viisamaksudest teenitav finantstulu annab tagasilöögi ELile endale. EL muutub tavaliste naabrite jaoks kaugeks maaks. Mida rohkem inimesi ELi külastab, seda paremini saavad nad näha, kuidas me elame ja samal ajal saab sellest kasu meie turismitööstus. Finantsaspektist on seega kasulikum lubada kui piirata.
<P>
Meil ei ole vaja Euroopa kindlust. Pöördun kolleegide ja selle parlamendi presidendi poole ja palun neil avaldada nõukogule survet meie idanaabrite viisamaksude tingimuste läbivaatamiseks.
<SPEAKER ID="035" NAME="Toomas Savi" AFFILIATION="ALDE">
Hr president, tahaksin juhtida tähelepanu dokumendile, millega siin parlamendis tööle hakatakse - Euroopa Parlamendi ja nõukogu määruse ettepanek, millega muudetakse määrust (EÜ) nr 1228/2003, milles käsitletakse võrkudele juurdepääsu tingimusi piiriüleses elektrikaubanduses.
<P>
Mulle valmistab muret, et komisjoni ettepanek ei sisalda artikleid, mis võimaldaksid liikmesriikidel piirata elektri importi kolmandatest riikidest, kui sealsed keskkonnakaitse eeskirjad on leebemad kui siin Euroopa Liidus kohaldatavad.
<P>
Euroopa Liit ei tohiks teha järeleandmisi energiatarnijatele, kes toodavad elektrit madala hinnaga, kuid avaldades keskkonnale hävitavat mõju. See oleks meie väärtuste selgrootu hülgamine, samuti ebaõiglane Euroopa energiatarnijate suhtes, kes järgivad vajalikke standardeid.
<SPEAKER ID="036" NAME="Ryszard Czarnecki" AFFILIATION="UEN">
(PL) Hr president, võttes aluseks kahe kaasliikme eelnevad sõnavõtud, tahaksin kommenteerida Venemaa valimisi. See tuletas mulle meelde vana nalja selle kohta, kuidas igal ameeriklasel on võimalik autot valida senikaua, kuni see on must Ford. Mul on siiski mulje, et paljud Euroopa poliitikud tõid kuuldavale kergendusohke, et oli teatud järjepidevus ja et Venemaal on ikka veel keegi, kellega neil on võimalik rääkida.
<P>
Ma mõistan muidugi, et ELi erinevatel liikmesriikidel, eelkõige suurtel, ja erinevatel lobirühmadel ja tööstusharudel on majandushuvid, aga meie vaikiv nõusolek inimõiguste mittejärgimisega Venemaal, meie Euroopa Liidu pimedus ja kurtus, ainult julgustab Venemaa võime jätkama üha rohkemate ja rohkemate Kasparovite arreteerimist. Mida vaiksemad me oleme ELis selles osas, mis toimub Venemaal, mida vähem me selle kohta ütleme, seda tugevam on represseerimispoliitika selles riigis - nii lihtne see ongi; seetõttu teen ettepaneku rääkida Venemaal toimuvast ja seal toimuvad halvad asjad.
<SPEAKER ID="037" NAME="Gisela Kallenbach" AFFILIATION="Verts/ALE">
(DE) Hr president, tahaksin juhtida tähelepanu Bulgaaria kunstiajaloolase Martina Baleva ja tema Berliini Vabas Ülikoolis töötava Saksa kolleegi Ulf Brunnbaueri olukorrale. Mõlemale on tehtud surmaähvardusi ja korraldatud nende vastu vihkamiskampaaniaid seoses maali käsitleva teadustööga ja selle teadustöö tagajärjel, eelkõige on seda teinud telejaam Skat TV ja radikaalne Ataka partei. Hiljuti näidati Ataka Euroopa valimiskampaania lõpul reklaamtahvlil plakatit, millel oli kirjas: "Baleva tapalaval - Saksa juut seotud tuleriidale!” Bulgaaria prokuratuur ei ole alates juunist käsitlenud kaebust avaliku mõrvale üleskutsumise tõttu. Julgeolekukaalutlustel viibib pr Baleva praegu Saksamaal; telejaam on pakkunud tasu teabe eest tema asukoha kohta. Bulgaaria valitsus ei tegutse ja see ei sobi liikmesriigile ja on vastuvõetamatu!
<SPEAKER ID="038" NAME="Kyriacos Triantaphyllides" AFFILIATION="GUE/NGL">
(EL) Hr president, Lissabonis toimus ELi ja Aafrika tippkohtumine. Kokkulepitud ühisavalduses rõhutati ELi ja Aafrika riikide koostöölepete suurt tähtsust. Asjaomaste volinike hr Mandelsoni ja hr Micheli sõnade kohaselt annavad need lepingut tõuke Aafrika arengule.
<P>
Jättes kõrvale asjaolu, et aastaid oleme ignoreerinud poliitilist abi ja andnud selle asemel majandusabi, tasub siiski mõelda, mida me saaksime Aafrika riikidele veel pakkuda, kui teame näiteks, et viimase 15 aasta jooksul on ELi eksport Aafrika kontinendile suurenenud 84%, mis on sundinud vaeseid riike kasutama 57% SKTst toiduainete importimiseks, mida nad oleksid saanud kohapeal toota.
<P>
Ainukesed, kes kogu sellest koostööst kasu saavad, on suured Euroopa ettevõtted. Jätkem eneste petmine ja olgem ausad: anname raha, mille me kohe tagasi võtame.
<SPEAKER ID="039" NAME="Pál Schmitt" AFFILIATION="PPE-DE">
(HU) Tänan, hr president. Euroopa Parlamendi valimistel Rumeenias anti mandaat neljale Ungari rahvusest parlamendiliikmele: Magor Csibi, Csaba Sógor, László Tőkés ja Iuliu Winkler. See on silmapaistev tulemus ja suurepärane võimalus Ungari kogukonna jaoks võidelda kogu Euroopas praktikasse juurdunud autonoomia, emakeelse hariduse ja sõltumatu ungarikeelse ülikooli eest.
<P>
Tahaksin eriti ära märkida piiskop László Tőkésit, sest meid kõiki on rikastanud aus, tõeline liige, kes on pühendunud demokraatiale ja inimõigustele. Ta valiti sõltumatu üksikkandidaadina, ilma parteinimekirjata, mille osas on mõned pretsedendid. Tema valimisedule aitas väga palju kaasa asjaolu, et kampaania oli aus ja põhines fundamentaalsete inimõigustega seotud väärtustel. Piiskop Tőkés on muutunud Ungari poliitikas teatud legendiks tänu oma senisele tegevusele, tema osale Rumeenia demokraatiale üleminekus ja tema järjepidevale võitlusele kõige suurema Euroopa päritolu rahvusvähemuse, Rumeenias elava Ungari kogukonna eest. Ungari Rahvapartei delegatsiooni nimel tunnen, et minu kohus on tervitada meie kaasmaalasi Rumeenia territooriumil elava Ungari kogukonna valitud esindajatena. Tänan.
<SPEAKER ID="040" NAME="Maria-Eleni Koppa" AFFILIATION="PSE">
(EL) Hr president, tahaksin täna esitada täiskogule Olympic Airlines'i küsimuse. Usun, et Kreeka valitsus on loobunud kõikidest katsetest pidada läbirääkimisi Olympic Airlines'i tuleviku üle, muutes Euroopa Kohtu eesseisva otsuse ette ära määratud järelduseks.
<P>
Sellisele vastuvõetamatule hoiakule ei ole mingit õigustust, kui on teada, et regionaalpoliitika osana on Euroopa Liit juba tunnustanud vajadust tugevdada lennuliini kaasaegse varustusega, tagada igapäevane ühendus riigi isoleeritud saarepiirkondadega.
<P>
On selge, et Kreeka valitsus on ette ära määratud otsuse alusel heitnud kõrvale igasuguse õiguse ja võimaluse läbirääkimisteks töökohtade päästmiseks, tekitades sellega väga suure sotsiaalse probleemi. Samal ajal jäetakse vaikselt kõrvale kõik nõuded, mis võiksid ära hoida Olympic Airlines'i märkimisväärse majandusliku väärtusega immateriaalse põhivara laialikandmise.
<P>
Sellisel viisil muudavad Kreeka valitsus ja Euroopa Komisjon konkurentsi nimel Kreeka teisejärguliseks sihtkohaks. Sellele astuvad vastu kõik jõud, kes on huvitatud riigi tulevikust olulise turismisihtkohana.
<SPEAKER ID="041" NAME="Zsolt László Becsey" AFFILIATION="PPE-DE">
(HU) Tänan, hr president. Jälle kord on meil põhjust tunda tõsist muret Põhja-Serbia Vojvodina piirkonna etnilise mitmekesisuse pärast, sest Euroopa Parlament on paljudes otsustes kinnitanud, et see on kaitsmist vajav väärtus. Tagasivõtulepingu tähenduses, mille Euroopa Liit muidu ebaõiglaselt Serbiale peale surus, näitavad mõned hinnangud, et mitukümmend tuhat integreeritud liikmesriikides ebaseaduslikult viibivat inimest tuleb Serbiasse tagasi saata. Kuna Serbia valitsusel puudub sellise massi sotsiaalse ja geograafilise taasintegreerimise strateegia, keelab Serbia põhiseadus asjata paberil kõik muudatused etniliste rühmade elukohtade proportsioonides, kui tagasi lubatud isikud ei lähe tagasi asulatesse, kust nad algselt pärit on, vaid lähevad rohkem arenenud piirkonda Vojvodinasse. Ei ole mingi juhus, et siin kantakse politsei nimekirjadesse ka tühjad korterid. Lisaks kardavad kohalikud õigusega Kosovo põgenike lainet. Pingeid suurendavad lähimineviku sõjalised arvelevõtmised, mille raames kvalifitseeruvad Vojvodina ungarlased lojaalsete Serbia kodanikena, kuid mida peetakse õigustamatuks riigis, mis on NATO rahupartner ja püüdleb rahumeelse lahenduse poole Kosovos. Tänan, hr president.
<SPEAKER ID="042" NAME="Marianne Mikko" AFFILIATION="PSE">
(ET) Daamid ja härrad.
<P>
Euroopa ei tohi ohverdada julgeolekut energiaturu avamisele. Vähemalt mitte nii kaua, kuni kolmandad riigid kasutavad energiat välispoliitika vahendina.
<P>
Moldova gaasitorusid ära ostes kasutas Gazprom ära Transnistria külmutatud konflikti ja lõikas läbi gaasitarned ja ekspordikanalid.
<P>
Moldova haavatavust silmas pidades ei ole mul kahtlust, et sõlmides jätkuvalt erinevate turupiirkondade partnerlusi, toetavad liikmesriigid ja meie kriteeriumidele vastavad kolmandad riigid meie energiajulgeolekut.
<P>
Väikesed liikmesriigid peavad oma julgeoleku tagamiseks veelgi rohkem tegema. Eesti majandus ja sõjaline võimsus on ikka ja jälle alistunud meie naabrile ja on vallutaja Venemaa omadest palju kordi väiksemad.
<P>
Eesti jaoks on strateegilise tähtsusega nii energia tootmine kui jaotamine. Ma usun, et kõnealust olukorda arvestades ei tohiks teatud ettevõtteid lahti siduda ja need peaksid jääma riigi omandisse. Palun uskuge meid, kui me ütleme, et see on meie jaoks väga oluline.
<SPEAKER ID="043" NAME="Emmanouil Angelakas" AFFILIATION="PPE-DE">
(EL) Hr president, tahaksin rääkida jõhkrast rünnakust Kreeka rahvusest ajakirjaniku vastu, mis toimus 5. detsembril Istanbulis. Kõnealune ajakirjanik on Andreas Robopoulos, Kreeka telejaama MEGA korrespondent ja kreekakeelse ajalehe ECHO toimetaja. Talle tungiti selja tagant kallale väidetavalt tundmatute ründajate poolt, kes võivad ametivõimudele teada olla ja selle tagajärjel murdusid tema käeluud mitmest kohast ja ta sai peavigastusi, mida oli vaja õmmelda.
<P>
Vahejuhtum leidis aset väljaspool ECHO tööruume Pera piirkonnas. Kurjategijad jätsid verega kaetud ohvri maha lamama. See on jätkuks paljudele teistele vahejuhtumitele, näiteks Armeenia rahvusest ajakirjaniku Hrant Dinki mõrvamine 19. jaanuaril Istanbulis ja 13. detsembri sündmused, kui Türgi metsandusameti buldooserid purustasid Issandamuutmise Kloostri Heybeliada (Halki) saarel.
<P>
Nõuan, et Euroopa Parlament, mis on demokraatia kõrgeim poliitiline väljendus Euroopa Liidus, viiks läbi põhjaliku uurimise ja annaks jõulise vastuse, mõistes hukka sellised kuriteod riigi poolt, mis Euroopa Liidu liikmeks püüeldes ründab omaenda kodanikke.
<SPEAKER ID="044" NAME="Marios Matsakis" AFFILIATION="ALDE">
Hr president, täna on inimõiguste päev ja maailma vaevab arvukalt näiteid inimõiguste rikkumisest. Nende näidete hulgas on minu tilluke kodumaa Küpros. Türgi sõjavägi on 33 aastat okupeerinud osa saarest ja hoidnud 200 000 pagulast nende kodudest eemal. 33 aastat on Türgi armee hoidnud enda käes asustamata Famagusta linna ja kasutab seda Küprose kreeka kogukonna šantažeerimiseks. 33 aastat on Türgi sõjaväelased säilitanud pealinnas Nicosias eraldusjoone sarnaselt Berliinile. Kõik seetõttu, et Türgi sõjajõud tunduvad dikteerivat Türgi poliitikat Küprosel.
<P>
Loodame, et hr Erdogani uus valitsus mõistab, kui õigustamatu on ELi liikmesriigi okupeerimine tema sõjajõudude poolt ja annab Türgi staabiülemale hr Büyükanıtile korralduse väeüksused saarelt võimalikult kiiresti välja viia.
<SPEAKER ID="045" NAME="Hanna Foltyn-Kubicka" AFFILIATION="UEN">
(PL) Hr president, on raske kirjeldada Venemaal äsja lõppenud parlamendivalimisi millegi muuna kui halva naljana demokraatia arvel. Eriti häirivad on Tšetšeenia piirkonna tulemused, kus osalemise protsent oli 99% ja toetati Ühtset Venemaad.
<P>
Tšetšeenide näide on sümptomaatiline. Selles riigis elavatel inimestel ei ole mingit põhjust Putini meeskonna poolt hääletada. Arvukatel juhtudel on ära märgitud tohutuid kannatusi, mida see meeskond neile tekitas. Üheski demokraatlikus riigis ei esine praktiliselt 100%list osalemist ja toetust valitsevale rühmitusele. Teisest küljest tuletab see meile elavalt meelde totalitaarsete riikide valimisi.
<P>
On teisigi sarnasusi. Valimised paljastasid, et Venemaal ei ole enam kohta opositsiooni jaoks. Sõnavabadus on piiratud ja meediat kontrollib riik. Poliitiliste vangide kategooria on taastumas. Selle kategooria moodustavad need, kellel on julgust avalikult režiimi vastu arvamust avaldada ja demokraatiast on saamas fassaad, mille taga äsjasadanud lume moodi puhas demokraat Putin saab teha täpselt seda, mida tahab.
<SPEAKER ID="046" NAME="Mairead McGuinness" AFFILIATION="PPE-DE">
Hr president, jõulueelses saginas oleksime tavaliselt heas tujus. Kuid pean ütlema, et Iirimaal on riik praegu üsnagi šokis noorte inimeste tõttu, kes kokaiini tarvitamise tagajärjel surevad. Täna maetakse noor tüdruk ja sellest räägib kogu riik, sest ta oli prominent. Kuid ma arvan, et see tõstatab väga tõsise küsimuse mitte ainult Iirimaa, vaid paljude liikmesriikide ja nende noorte jaoks, kuidas narkootikumide tarbimine on saanud osaks vaba aja veetmisest.
<P>
Euroopa Liit ja iga liikmesriik eraldi peab tegelema sellega jõuliselt kahes suunas. Ilmselt on meil vaja katkestada varustamine, aga see võib olla äärmiselt keeruline. Seda on vaja teha parema poliitika ja liikmesriikide vahelise koostöö parandamise kaudu. Meil on vaja lõpetada nõudlus ja meil on vaja, et noored inimesed - tegelikult meie kõik - narkootikumide ohtlikkusest aru saaksid. Isikud, kes pooldavad legaliseerimist, peaksid sellele tähelepanu pöörama.
<P>
Lõpetuseks tahaksin tungivalt paluda lõpetada neil, kes seda asjatundmatult käsitlevad ja väljendan oma sümpaatiat armastatud lähedase kaotanud Iirimaa peredele.
<SPEAKER ID="047" NAME="Silvia-Adriana Ţicău" AFFILIATION="PSE">
(RO) Hr president, kliimamuutused kujutavad endast ühte rahvusvahelise kogukonna kõige keerukamatest probleemidest.
<P>
Nendel päevadel kogunevad Bali konverentsile 190 riigi delegatsioonid, sajad eksperdid ja valitsusvälised organisatsioonid ning üle 1400 ajakirjaniku.
<P>
Ühiseks eesmärgiks on tegevuskava koostamine, et vähendada kliimamuutusi ka pärast 2012. aastat.
<P>
Meil on võimalik vastata kliimamuutustega seotud väljakutsetele teadusuuringuid arendades, kliimamuutustega kohandudes, kasvuhoonegaaside heitmeid vähendades, ülemaailmset energiastrateegiat arendades ja rakendades.
<P>
Bali konverentsi kontekstis peaks Euroopa Liit võtma endale kliimamuutuste tõkestamisel liidrirolli.
<P>
Sammud, mida EL on teatud valdkondades juba astunud, näiteks lennundus, vähemsaastavate sõidukite edendamine, kütuse ja õhu kvaliteet, annavad tulemusi kliimamuutustega võitlemisel ning majandusarengu soodustamisel.
<SPEAKER ID="048" NAME="Zita Pleštinská" AFFILIATION="PPE-DE">
(SK) Hr president, totalitaarsete režiimide ajal kartsid Ida-Euroopa inimesed sageli tollikontrolle ja ELi liikmelisus on paljude jaoks tihedalt seotud nimetatud kontrollide lõppemisega.
<P>
Europiirkonnad, mis oma tegevuse kaudu toetasid koostööd piirialadel, aitasid oluliselt kaasa tõkke kadumisele piirialadel. Need piiriülesed ühendused julgustasid meid, parlamendiliikmeid, avaldama asjaomastele pooltele survet Schengeni piirkonna laienemise esialgsest tähtajast kinnipidamiseks.
<P>
Mul on hea meel, et nende ootused selles osas täitusid ja et 20. detsembri keskööl kaovad raudse eesriide viimased jäänused ja piirideta europiirkonnad muutuvad reaalsuseks. Slovaki Vabariigi liitumine Schengeni piirkonnaga ja piiride avamine Tšehhi Vabariigi, Poola, Ungari ja Austriaga loob uue tiheda koostöö piirkonna.
<P>
Ma loodan, et kõik piirialade ühendused, külad ja linnad vastavad Tatry piirkonna kutsele ja tähistavad 21. detsembril piiriületuspunktides Euroopa integratsiooni suurimat edu, nimelt neid seni lahutanud piiride kaotamist.
<SPEAKER ID="049" NAME="Richard Corbett" AFFILIATION="PSE">
Hr president, tahan lihtsalt enne jõule püsti tõusta, et öelda korraks "tänan" Euroopa Komisjonile, kes teatas 170 miljoni euro suuruse abisumma eraldamisest Euroopa Solidaarsusfondist, et toetada minu riigis ja eelkõige minu piirkonnas sellel suvel toimunud üleujutustele järgnevaid puhastusoperatsioone. Ma saan aru, et kui see kinnitatakse, on tegemist suuruselt teise summaga, mis kunagi Euroopa Solidaarsusfondist on välja makstud. Ühe kõige enam kannatanud piirkonna Euroopa Parlamendi liikmena võin öelda, et igasugune abi on teretulnud. Ülejäänud Euroopa kõnealune solidaarsusžest on minu valijaskonna seas väga tervitatav.
<SPEAKER ID="050" NAME="President">
President tavaliselt ei kommenteeri sõnavõtjate poolt öeldut, aga minu nimekirjas on märgitud 170 eurot ja mitte 170 miljonit eurot, nii et mul on hea meel, et Ühendkuningriigil ei ole antud juhul midagi kritiseerida!
<P>
(Naer)
<SPEAKER ID="051" NAME="Ljudmila Novak" AFFILIATION="PPE-DE">
(SL) Tahaksin teid teavitada teatud sündmustest Horvaatia-Sloveenia piiril.
<P>
Horvaatia pool rakendab jälle kord praktikas faits accomplis meetodit Sloveeniaga lahendamata piiriküsimuste klaarimiseks. Alguses hakkasid horvaadid müüma maad vaidlusalusel territooriumil Dragonja jõe vasakkaldal ja seejärel ehitasid silla Hotiza juurde. Hiljuti on nad väga aeglaselt nihutanud piiri Snežniški metsas ja nende metsamehed on hakanud puid langetama.
<P>
Razkrižjes on nad vaikselt maha märkinud uue piirikontrolli hoone, ilma et Horvaatia välisministeerium oleks Sloveenia poolele eelnevalt oma kavatsustest teatanud, kuigi tema sõlmitud lepingutes on nii ette nähtud. Samuti ei ole teatatud Sloveenia maaomanikele, kelle maatükkidele kavatsetakse piiriületus rajada.
<P>
Vaatamata Sloveenia põhimõttelisele toetusele Horvaatia ELiga liitumisele peaks Horvaatia järgima teiste riikidega sõlmitud lepinguid, kui ta soovib õigustada oma staatust ELi tõsiseltvõetava kandidaatriigina.
<SPEAKER ID="052" NAME="Viktória Mohácsi" AFFILIATION="ALDE">
(HU) Tänan väga, hr president. Daamid ja härrad, 1948. aastal võttis ÜRO Peaassamblee tänasel kuupäeval vastu inimõiguste ülddeklaratsiooni, nii et täna on meil võimalik tähistada inimõiguste päeva. Tahaksin kogu austuse juures küsida, kas meil on tähistamiseks tõesti põhjust? Ei ole kahtlust, et dokumendis sõnastatud väärtused moodustavad täna endiselt ELi ja meie euroopalikkuse aluse. Aga ainult seetõttu, et me tähistame, ei saa me ignoreerida nähtust paljudes ELi liikmesriikides Ungarist Kreekani ja Slovakkiast Hollandini - võiksin näidete nimekirja esitada - kus ikka veel eksisteerivad ja laienevad poliitilised rühmitused, mis peidavad end vormiriietesse ja heidavad kahtlust just nendele väärtustele, marssides langenud diktatuuride sümbolitega. Ma palun tungivalt kõiki vastutavaid Euroopa poliitikuid: muudame tähistamise toredamaks; tegutseme koos äärmusrühmituste vastu! Loodetavasti õnnestub minu fraktsioonil esitada parlamendi otsus äärmusluse ilmingute vastu protesteerimiseks. Koostööks ei saa olla paremat aega kui rahvusvaheline inimõiguste päev. Tänan väga.
<SPEAKER ID="053" NAME="Mieczysław Edmund Janowski" AFFILIATION="UEN">
(PL) Hr president, tahaksin Teile meenutada, et 5. detsembril oli suure poolaka ja eurooplase, Poola riigipea marssal Józef Piłsudski sünniaastapäev. See karismaatiline isiksus ei olnud ainult suurepärane ja kangelaslik väejuht, vaid samuti ja eelkõige tõeline riigimees, kes andis suure panuse Poola riigi taassündi.
<P>
Tema juhtimisel peatas Poola armee 1920. aastal bolševike edasitungimise, kes kavatsesid allutada kogu Euroopa. Ta toetas naabritega rahus ja harmoonias elamist, austades täielikku suveräänsust. Ta ütles ka, et Poola ees seisab suur küsimus: kas ta peaks olema võrdne teiste suurte maailmariikidega või peaks ta olema väike riik, mis vajab tugevate kaitset? Poola ei ole veel andnud sellele küsimusele vastust; tugevuse eksam seisab tal veel ees. Selles mõttes on meil ees suur jõupingutus, ja meie, praegune põlvkond, peame end selleks valmis seadma. Need sõnad on olulised täna, kui Poola on üks Euroopa Liidu 27 liikmesriigist.
<SPEAKER ID="054" NAME="Milan Gaľa" AFFILIATION="PPE-DE">
(SK) Hr president, 19. novembril 2007 pühitseti sisse Bratislavat ja Viini ühendav kiirtee A6. Pean seda ajalooliseks sündmuseks, mis lihtsustab oluliselt Slovaki Vabariigi ja Austria vahelist maanteeühendust.
<P>
Pärast kolm aastat kestnud intensiivset tööd kiirtee A6 ehitamisel ja nüüd, kui Slovaki Vabariik on ühinenud Schengeni piirkonnaga, muutuvad kahe riigi vahelised kontaktid kahtlemata veelgi viljakamaks.
<P>
Tahaksin tänada Austriat projekti eduka lõpetamise eest koostöös Slovaki Vabariigiga. A6 kuulutab, et esimest korda on Slovaki Vabariik ühendatud üleeuroopaliste transpordikoridoridega. See toob kergendust teistele transporditeedele, mida juba väga intensiivselt kasutatakse.
<SPEAKER ID="055" NAME="Jörg Leichtfried" AFFILIATION="PSE">
(DE) Hr president, eelmisel reedel anti Austria parlamendi esimehele Barbara Prammerile üle enam kui 70 000 allkirja kariloomade vedu käsitlevate õigusaktide karmistamise poolt. Kodanikualgatuse kutsus ellu väike rühm inimesi minu kaasmaalase Helmut Schaupensteineri koordineerimisel ja väga pühendunud ajakirjaniku Maggie Entenfelleri toetusel. Neil õnnestus leida need 70 000 allkirja lühima võimaliku aja jooksul.
<P>
Algatusel on minu täielik toetus ja 70 000 allkirja näitavad, et ka elanikud ei taha enam lubada neil traagilistel asjaoludel ühegi kommentaarita aset leida. Euroopa Parlamendi liikmena pean seetõttu oma kohuseks informeerida teid, daamid ja härrad, sellest meeldivast kariloomade vedamise vastasest algatusest ja paluda meil kõigil lõpuks midagi ette võtta, et asjad, mis praegu Euroopa teedel toimuvad, ei saaks enam tulevikus toimuda.
<SPEAKER ID="057" NAME="Ján Hudacký" AFFILIATION="PPE-DE">
(SK) Hr juhataja, 4. detsembril 2007 otsustas Slovaki Vabariigi põhiseaduskohus, et raseduse katkestamist käsitlevad õigusaktid, milles lubatakse abortide esilekutsumist 12. rasedusnädalani ilma igasuguse põhjenduseta, ma kordan, ilma igasuguse põhjenduseta, ei ole vastuolus Slovaki Vabariigi põhiseadusega.
<P>
Slovaki Vabariigi põhiseaduses räägitakse siiski inimelu kaitsmisest isegi enne sündi. Kahjuks pean ütlema, et see päev kirjutatakse Slovaki Vabariigi ajalukku nende laste verega, kellele ei anta võimalust sündida ja elada.
<P>
Mul on kahju, et enamik kohtunikest ei suutnud üles näidata piisavalt julgust, et kinnitada inimelu kaitsmise kõrgema põhimõtte ülimuslikkust. Sündimata laste abortide andestamine niinimetatud inimõiguste või pigem naiste õiguste alusel, millel ei ole midagi ühist inimloomuse ja väärikusega, on kahetsusväärne ja tuleb hukka mõista.
<SPEAKER ID="058" NAME="Maria Panayotopoulos-Cassiotou" AFFILIATION="PPE-DE">
(EL) Hr juhataja, kuulsime eelnevalt Kreeka inimeste muredest seoses Olympic Airlines'i küsimusega. Peame kinnitama, et Olympic lendab edasi.
<P>
On siiski veel üks Kreeka inimesi puudutav probleem ja seda arutati Kreeka parlamendis aseesimehe (esimese spiikri) hr Sourlase algatusel: tehnoloogiate ja arvutite kasutamisest tulenev tõsine oht noortele. Sellest uuest nähtusest sõltumine tekitab noortel haigusi, mille tagajärjel nad ei ole suutelised ühiskonnas osalema, mis hävitab nende väljavaated haridusele või tööle.
<P>
Samal ajal ei võeta mingeid kaitsemeetmeid. Meie küsimus kõlab: miks vaba konkurents avatud turul võimaldab toota ja importida kolmandates riikidest videomänge ja selliste mängude levitamist ja internetikohvikute kontrollimatut ööpäevaringset töötamist? Kuidas saab seda turgu kontrollida? Milline on Euroopa panus ohutu interneti tagamiseks noorte inimeste jaoks? Milliseid meetmeid võetakse haiguste ravimiseks, mida noored põevad arvutitest ja internetist sõltumise tõttu? Ja kuidas pädevad õiguskaitseasutused kontrollivad elektroonilist kuritegevust Euroopa tasandil?
<SPEAKER ID="059" NAME="Dushana Zdravkova" AFFILIATION="PPE-DE">
(BG) Hr juhataja, kolleegid, Lissaboni lepingu ratifitseerimise ja põhiõiguste harta allkirjastamise eelõhtul tahaksin juhtida teie tähelepanu Bulgaariale ja asjaolule, et kahjuks on Bulgaaria valitsus, selle administratsioon ja parlamendi valitseva koalitsiooni esindajad ikka veel kaugel mõnede aluspõhimõtete rakendamisest. Need põhimõtted on avatud juhtimine, läbipaistvus ja eelkõige vastutus otsustusprotsessis.
<P>
Viimastel päevadel on Bulgaaria kodanikud olnud tunnistajateks valitsuse veel ühele katsele rakendada ähmaseid kriteeriume, et riigieelarve ülejääk varjatult ümber jagada ja võimaldada valitsevate erakondade niinimetatud "mustadel kohvritel” saada reguleerimata viisil vahendeid. See on veel üks näide viimaste aastate valitseva poliitilise praktika kohta - tulla võimule ja jääda võimule tänu häälte ostmisele, mitte hästi tehtud tööle.
<P>
Euroopa Parlamendi liikme ja Bulgaaria suurima opositsioonipartei ning parempoolse poliitilise jõu esindajana, mis jagab Euroopa Rahvapartei väärtusi, usun, et Bulgaaria poliitilise mudeli praegune status quo võõrandab kodanikud otsustusprotsessist ja suurendab nende korruptsiooni tajumist. Lissaboni lepingu ja põhiõiguste harta üldsuse teavitamise kampaania raames oleme valmis edendama tõhusa ja läbipaistva juhtimise põhimõtteid ja veenma kodanikke nendes kahes dokumendis sisalduvates väärtustes.
<SPEAKER ID="060" NAME="Péter Olajos" AFFILIATION="PPE-DE">
(HU) Tänan väga, juhataja. Käesoleval aastal on kõik ELi 27 liikmesriiki korraldanud terve rea tähistamisüritusi, et meenutada Euroopa Liidu sündi ja selle 50. aastapäeva või sünnipäeva. Hiljuti detsembri alguses osalesin sellisel sündmusel Mosonmagyaróváris. Mosonmagyaróvár on linn Slovakkia, Austria ja Ungari piiril, nii et ei ole mingi üllatus, et kohal oli väga palju linnapeasid kõigist kolmest riigist. Osalenud linnapead tsiteerisid Euroopa Parlamendi või selle presidendi jaoks sõnastatud algatust. Algatuse sisu seisneb selles, et Vana-Kreeka traditsioonide jälgedes peaks Euroopa Parlament üles kutsuma ülemaailmsele vaherahule esimest korda 2008. aasta Pekingi olümpiamängude ajal. Hr president, selle üleskutse motoks on "17 rahupäeva”. Linnapead alustasid 1. detsembril allkirjade kogumist ja nad tahaksid petitsiooni Teile, hr president, siin Strasbourgis kevadel üle anda. Nad palusid mul selle kutse Teile edastada, mida ma nüüd tegingi. Tänan.
<SPEAKER ID="061" NAME="Nickolay Mladenov" AFFILIATION="PPE-DE">
(BG) Hr juhataja, minu poole pöördusid Bulgaaria Tervisekaitse Konföderatsiooni esindajad. Konföderatsiooni moodustasid kaksteist patsiendiorganisatsiooni ühe miljoni krooniliste haigustega bulgaarlaste huvide kaitsmiseks. Ravimipoliitika on olnud Bulgaarias viimastel aastatel tõsise mure allikaks. Kuigi tervishoiule eraldatavad vahendid suurenevad, on nende eest võimalik osta aastast aastasse üha vähem ravimeid. Kahjuks sisaldab nende hind ka 20 protsendi suurust käibemaksu. Bulgaaria patsiendid on mures, et nende esindajatel ei võimaldata osaleda tervishoiukulutuste seires ja järelevalves. Nad nõuavad kõnealustesse protsessidesse kaasamist, et tagada läbipaistvus. Olles aastaid üritanud saada abi Bulgaaria valitsuselt, on nad nüüd otsustanud pöörduda Euroopa Komisjoni ja Euroopa Parlamendi poole.
<P>
Üle miljoni bulgaarlase põeb kroonilisi haigusi ja nende tervist ei kaitsta piisavalt. Lisaks mõjutavad ravimipoliitika probleemid üle 80 Euroopa ravimitootja huve, kes soovivad samuti suuremat läbipaistvust. Seetõttu pöördun siit tribüünilt Bulgaaria asutuste ja ELi institutsioonide poole, et toetada patsiendiorganisatsioonide nõudmist suurema läbipaistvuse järele.
<SPEAKER ID="062" NAME="Edit Bauer" AFFILIATION="PPE-DE">
(SK) Hr juhataja, tahaksin käsitleda Slovaki Vabariigi vähemuskeelte raadiojaama küsimust, mis kavatseb tegutsemise katkestada.
<P>
Slovaki Vabariigi riigiraadio on seaduse kohaselt kohustatud edastama saateid rahvusvähemuste keeltes. Eelmisel nädalal otsustas raadio juhtkond lõpetada raadiojaama Rádio Pátria saated vähemuskeeltes kesklainel vahendite puudumise tõttu. See tähendaks saadete lõppemist ungari, ruteeni ja ukraina keeles.
<P>
Kui Slovakkia parlament ei eralda järgmise aasta eelarvet kinnitades vahendeid kesklainesaadetele, lõpeb saadete edastamine vähemuskeeltes 1. jaanuaril. Slovakkias on nendel saadetel 80-aasta vanune traditsioon. On otsustatud, et saadete edastamine jätkub interneti kaudu, kuigi hinnanguliselt on ainult 1% kuulajatest arvuti ja kasutavad seda raadio kuulamiseks. On siiski alternatiivseid lahendusi ...
<SPEAKER ID="063" NAME="Tunne Kelam" AFFILIATION="PPE-DE">
Hr juhataja, sellel nädalavahetusel hakkab Euroopa Ülemkogu arutama ka energiaprobleeme, millest on saanud ühise julgeoleku küsimus.
<P>
Seda arvesse võttes lubage mul esitada Euroopa Ülemkogule kolm soovi.
<P>
Esiteks soovin, et nõukogu toetaks komisjoni ettepanekuid omandisuhete eraldamise ja kolmandate riikide enamusosaluse piiramise kohta elektri- ja gaasiturgudel. See on põhiküsimus õiglase konkurentsi tagamisel ja riiklike monopolide vaheliste läbipaistmatute tehingute ärahoidmisel.
<P>
Teiseks soovin, et liikmesriikidel oleks võimalik piirata elektri importi kolmandatest riikidest juhul, kui see võib seada olulisel määral ohtu pikaajalise varustuskindluse.
<P>
Kolmandaks, kas tohin meenutada nõukogule Euroopa Parlamendi septembrikuu resolutsiooni energiajulgeoleku kohta, milles esitatakse ettepanek energiajulgeoleku välispoliitika ametniku ametikoha loomiseks?
<SPEAKER ID="064" NAME="Czesław Adam Siekierski" AFFILIATION="PPE-DE">
(PL) Hr juhataja, täna, kolmanda aastatuhande alguses, seisab maailm silmitsi ikka veel lahendamata minevikuprobleemidega ja nendele lisanduvad uued väljakutsed. Võime olla uhked, et Euroopa Liit on muutuste looja ja et meie suurimad väärtused on inimõigused, vabadus, demokraatia, tolerantsus, vaba turg, tõusnud elatustase ja looduskeskkonna hoidmine.
<P>
Kui tahame tõhusalt tegutseda nende ideede ja eesmärkide ellurakendamiseks, peab meie EL olema asjalik ja tõhus. Hakkame ühe konkreetse tööetapiga lõpule jõudma: võtame vastu reformilepingu, Lissaboni lepingu. See on väga kena, aga elu on kavandanud meie jaoks uued väljakutsed. Lepingu kõiki sätteid rakendades, ajakohastades ELi ja selle asutuste toimimist, peame rääkima - ja tahame rääkida - tulevikust, paremast tulevikust Euroopa, meie liikmesriikide jaoks...
<P>
(Juhataja katkestas sõnavõtja)
<SPEAKER ID="065" NAME="Eluned Morgan" AFFILIATION="PSE">
Hr juhataja, sooviksin jätkata oma Strasbourgi traditsiooni nende liikmesriikide nimetamiseks ja häbistamiseks, kes ei järgi Lissaboni direktiive.
<P>
2005. aastal leppisid kõik 27 liikmesriiki kokku energiat tarbivatele toodetele ökodisaini nõuete sätestamise raamistiku järgimises. 2007. aasta augustiks olid ainult kuus liikmesriiki teatanud kõnealuse direktiivi täielikust siseriiklikku õigusesse ülevõtmisest. Komisjon algatas 21 liikmesriigi suhtes rikkumismenetlused ja käesolevaks ajaks ei täida 15 liikmesriiki ikka veel osutatud õigusakti.
<P>
Nii et häbistav nimekiri hõlmab - Saksamaa, Itaalia, Luksemburg (uuesti), Portugal, Malta, Küpros, Poola, Tšehhi Vabariik, Slovakkia, Sloveenia, Ungari, Soome, Taani, Eesti ja Kreeka.
<P>
Käesoleval Bali konverentsi toimumise nädalal on skandaalne, et liikmesriigid ei suuda järgida meetmeid, mille osas nad on juba kokku leppinud ja mis oleksid võinud avaldada juba märkimisväärset mõju kliimamuutuste küsimusega tegelemisele.
<SPEAKER ID="066" NAME="Csaba Sándor Tabajdi" AFFILIATION="PSE">
(HU) Daamid ja härrad, täna on Lääne-Balkanil ja samuti kogu Euroopa Liidu elus pöördepunkt. Täna saab otsa ÜRO serblastele ja albaanlastele antud tähtaeg kokkuleppele jõudmiseks. Me oleksime pidanud ette teadma, et troika jõupingutused selle saavutamiseks olid määratud läbi kukkuma. Kosovo deklareerib väga tõenäoliselt kahe kuu pärast oma sõltumatust ja on ikka veel raske hinnata selle tagajärgi Lääne-Balkani piirkonnast väljaspool. Kosovost saab ELi protektoraat. Kosovo lahendus on ühise välis- ja julgeolekupoliitika otsustav test. Kas suudame jõuda ühisele seisukohale või saavad meist Ameerika ja Venemaa nääklemise ohvrid? Kui EL ei ole ühtne, kujutab see endast tõsist ohtu piirkonna tasakaalustamisele ja Euroopaga integreerimisele, nii et hea ja õiglane lahendus Kosovos on väga oluline. See on ELi vastutus.
<SPEAKER ID="067" NAME="Jacky Hénin" AFFILIATION="GUE/NGL">
(FR) Hr juhataja, 6. detsembril võttis Strasbourgi tööstusasjade kohus vastu otsuse asjas Euroopa Parlament versus mõned selle töötajad. Ma tsiteerin: "Märgib, et loovutamisleping Manpoweri ja Euroopa Parlamendi vahel on kehtetu; märgib, et projektileping Manpoweri ja selle töötajate vahel on kehtetu; kinnitab ja määrab, et lepinguline suhe tööle kandideerija ja Euroopa Parlamendi vahel tuleb seada püsivale lepingulisele alusele”.
<P>
Aplodeerin siinkohal ajutiste ametnike julgusele, kes ignoreerisid tagakiusamist ja teisi provokatsioone, et saavutada oma õiguste tunnustamine. Julgen loota, hr president, et administratsioonile antakse väga kiiresti juhised selle juhtumi otsustavaks lõpetamiseks, sest ainuke, mida see on teinud, on meie institutsiooni diskrediteerimine tööhõivemaailmas.
<SPEAKER ID="068" NAME="Ioan Mircea Paşcu" AFFILIATION="PSE">
Hr juhataja, kavatsen täna tõstatada küsimuse korruptsioonivastase võitluse ja demokraatia vahelise õige tasakaalu kohta. Mõnedes riikides, sealhulgas Rumeenias, on korruptsiooni rahvusvaheline maine nii tugev, et see on ilmselt tekitanud usu, et korruptsiooni tõkestamiseks on lubatud isegi demokraatiat kõigutada. Seega kutsub Brüssel järjepidevalt üles ja tervitab valjuhäälselt korruptsioonivastase võitluse vahendite tugevdamist, kuid on tavaliselt vait, kui neid samasid vahendeid kuritarvitatakse, mis on esmajoones suunatud sisemiseks poliitiliseks tarbimiseks.
<P>
Kui korruptsioonivastane võitlus jääb esmatähtsaks - ja nii peaks see jääma - peaks demokraatia säilitajate kiitusega kaasnema võrdsel määral kriitikat liialduste ja kodanike põhiõiguste rikkumiste kohta. Vastasel juhul kõigutatakse korruptsiooni tõkestamise ettekäändel järk-järgult demokraatiat ennast ja ausalt öeldes pean seda samavõrra, kui mitte rohkem hävitavaks.
<SPEAKER ID="069" NAME="Manolis Mavrommatis" AFFILIATION="PPE-DE">
(EL) Hr juhataja, 1. detsember oli ülemaailmne AIDSi vastu võitlemise päev, kõikide selle haiguse ohvrite mälestamise päev, mis jääb meie planeedi nuhtluseks. Maailma Tervishoiuorganisatsiooni viimase uuringu andmed näitavad, et viirusekandjate protsent püsib samal tasemel, samal ajal kui uute juhtumite arv on vähenenud. Sellele vaatamata on näitajad ikkagi kaugelt liiga kõrged.
<P>
Euroopa Komisjonile esitatud küsimuses tegin ettepaneku anda välja postmarkide seeria, et tõsta üldsuse teadlikkust AIDSist ja ideed toetas Markos Kyprianou, tervishoiuvolinik. Kostis Hatzidakis - veel mõned kuud tagasi meie kolleeg, EP liige ja praegu Kreeka transpordi- ja sideminister - kiitis minu ettepaneku heaks ja Kreekas trükiti ja anti välja AIDSi meenutamise markide seeria; markide müügitulu kasutatakse ravimite ostmiseks viiruse käes kannatajatele. Komisjon julgustas kõiki 27 liikmesriiki ideest kinni haarama. Kreeka tegi algust!
<SPEAKER ID="070" NAME="Juhataja">
Sellega on üheminutilised sõnavõtud lõppenud.
