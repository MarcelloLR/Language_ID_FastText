<CHAPTER ID="019">
ELi 2007. aasta üldeelarve täitmisele heakskiidu andmine (arutelu)
<SPEAKER ID="137" NAME="Juhataja">
Järgmine päevakorrapunkt on ühisarutelu järgmiste raportite üle:
<P>
eelarvekontrollikomisjoni nimel Jean-Pierre Audy koostatud raport Euroopa Liidu 2007. aasta üldeelarve täitmisele heakskiidu andmise kohta (SEC(2008)2359 - C6-0415/2008 -,
<P>
eelarvekontrollikomisjoni nimel Bogusław Liberadzki koostatud raport seitsmenda, kaheksanda ja üheksanda Euroopa Arengufondi (EAF) 2007. aasta eelarve täitmisele heakskiidu andmise kohta - C6-0296/2008 -,
<P>
eelarvekontrollikomisjoni nimel Paulo Casaca koostatud raport Euroopa Liidu 2007. aasta üldeelarve täitmisele heakskiidu andmise kohta, I jagu - Euroopa Parlament (C6-0416/2008 -,
<P>
eelarvekontrollikomisjoni nimel Søren Bo Søndergaardi koostatud raport Euroopa Liidu 2007. aasta üldeelarve täitmisele heakskiidu andmise kohta, IV jagu - Euroopa Kohus (C60418/2008 -,
<P>
eelarvekontrollikomisjoni nimel Søren Bo Søndergaardi koostatud raport Euroopa Liidu 2007. aasta üldeelarve täitmisele heakskiidu andmise kohta, V jagu - Kontrollikoda (C60419/2008 -,
<P>
eelarvekontrollikomisjoni nimel Søren Bo Søndergaardi koostatud raport Euroopa Liidu 2007. aasta üldeelarve täitmisele heakskiidu andmise kohta, VI jagu - Euroopa Majandus- ja Sotsiaalkomitee (C6-0420/2008 -,
<P>
eelarvekontrollikomisjoni nimel Søren Bo Søndergaardi koostatud raport Euroopa Liidu 2007. aasta üldeelarve täitmisele heakskiidu andmise kohta, VII jagu - Regioonide Komitee (C6-0421/2008 -,
<P>
eelarvekontrollikomisjoni nimel Søren Bo Søndergaardi koostatud raport Euroopa Liidu 2007. aasta üldeelarve täitmisele heakskiidu andmise kohta, VIII jagu - Euroopa Ombudsman (C6-0423/2008 -,
<P>
eelarvekontrollikomisjoni nimel Søren Bo Søndergaardi koostatud raport Euroopa Liidu 2007. aasta üldeelarve täitmisele heakskiidu andmise kohta, IX jagu - Euroopa Andmekaitseinspektor (C6-0422/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Koolitusfondi 2007. aasta eelarve täitmisele heakskiidu andmise kohta (C6-0437/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Võrgu- ja Infoturbeameti 2007. aasta eelarve täitmisele heakskiidu andmise kohta (C6-0442/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Politseikolledži 2007. aasta eelarve täitmisele heakskiidu andmise kohta (C6-0444/2008 -,
<P>
eelarvekontrollikomisjoni nimel Christofer Fjellneri koostatud raport Eurojusti 2007. aasta eelarve täitmisele heakskiidu andmise kohta (C6-0436/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Ravimiameti 2007. aasta eelarve täitmisele heakskiidu andmise kohta (C6-0435/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Lennundusohutusameti 2007. aasta eelarve täitmisele heakskiidu andmise kohta (C60439/2008 -,
<P>
eelarvekontrollikomisjoni nimel Christofer Fjellneri koostatud raport Euroopa GNSS Järelevalveameti 2007. aasta eelarve täitmisele heakskiidu andmise kohta (C6-0446/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Raudteeagentuuri 2007. aasta eelarve täitmisele heakskiidu andmise kohta (C6-0443/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Liidu Liikmesriikide Välispiiril Tehtava Operatiivkoostöö Juhtimise Euroopa Agentuuri 2007. aasta eelarve täitmisele heakskiidu andmise kohta (C6-0445/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Meresõiduohutuse Ameti 2007. aasta eelarve täitmisele heakskiidu andmise kohta (C60438/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Ülesehitusameti 2007. aasta eelarve täitmisele heakskiidu andmise kohta (C6-0429/2008 -,
<P>
eelarvekontrollikomisjoni nimel Christofer Fjellneri koostatud raport Haiguste Ennetamise ja Tõrje Euroopa Keskuse 2007. aasta eelarve täitmisele heakskiidu andmise kohta (C60441/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Keskkonnaagentuuri 2007. aasta eelarve täitmisele heakskiidu andmise kohta (C6-0432/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Toiduohutusameti 2007. aasta eelarve täitmisele heakskiidu andmise kohta (C6-0440/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Elu- ja Töötingimuste Parandamise Fondi 2007. aasta eelarve täitmisele heakskiidu andmise kohta (C6-0428/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Tööohutuse ja Töötervishoiu Agentuuri 2007. aasta eelarve täitmisele heakskiidu andmise kohta (C60433/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Narkootikumide ja Narkomaania Seirekeskuse 2007. aasta eelarve täitmisele heakskiidu andmise kohta (C6-0431/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Liidu Põhiõiguste Ameti 2007. aasta eelarve täitmisele heakskiidu andmise kohta (C6-0430/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Kutseõppe Arenduskeskuse 2007. aasta eelarve täitmisele heakskiidu andmise kohta (C6-0427/2008 -,
<P>
eelarvekontrollikomisjoni nimel Christofer Fjellneri koostatud raport Euroopa Liidu Asutuste Tõlkekeskuse 2007. aasta eelarve täitmisele heakskiidu andmise kohta (C60434/2008 -,
<P>
eelarvekontrollikomisjoni nimel Christofer Fjellneri koostatud raport Ühenduse Kalanduskontrolli Agentuuri 2007. aasta eelarve täitmisele heakskiidu andmise kohta (C60447/2008 -,
<P>
eelarvekontrollikomisjoni nimel Christofer Fjellneri koostatud raport ELi ametite finantsjuhtimise ja -kontrolli kohta.
<SPEAKER ID="138" NAME="Jean-Pierre Audy" LANGUAGE="FR">
Härra juhataja, härra Kallas, daamid ja härrad, kõigepealt tahaksin tänada teid, härra Kallas, ja teie kolleege komisjonis tähelepanu eest, mida olete pööranud Euroopa Parlamendi tööle seoses komisjoni ja rakendusametite 2007. aasta eelarve täitmisele heakskiidu andmise menetlusega. Minu tänu kuulub ka haldusteenistustele.
<P>
Samuti sooviksin avaldada kiitust väga suurte pingutuste eest, mida tegi Euroopa Kontrollikoda president Vítor Caldeira eestvedamisel. Ülesande ulatust arvesse võttes olid kontrollikoja vahendid piiratud.
<P>
Tahaksin öelda mõne sõna käesoleva heakskiidu andmise menetluse tausta kohta. 2007 oli uue mitmeaastase finantsraamistiku 2007-2013 esimene aasta, mil rakendati mitmed uued eeskirjad. 2007 oli ka viimane eelarve täitmisele heakskiidu andmise menetluse aasta Euroopa Komisjoni praeguse koosseisu jaoks, kes, nagu te teate, härra volinik, lubas oma volituste alguses presidendi sõnade läbi saada Euroopa Kontrollikojalt positiivse kinnitava avalduse.
<P>
Kontrollikoda on aga 14 aastat esitanud enamikus kuluvaldkondades raamatupidamisaruannete aluseks olevate tehingute seaduslikkuse ja korrektsuse kohta negatiivse avalduse, pidades neid erinevas ulatuses, kuid siiski olulisel määral vigu sisaldavateks, olgugi et halduskulude ja konsolideeritud raamatupidamisaruannete kohta on antud positiivne kinnitav avaldus - ja selle üle peaksime rõõmu tundma.
<P>
Peale selle on 2007 viimane aasta, mille eelarve täitmisele heakskiidu andmist enne Euroopa Parlamendi valimisi hääletatakse. Sellel taustal ja võtmata arvesse paljusid resolutsiooni projektis sisalduvaid mööndusi, mis puudutavad ühenduse vahendite haldamist, oli minu eesmärk püüda oma raportiga analüüsida eelarve täitmisele heakskiidu andmise menetlust ja aidata omalt poolt kaasa keerulisele ülesandele saavutada positiivne kinnitav avaldus, olles samas täiesti teadlik selle ülesandega seotud piirangutest. Seetõttu soovingi väga teada saada, millisel seisukohal on selles küsimuses komisjon, fraktsioonid ja kolleegid, kes hakkavad sel teemal sõna võtma.
<P>
Nüüd, kus töö on lõpule viidud, valdavad mind vastakad tunded - ühelt poolt olen kindlalt veendunud, et olukord paraneb, kuid mitte piisaval määral ja piisavalt kiiresti, teisalt aga on selgelt põhjendamatu, kui jätkub olukord, kus Euroopa Kontrollikoda ei ole 14 aasta vältel positiivset kinnitavat avaldust andnud ja Euroopa Parlament sellegipoolest eelarve täitmisele heakskiidu andmist hääletab.
<P>
Kokkuvõttes juhtub see, et eurooplased hakkavadki arvama, et Euroopa Parlament ei teosta oma järelevalveülesannet korralikult. Seetõttu teen olukorra tõsidust arvesse võttes ettepaneku korraldada viivitamata institutsioonidevaheline konverents. See hõlmaks kõiki, kes tegelevad ühenduse vahendite haldamise ja järelevalvega, ja seda saaks kasutada põhjaliku arutelu alustamiseks, mis võimaldab meil kavandada reforme, mida on vaja võimalikult peatseks positiivse kinnitava avalduse saamiseks. Tahaksin väga kuulda põhjusi, mis sunnivad mõningaid fraktsioone sellele arutelule vastu seisma.
<P>
Erilist tähelepanu tuleb pöörata nende liikmesriikide rollile, kes haldavad ligikaudu 80% Euroopa Liidu eelarvest. On selge, et kõige rohkem probleeme ongi just seoses ühise juhtimisega. Siinkohal pean kahetsusega märkima, et nõukogu esindaja koht on tühi; Tšehhi praegused poliitilised raskused ei ole piisav põhjus, mis õigustaks nõukogu ebajärjekindlat poliitilist esindatust, juhul kui me ei pea seda puudumist ja vaikimist tõlgendama ükskõiksuse või - mis veelgi hullem - huvipuudusena.
<P>
Seoses liikmesriikidepoolset ühist juhtimist käsitleva aruandega ei rõhutaks ma mitte ainult riiklike haldusdeklaratsioonide, vaid ka iga-aastaste kokkuvõtete tähtsust; need kuuluvad nii paljude aspektide hulka, mis võimaldavad meil pürgida positiivse kinnitava avalduse poole.
<P>
Lisaks teen kooskõlas asutamislepingu artikliga 248 ettepaneku, et ühise juhtimise kontrollide puhul tugevdataks riigi auditeerimisasutuste ja Euroopa Kontrollikoja koostööd.
<P>
Pakun välja, et me uuriksime riigi auditeerimisasutuste võimalusi täita sõltumatute välisaudiitorite ülesandeid ja nõuetekohaselt rahvusvahelisi auditeerimisstandardeid järgides väljastada ühenduse vahendite haldamise kohta riiklikke kontrolltõendeid. Need tõendid esitataks liikmesriikide valitsustele, et viimased saaksid need esitada eelarve täitmisele heakskiidu andmise menetluse käigus vastavalt asjakohasele institutsioonidevahelisele menetlusele, mis tuleks kehtestada.
<P>
Härra juhataja, lõpetuseks tahaksin väljendada hämmeldust selle üle, et raamatupidamise konsolideeritud aastaaruanded esitati nii, et negatiivne netovara oli ligikaudu 58 miljardit eurot, ning teen ettepaneku kaaluda pensionifondi loomist, et kasutada töötajate ees võetud 33,5 miljardi euro suuruse kohustuse täitmiseks allhanget.
<P>
Kokkuvõttes leian, et on aeg meie süsteem ümber korraldada, ja usun siiralt, et see ümberkorraldus peaks tuginema põhjalikule ja avameelsele dialoogile kõigi nende vahel, kes on eelarvega seotud.
<SPEAKER ID="139" NAME="Bogusław Liberadzki" LANGUAGE="PL">
Härra juhataja, härra volinik, me räägime nüüd Euroopa Arengufondist, mis hõlmab Aafrika, Kariibi mere ja Vaikse ookeani piirkonna riike. Meie seisukohast on tegemist ebatüüpilise piirkonna, ebatüüpiliste riikide ja ebatüüpiliste probleemidega. Mis puudutab fondi eelarve täitmist, nägime 2007. aastal maksete ja kulukohustuste kasvu - ka see on märk tõhususe suurenemisest. See on kahtlemata hea ja sellest ma sooviksingi alustada.
<P>
Fond koosnes kahest osast - esimest haldas Euroopa Komisjon ja teine oli Euroopa Investeerimispanga kontrolli all. Praegune eelarve täitmisele heakskiidu andmise arutelu käsitleb komisjoni hallatavat osa, kuid Euroopa Investeerimispanga hallatav osa on praegu välja jäetud ja selle juurde sooviksin hiljem tagasi tulla.
<P>
Meie arutelu tugineb Euroopa Kontrollikoja seisukohale. Kontrollikoda märkis sõnaselgelt, et 2007. aasta tulude ja kulukohustuste aluseks olevad tehingud on tervikuna seaduslikud ja korrektsed, kuid juhtis tähelepanu väga suurele katteta antava eelarvetoetuse riskile, mis tuleneb komisjonipoolsest eelarvetoetuse abikõlblikkuskriteeriumide "dünaamilisest tõlgendusest”. Auditi käigus ilmnes aga olulisel määral vigu ning selle tulemusel leiti - ja me toetame seda seisukohta -, et järelevalvet ja kontrollimist on väga oluline kiiresti parandada. Selleks on võimalused olemas ja me jagame seda seisukohta.
<P>
Auditeerimiseks võetud valim hõlmas kuut riiki ja 250 tehingut. Auditi tulemusel jõuti väga olulise tõdemuseni - nimelt et komisjon ei suuda endiselt esitada täielikke raamatupidamisandmeid. Meil on hea meel avalduse üle, et uus raamatupidamissüsteem hakkab toimima 2009. aasta veebruarist. Ma loodan, et volinik kinnitab seda.
<P>
Veel üks oluline küsimus on sõnade ja tegude erinevus lepingute ettevalmistamisel. Lepingute koostamine ja sõlmimine põhjustab suurt ebaselgust. Komisjon peab seda selgitama, eriti seetõttu, et AKV riikidel on selles küsimuses erinevad lähenemisviisid. Meie, Euroopa Parlamendi seisukohast on väga oluline küsimus see, et korrektsuse hindamist ei tuleks läbi viia üksnes tagantjärele, vaid see peab rikkumiste ärahoidmiseks toimuma järelevalve ja kontrolli vormis. Rikkumiste ärahoidmine aitab hinnata ka rahaliste vahendite eraldamisega saavutatavat kasu. Asi ei ole üksnes raamatupidamisaruannete korrektsuse tõestamises, vaid tõestada tuleb ka seda, mil määral saavutatakse objektiivsus, ning selles osas sooviksime juhtida tähelepanu riikide parlamentide poolse koostöö vajadusele, sest nad peaksid suurel määral seda probleemi mõistma. Asi puudutab koostööd asutuste ja valitsustega, aga ka kodanikuühiskonnaga.
<P>
Üks tahk, mis näib eriti tähtis, on Euroopa Investeerimispanga hallatavate vahendite järelevalve. Euroopa Investeerimispank on meie vaatenurgast jätkuvalt institutsioon, mille suhtes ei ole võimalik järelevalvet teostada. Me kinnitame raportis selgelt, et Euroopa Investeerimispanga käsutuses oli 2,2 miljardi euro suurune summa. Need on avaliku sektori vahendid, mis ei pärine finantsturgudelt. Euroopa Investeerimispank näib seetõttu olevat kõige vähem demokraatlik institutsioon, mille käsutuses on sellegipoolest avaliku sektori vahendid.
<P>
Lõpetuseks sooviksin tänada volinikku tema ametiajal tehtud koostöö eest. Palun härra Łuckiewiczil kontrollikoja nimel võtta vastu meie tänusõnad. Samuti soovin tänada kolleege arengukomisjonist ja ka eelarvekontrollikomisjonist, mida härra Bösch väga tõhusalt juhtis.
<SPEAKER ID="140" NAME="Paulo Casaca">
raportöör. - (PT) Härra juhataja, härra Kallas, härra Bösch, daamid ja härrad, me hakkame lõpule viima Euroopa Parlamendi kõigi aegade põhjalikemat ümberkorraldust. See hõlmab nii parlamendiliikmete kui ka nende assistentide põhimääruse koostamist ning teeb lõpu parlamendiliikmete lubamatule diskrimineerimisele palga alusel, meie raskesti mõistetavale sõidukulude maksmise süsteemile ja diskrimineerivale pensionisüsteemile.
<P>
Mina kui Euroopa Parlamendi raamatupidamisaruannetele heakskiidu andmise menetluse raportöör, eelarvekontrollikomisjoni kümme aastat tegutsenud liige ja Euroopa Parlamendi Sotsiaaldemokraatide fraktsiooni eestkõneleja olen väga uhke selle üle, mida me oleme suutnud saavutada, ja ma leian, et ei ole liiga palju paluda avalikkuselt tähelepanu pööramist nendele muutustele, mida nad ise on tungivalt nõudnud.
<P>
Seda öeldes pooldan ma praegu nagu alati täielikku läbipaistvust avaliku sektori vahendite kasutamisel. Ma olen selles mõttes täiesti nõus Euroopa Ombudsmani arvamustega. Ja ma olen praegu nagu alati vastu avaliku sektori vahendite kasutamisele selleks, et tulla toime eraalgatuslikult võetud riskide tagajärgedega. Olen praegu nagu alati vastu sellistele vabatahtlikele pensionifondidele, milles eiratakse palgaerinevusi ja mis toovad kaasa ebaõiglase kohtlemise.
<P>
Leian, et on vastuvõetamatu teha üldistusi, mis on täiesti väärad, näiteks selle kohta, et kõigil Euroopa Parlamendi liikmetel on õigus kahele pensionile.
<P>
Selle raporti koostajana soovin rõhutada, et pärast kümmet aastat Euroopa Parlamendi liikmena ning lühemaid perioode Portugali parlamendis ja Assooride piirkondlikus parlamendis lahkun ma nüüd parlamendiliikme ametist ilma, et mul oleks kindlat õigust mingisuguselegi pensionile, olgu riiklikule, piirkondlikule või Euroopa pensionile.
<P>
Seoses sellega pean ütlema neile, kes on veendunud, et oma esindajatele kõigis meie ühiskondades ühtsete õiguste keelamine aitab muuta Euroopa paremaks, et nad eksivad väga.
<P>
Vastupidi, ma olen veendunud, et ainus viis saada üle usaldamatusest oma esindajate suhtes on vähendada erieeskirjade kehtestamist parlamendiliikmete suhtes, arvestades, et nad vastutavad nende eeskirjade vastuvõtmise eest. Ma leian isegi, et ainus küsimus, mille üle otsustamine pidanuks olema Euroopa Parlamendi pädevuses, oli parlamendiliikmete suhteline koht Euroopa haldusraamistikus.
<P>
Kuigi mul on kahju, et varem ei olnud pensionisüsteemis avalike kohustuste ja erahuvide vahel selgust, oleks mul hea meel, kui mõningane tunnustus saaks osaks kõigile neile, kes on eeskätt meil, eelarvekontrollikomisjonis väsimatult võidelnud selle eest, et Euroopa raamatupidamisaruannetes valitseks selgus ja läbipaistvus.
<P>
Tahaksin siin Euroopa Parlamendis avaldada kõigile siirast tänu ja väljendada soovi, et eelarvekontrollikomisjonis siiani tehtud tööd jätkataks järgmisel ametiajal samasuguse hoo ja pühendumusega, millega seda seni tehti, et me jõuaksime selgema, õiglasema ja solidaarsema Euroopani.
<P>
Juunis valitav Euroopa Parlament toimib palju läbipaistvamate ja õiglasemate reeglite alusel ning seda on põhjust tähistada kõigil siinviibijatel.
<SPEAKER ID="141" NAME="Juhataja">
Järgmisena võtab sõna Christofer Fjellner. Raportöör Søndergaard jõuab lennuki hilinemise tõttu siia hiljem ja seetõttu kutsun ta kõnelema pärastpoole.
<SPEAKER ID="142" NAME="Christofer Fjellner" LANGUAGE="SV">
Härra juhataja, mulle avaldas muljet, et te vähemalt püüdsite kõiki neid detsentraliseeritud asutusi loetleda. Neid on muidugi väga palju. Väidaksin, et eelarve täitmisele heakskiidu andmine on Euroopa Liidu asutuste jaoks muutunud veelgi olulisemaks just seetõttu, et nende arv on kasvanud. Eelarve ja töötajate arv on samuti suurenenud.
<P>
Asutuste arv on kasvanud 1995. aasta 11-lt praeguse 27ni. 2007. aastal oli kõigi asutuste eelarve kokku 1 243 500 500 eurot. 1995. aastal oli ühe asutuse keskmine eelarve seitse miljonit eurot, kuid nüüd on see üle 22 miljoni euro. Töötajate arv on tõusnud sama järsult. 1995. aastal töötas igas asutuses keskmiselt 38 inimest. Praegu on see arv 155. Minu arvates on kasv olnud iseenesest märkimisväärne ning me peame mõtlema nimelt sellele, kas see on sobilik vahend ja kas sedasorti kasv on mõistlik. Samuti esitab see meile suuremad nõudmised eelarve täitmisele heakskiidu andmise üle arutlemisel, sest sunnib meid kulutama sellele rohkem aega ja energiat.
<P>
Seetõttu oleme otsustanud 21 meie vastutusalas olevatasutust käsitleda eraldi raportites ja koostada horisontaalse raporti, milles käsitletakse enamikule asutustele omaseid probleeme.
<P>
Mul on hea meel öelda, et suurem osa asutusi on saanud Euroopa Kontrollikojalt selgelt kinnitava avalduse. Seega on neid nõuetekohaselt juhitud. Samas on paljudel neist - õigupoolest peaaegu kõigil neist - jätkuvalt, aastast aastasse suured ülejäägiprobleemid ning raskused finantsmääruse ja personalieeskirjade järgimisega. Selle üle peame mõtlema - me kritiseerime aastate kaupa samu asju, kuid mitte midagi ei muutu. See tähendab, et me peame rohkem mõtlema, kuidas suurendada nende asutuste vastutustunnet ja kuidas me tegelikult neid juhime. Seetõttu teen horisontaalses raportis ettepaneku, et näeksime muu hulgas ette kindlaksmääratud vähendamised juhuks, kui asutused ei kasuta eelarvest piisavat osa ära või kui nad ei suuda kõiki ametikohti täita. Samuti pakutakse välja, et meil peaks olema ühine tugiteenus, mis aitaks väiksemaid asutusi koormavate haldusülesannete täitmisel. Ma leian, et see on ääretult tähtis.
<P>
Sel aastal otsustasime vaadelda eriliselt nelja asutust, mis said Euroopa Kontrollikojalt kehva kinnitava avalduse ja millel on eriti suured probleemid. Need olid Euroopa Politseikolledž, Euroopa GNSS Järelevalveamet (GNSS on see, millele tavaliselt viitame kui Galileole), Euroopa Raudteeagentuur ja Frontex. Mul on hea meel öelda, et kolmele neist - Galileole, Euroopa Raudteeagentuurile ja Frontexile - sai pärast kogu nende edastatud teabe analüüsimist anda heakskiidu.
<P>
Cepol, s.t Euroopa Politseikolledž, on esitanud küll palju teavet, kuid kahjuks kaugeltki mitte kogu teavet. Seetõttu ei saa me Cepolile veel heakskiitu anda. Lahendada jääb veel Euroopa Liidu maksumaksjate raha eraotstarbeline kasutamine, näiteks selle eraotstarbeline kasutamine mööbli, isiklike mobiiltelefonikõnede ja eraviisiliste sõitude eest tasumiseks. Me oleme selle kohta teavet palunud, kuid ei ole kogu teavet veel saanud. Seepärast teen ma koos parlamendikomisjoniga ettepaneku lükata heakskiidu andmine edasi, kuni Cepol on andnud kõik asjaomased andmed. Ja muidugi käib OLAFis seoses selle asutusega pettust käsitlev uurimine. Asi on tõsine, me peame näitama, et võtamegi seda tõsiselt, ja jõudma asjas selgusele. Seetõttu lükkamegi heakskiidu andmise edasi. See samm ei tee mulle rõõmu, kuid olen siiski arvamusel, et see on ainuvõimalik vastutustundeline samm. Enne kui saame heakskiidu anda, peab meil kogu teave olemas olema.
<SPEAKER ID="143" NAME="Siim Kallas">
komisjoni asepresident. - Härra juhataja, ma olen siin viiendat korda, kui te valmistute hääletama Euroopa Komisjoni eelarve täitmisele heakskiidu andmist. Ja viiendat korda pean tunnistama, et vaatamata vaieldamatutele edusammudele eelarve täitmisel ei ole meil endiselt positiivset kinnitavat avaldust.
<P>
Teie ees olevas resolutsiooni projektis (lõikes 58) raportöör...
<P>
komisjoni asepresident. - (FR) "nõuab, et komisjon esitaks viivitamata ettepanekud positiivse kinnitava avalduse saamise kohta”.
<P>
komisjoni asepresident. - Teengi siis seda viivitamata.
<P>
Ma esitan kolm peamist põhjust, miks me minu arvates ei saavutanud positiivset kinnitavat avaldust, kuigi selline eesmärk komisjoni praeguse ametiaja alguses püstitati.
<P>
Me lootsime alguses tõenäoliselt liiga palju sellele, et liikmesriigid jagavad meie muret negatiivse kinnitava avalduse ebasoodsa avaliku ja poliitilise mõju pärast, kuid tegelikult hakkas meie üleskutse tegutseda mõju avaldama alles siis, kui seda toetas põhimõte "hoiata, lahenda või peata maksed”. Seega oli alguses liiga palju präänikut ja liiga vähe piitsa.
<P>
Samuti oleme püüelnud pigem evolutsiooni kui revolutsiooni poole. Me jätsime katsetes saavutada kinnitav avaldus kõrvale radikaalsemad lahendused, näiteks lihtsustamise.
<P>
Ilmselgelt ei olnud viis aastat meie tegevuskava jaoks küllaldane aeg. Mõningate tegevuskava tulemuste mõju hakkab alles nüüd avalduma. Vilju nopib järgmine komisjoni koosseis, kuid neid vilju poleks saanud meie tegevuskavata loota.
<P>
Kuid teie küsimus on järgmine: kuidas ja millal saate tagada positiivse kinnitava avalduse? Esiteks peaksin austatud parlamendiliikmetele meenutama, mis see niinimetatud negatiivne kinnitav avaldus on.
<P>
Asutamislepingu artikli 248 kohaselt on Euroopa Kontrollikoja ülesanne esitada avaldus, mis kinnitab "raamatupidamiskontode usaldatavust ja nende aluseks olevate tehingute seaduslikkust ja korrektsust”. See lisati viimasel hetkel Maastrichti lepingusse ilma igasuguse tegeliku aruteluta selle mõjude üle. Sellest ajast peale on see väga problemaatiliseks osutunud.
<P>
Niinimetatud negatiivne kinnitav avaldus on osa Euroopa Kontrollikoja järeldusotsusest. Selles öeldakse, et teatud kuluvaldkondades esineb jätkuvalt palju vigu, olgugi et erineval määral. Samuti märgib kontrollikoda, et meie raamatupidamise aastaaruanded on usaldusväärsed, ning esitab mitmeid positiivseid ja asjakohaseid märkusi meie finantsjuhtimise kohta. Sellises valguses ei tundu kinnitav avaldus üldsegi mitte eriline, võrreldes sellega, kuidas audiitori järeldusotsused tavaliselt sõnastatakse.
<P>
Kuid me näeme, et seda lauset tõlgendatakse ülimalt politiseeritult ja sageli vääralt. Seega pean tunnistama, et mind on üllatanud, kui keeruline on veenda oma ametisse valitud poliitikuid ja avalikku arvamust selles, et eelarve haldamine on Euroopa Liidus palju parem sellest, mida öeldakse kõnealuses lauses. Niisiis tuleb meil midagi ette võtta, et teha lõpp Euroopa vahendite kasutamise sellisele kahjulikule poliitilisele hindamisele.
<P>
Kiirete ja kindlamate tulemuste saavutamiseks võib välja pakkuda kolm võimalust.
<P>
Esimene võimalus - muuta aluslepingut. Aluslepingu praeguse sõnastusega on alates Maastrichti lepingu jõustumisest automaatselt ja peaaegu paratamatult igal aastal kahjustatud avalikkuse mõistlikke ootusi usaldusväärse finantsjuhtimise suhtes.
<P>
Lissaboni lepingut käsitlenud valitsustevahelise konverentsi ajal uurisin, kas asutamislepingu artiklit 248 oleks võimalik parandada. Koos kontrollikojaga vaatlesime, milline võiks olla kontrollikoja realistlikum ülesanne, mis hõlmaks ehk kolm aastat kestva tsükli, mitte iga aasta eelarvet, ning milles kontrollikoda võiks arvesse võtta, et enamik komisjoni kontrollisüsteemidest on mitmeaastased ja võimaldavad seetõttu vigu jooksvalt parandada. Me võtsime ühendust mitme liikmesriigi delegatsioonidega; nad kõik olid nõus, kuid keegi ei võtnud midagi ette.
<P>
Teine võimalus - nüüd jõuan teise ja kõige radikaalsema otseteeni, mis viiks meid positiivse kinnitava avalduseni. Praeguse aluslepingu järgi peaksime võib-olla lõpetama vahendite eraldamise nii keerulistele juhtimiskavadele, mille puhul me ei suuda praegust madalat veakünnist täita.
<P>
Kui me ei suuda üheskoos toime tulla nüüdse keeruka lähenemisviisiga, peame seda lihtsustama. "Lihtsustamine” on tore sõna, mis meeldib kõigile. Kontrollida on vaja miljoneid tehinguid. Kuidas võiks 480-l Luxembourgis asuval kui tahes asjatundlikul audiitoril, kes töötavad väga keerulises õiguskeskkonnas, kus on 27 liikmesriiki ja 23 ametlikku keelt, olla piisav alus selleks, et esitada igal aastal avaldus raamatupidamisaruannete aluseks olevate tehingute seaduslikkuse ja korrektsuse kohta kõikides kuluvaldkondades?
<P>
Kui te soovite, et lihtsustamine mõjutaks kiiresti ja tõhusalt vigade arvu, tuleb minu meelest loobuda mõnes valdkonnas ühisest juhtimisest. See tähendab tehingute arvu vähendamist miljonilt mõnele tuhandele.
<P>
Kui võtame näiteks struktuurifondid, siis tähendaks see praegu ühiselt jagatud vastutuse selget määratlemist. Selle saavutamiseks võiks struktuurifondide vahendid muuta vaesematele piirkondadele antavaks eelarvetoetuseks. Abikõlblik piirkond või liikmesriik saaks Euroopa Liidu vahendeid selliselt, et need suunatakse otse riigieelarvesse, kus neid kasutatakse riiklike süsteemide alusel ja rahandusministri ainuvastutusel ning nende kasutamist kontrollivad liikmesriikide kõrgeimad auditeerimisasutused.
<P>
Liikmesriik saaks Euroopa Liidu eelarvest ühe aastamakse ning vastutaks tulemuste põhjal omaenda kodanike ja teiste liikmesriikide ees. Abikõlblikkuse eeskirjad, hankemenetlused ja toetuste vastuvõtmise määrad ei oleks enam Euroopa probleem.
<P>
Selle radikaalse tegevuskava korral loobuksime miljonitest projektidest, mis on liiga väikesed ja keerukad, et olla Brüsseli kaugjuhtimise all. Ei oleks enam väikesi loovaid projekte, mida euroskeptiline ajakirjandus naeruvääristaks!
<P>
Kolmas võimalus - kui aluslepingut või selle tõlgendust ei saa muuta, peaksime ehk arutlema, mida tähendab teatud laadi tehingute heakskiitmine. Me peaksime püstitama realistlikud ja rahaliselt mõttekad künnised selle kohta, mis on "seaduslik ja korrektne”.
<P>
Jutt on aktsepteeritavast riskist. Praegu kohaldab kontrollikoda kõikide suhtes ühtset 2%-list olulisuse künnist. Kontrollikoda ise on palunud paremat riskianalüüsi ja poliitilist kokkulepet aktsepteeritava riski kohta eri eelarvevaldkondades.
<P>
Arutelu jätkamiseks on komisjoni teatis nüüd teie ees. Teie raportöör on teinud ettepaneku kiita seda teatist kui korralikku metoodilist alust ja nõuab lisaanalüüsi, andmete kogumist, dialoogi ja konkreetseid ettepanekuid. Oleksin selle toetuse eest tänulik ja teen ettepaneku võimalikult kiiresti edasi liikuda. Näib, et ka nõukogu on nüüd valmis osalema.
<P>
Tuginedes teie üldisele poliitilisele toetusele, sooviks komisjon edasi minna ettepanekutega kehtestada konkreetsed aktsepteeritavad riskitasemed eelarverubriikide lõikes. Iga tulevase kulutustega seotud ettepaneku puhul palutakse teil "aktsepteerida” hoolikalt välja arvutatud riskitaset, et kontrollikoda saaks selle alusel loodetavasti oma olulisuse künnist kohandada.
<P>
Peame alustama kohe. Kui me jääme ootama muudetud finantsmäärust või hoopis järgmist, 2013. aastale järgnevat finantsperspektiivi, ei kajastuks see eelarve täitmisele heakskiidu andmise menetluses veel järgmisel viiel aastal.
<P>
Daamid ja härrad, täna valmistute hääletama selle üle, kas anda heakskiit 2007. aasta eelarve täitmisele - see on aasta, mille kohta ütlevad audiitorid nüüd, et kõikides eelarvevaldkondades, v.a struktuurifondid, ei esine isegi 95% või enamate maksete puhul tõsiseid finantsilisi eksimusi.
<P>
See on kõigi aegade parim kinnitav avaldus, areng võrreldes eelmise aastaga, ja see puudutab aastat, mil makseid oli suurema liikmesriikide arvuga, 27liikmelises Euroopa Liidus rohkem. Meie finantsjuhtimine paraneb järjekindlalt ja see on heakskiidu saamiseks kindlasti piisavalt hea. Kuid täiuslikkuse tuleproovile see vastu seista ei suuda.
<P>
Euroopa Liit loodi selleks, et saavutada rahu ja heaolu. Seni on see eesmärk teostunud. Euroopa Liidu institutsioonilist ülesehitust vaadates on ilmselge, et selle loomise juures ei olnud ehk ühtegi audiitorit ja et see ülesehitus ei ole täiuslik. Kuid hoopis täiuslik audititulemus on kogu maailmas haruldane nähtus.
<P>
Tänan tähelepanu eest ja palun hääletage heakskiidu andmise poolt. Komisjon ei jää kindlasti mitte loorberitele puhkama.
<SPEAKER ID="146" NAME="Luca Romagnoli" LANGUAGE="IT">
Härra juhataja, daamid ja härrad, transpordi- ja turismikomisjon tunneb heameelt, et TEN-T projektidele ette nähtud kulukohustuste ja maksete assigneeringute kasutusmäär on jätkuvalt kõrge, küündides peaaegu 100%ni, ning palub liikmesriikidel tagada riigieelarvest piisav rahastamine võrdväärselt Euroopa Liidu võetud kohustusega.
<P>
Transpordi- ja turismikomisjonile teeb muret transpordiohutusele ja Galileo järelevalveasutusele ette nähtud kulukohustuste assigneeringute madal kasutusmäär ning maksete assigneeringute madal kasutusmäär siseturu ja transpordisüsteemide optimeerimise osas ja reisijate õiguste osas.
<P>
Transpordi- ja turismikomisjon märgib rahuloluga, et piiriüleste projektide rahalise toetuse ülemmäär on suurenenud 30%ni ja rahastamise miinimumkünnist on suurendatud 1,5 miljardi euroni. Samuti tahaksin teile meelde tuletada, et hindamiskorda projektide valikul on parandatud ja järelevalvet on tõhustatud, kuid transpordi- ja turismikomisjon tunneb samas kahetsust, et töökirjelduste struktuuri ei ole ühtlustatud ning tehnilist ja finantsjärelevalvet ei ole standardiseeritud.
<SPEAKER ID="147" NAME="Jan Andersson" LANGUAGE="SV">
Härra juhataja, tööhõivepoliitika on ühtekuuluvuspoliitika osa. Selles valdkonnas on ikka veel hulk rikkumisi ja puudusi ning mul on mitmes küsimuses kahtlusi. Ühtekuuluvuspoliitika vallas tehti umbes 27% maksetest tööhõive- ja sotsiaalkomisjoni tegevusvaldkonnas. Suurem osa maksetest pärineb 2000.-2006. aasta perioodist. Hea meel on näha, et 100% maksete assigneeringutest kasutati sel perioodil ära.
<P>
Vahel on aga probleemiks tõendite puudumine kaudsete kulude ja personalikulude kohta ning selliste kulude ülehindamine. Seetõttu väljendasime ka oma toetust selliste kulude standardsemale esitusviisile ning täiustatumale kontrollile liikmesriigi tasandil; need meetmed leiavad rakendamist järgmisel perioodil ja tänu neile võime selles valdkonnas edaspidi edu saavutada.
<SPEAKER ID="148" NAME="Péter Olajos" LANGUAGE="HU">
Pärast 2006. aastat anti mulle austav ülesanne koostada keskkonna-, rahvatervise- ja toiduohutuse komisjoni arvamus 2007. eelarveaastal meie pädevuse alla tuleva viie Euroopa asutuse eelarve täitmise kohta.
<P>
Ma leian, et keskkonna, rahvatervise ja toiduohutuse valdkonna eelarveridade üldine täitmise määr 94,6% on üldjoontes rahuldav. LIFE+ programmi kulukohustuste assigneeringute täitmise määr oli suurepärane - 98,87%. Teiste silmapaistvate asutuste hulgas olid Euroopa Keskkonnaagentuur, mis saavutas 100%lise tulemuse nii kulukohustuste kui ka maksete osas, samuti Haiguste Ennetamise ja Tõrje Euroopa Keskus. Euroopa Ravimiameti, Euroopa Toiduohutusameti ja Euroopa Kemikaaliameti puhul on eelarve haldamisel aga arenguruumi. Viimasel oli 2007 õigupoolest esimene tegevusaasta. Keskkonna-, rahvatervise- ja toiduohutuse komisjoni arvamuse koostajana teen ettepaneku, et komisjoni asutustele antaks 2007. aasta eelarve täitmisel keskkonnapoliitika, rahvatervise ja toiduohutuse valdkonnas heakskiit.
<SPEAKER ID="149" NAME="Jan Olbrycht">
regionaalarengukomisjoni arvamuse koostaja. - (PL) Härra juhataja, volinik, regionaalarengukomisjon on süvitsi analüüsinud Euroopa Kontrollikoja töö tulemusi ja aktiivselt osalenud ka eelarvekontrollikomisjoni ülimalt põhjalikus töös. Kui võrrelda tulemusi eelmise heakskiidu andmise menetluse aluseks olnud andmetega, ilmnevad komisjoni järelevalvealases töös olulised edusammud. Oleme siiski teadlikud, et tegevuskava rakendamise esimesed nähtavad tulemused ilmnevad alles järgmisel paaril aastal.
<P>
Meie parlamendikomisjoni jaoks on oluline, et Euroopa Kontrollikoja aruandes sisalduvad andmed ei mõjutaks arusaama ühtekuuluvuspoliitika tähtsast rollist Euroopa Liidu tegevuskavades ega kahjustaks selle poliitikavaldkonna eesmärke. Samuti sooviksime juhtida tähelepanu asjaolule, et aruandes ära märgitud vigu ei tohiks ekslikult pidada rikkumisteks või ehk isegi kuritarvitusteks. Üldjoontes oleme seisukohal, et on tehtud ilmseid edusamme, ja toetame komisjoni eelarve täitmisele heakskiidu andmist.
<SPEAKER ID="150" NAME="Marusya Ivanova Lyubcheva" LANGUAGE="BG">
Raport komisjoni 2007. aasta eelarve täitmisele heakskiidu andmise kohta annab tunnistust edusammudest, kuigi meil on jätkuvalt vaja tegevust ja kontrollimehhanisme korralikult ühtlustada, et saavutada tõhusamat ressursikasutust, vähendada rikkumiste arvu ja tõsidust ning tagada suurem läbipaistvus ja otsusekindlus, eeskätt seoses soolisest võrdõiguslikkusest lähtuva eelarvestamisega.
<P>
Tähelepanuta ei tohi jätta komisjoni kohustust teha koostööd liikmesriikide ja institutsioonidega. Koostöö ja suhtlemine on suuresti abiks ja me täheldame selles sageli vajakajäämisi. Pidamata uusimate liikmesriikide Bulgaaria ja Rumeenia rikkumisi kergeteks, leian, et on vaja tagada kõikide liikmesriikide võrdne kohtlemine.
<P>
Mõlema riigi puhul kohaldatakse spetsiaalset koostöömehhanismi, mida ei tohi muuta liiga keeruliseks. Mõningad raporti osad on vastuvõetamatud, eeskätt ettepanekud, mis puudutavad Bulgaariat ja Rumeeniat käsitlevate kvartaliaruannete koostamise mehhanismi, samuti eriaruandeid struktuurifondide vahendite kasutamise kohta. Ma palun need osad välja jätta. See annaks neile riikidele võimaluse keskenduda tekkinud probleemide lahendamisele.
<SPEAKER ID="151" NAME="Juhataja">
Tahaksin mainida, et me ei ole kuulnud arengukomisjoni, siseturu- ja tarbijakaitsekomisjoni, transpordi- ja turismikomisjoni ega kultuuri- ja hariduskomisjoni arvamust, sest nende komisjonide raportöörid ei tulnud arutelule õigeks ajaks, ning seega on esinejate järjekord muutunud. Me jätkame arutelu. Järgmisena võtab Euroopa Rahvapartei (Kristlike Demokraatide) ja Euroopa Demokraatide fraktsiooni nimel sõna Markus Ferber, aega on poolteist minutit.
<SPEAKER ID="152" NAME="Markus Ferber" LANGUAGE="DE">
Härra juhataja, härra volinik, daamid ja härrad, ma leian, et oleme praegusel ametiajal Euroopa institutsioonide eelarve täitmisele heakskiidu andmise menetluses üheskoos teatud edusamme teinud. Mul on aga kahju, et selleks on kulunud nii kaua aega, sest põhimõtteliselt oleme vaid lõpule viinud selle, mida kavandati komisjoni ametist lahkumisel 1999. aastal - kümme aastat tagasi. See näitab, et peame üsna kindlasti tõhustama oma töökorda ja -meetodeid ning tagama kiiremini vajaliku läbipaistvuse, kui asi puudutab kodanike teavitamist sellest, milleks nende maksuraha kasutatakse.
<P>
Sooviksin tänada eriti härra Casacat, kellega mul oli Euroopa Rahvapartei (Kristlike Demokraatide) ja Euroopa Demokraatide fraktsiooni esindajana au teha koostööd Euroopa Parlamendi eelarve täitmisele heakskiidu andmise menetluse raames. Mul on väga kahju, et üks meie kolleeg, kes on mitmesuguste Euroopa Parlamenti puudutavate teemade kohta meedias palju kommentaare andnud, ei võta osa parlamendikomisjonides toimuvatest aruteludest ega hääletustest ja samuti mitte täiskogus peetavast arutelust. Tahan seda siinkohal väga selgesti öelda, et tulevased põlved seda teaksid ja meeles peaksid.
<P>
Me teame väga hästi, et selles valdkonnas on olnud ja on siiani hulk probleeme, ja just need parlamendiliikmed, kes praegu siin viibivad, on viimase viie aasta jooksul taganud eri valdkondades vajalike ümberkorralduste tegemise parlamendiliikmete huvides. Selle eest tänan kõiki siiralt. Me oleme teinud seda, mida oleme pidanud tegema, ega ole paisanud kogu teavet laialdaselt meediasse ja jätnud seejärel ise töös osalemata. Tänan teid sisutiheda koostöö eest.
<SPEAKER ID="153" NAME="Costas Botopoulos" LANGUAGE="EL">
Härra juhataja, daamid ja härrad, ma ütlen alustuseks seda, mida ma ütlen alati, kui me arutleme eelarvet ja eelarvekontrolli puudutavate küsimuste üle - nimelt et me ei räägi tehnilisest, vaid sügavalt poliitilisest menetlusest.
<P>
See, millise kuvandi Euroopa Parlament ja Euroopa Liit tervikuna kodanikele jätab, on väga oluline. Teisisõnu see, kui palju Euroopa maksumaksjate raha me kasutame, millise kuvandi me selle raha haldamise läbipaistvusest Euroopa kodanikele tekitame ja kuidas me seda teeme. Seetõttu on tegemist poliitilise menetlusega ja on väga tähtis, et me uuriksime selle põhijooni, seda muljet, mille me Euroopa Liiduna jätame, ja et me ei vaataks üksnes konkreetseid riike puudutavaid üksikasju; sealjuures ei tähenda viimatiöeldu seda, et me ei peaks kõikidest riikidest rääkima.
<P>
See tähelepanek sunnib mind märkima, et ka meie raportid on väga olulised. Üks esilekerkiv näide on see, et me oleme lõpuks, pärast palju aastaid kestnud püüdlusi saavutanud parlamendiliikmete ja nende assistentide seisundi paranemise, ja siinkohal sooviksin ka omalt poolt tunnustada kolleeg Casaca jõupingutusi. Me oleme nüüdseks saavutanud väga hea tulemuse ja see näitab meile, et meie raportid on olulised, et neil on tulemusi ja et me peame neid koostades olema hoolikad.
<P>
Sooviksin lisada paar sõna meie selleaastaste jõupingutuste tulemuste kohta. Ma ütlen sedasama, mida ütles raportöör Audy - me oleme teinud küll edusamme, kuid sellest veel ei piisa. Põhiküsimus on sidususe ulatuse probleem, kuid selle kohta tahan märkida, et meie, sotsiaaldemokraadid, nõuame parandusi, usaldusväärsust, tõhusust ja lihtsustamist, nagu ütles ka volinik. Ma usun, volinik, et me peame lihtsustamise küsimuses üle minema evolutsioonilt revolutsioonile; see ei tähenda, et me võiksime loobuda sidususest, mis on Euroopa Liidu aluspõhimõte, vaid et me võiksime seda täiustada ja tõhustada.
<P>
Lõpetuseks: veel üks oluline küsimus, mis on tõstatatud ka raportis, on Euroopa Liidu kriisijuhtimise suutlikkus. Me peame suutma juhtida kriise iseseisvalt, mitte andma seda suutlikkust üle teistele asutustele.
<SPEAKER ID="154" NAME="Jan Mulder" LANGUAGE="NL">
Kõigepealt soovin avaldada tänu raportööridele ja ka härra Audyle, kes minu arvates esines suurepärase kõnega. Samuti kuulub minu tänu volinikule ja komisjoni talitustele. Nad on Euroopa Parlamendi suhtes alati vastutulelikkust üles näidanud ja ma hindan seda väga. Kohati esines ka lahkhelisid, kuid kus seda ette ei tuleks?
<P>
Komisjoni tuleks minu arvates hinnata ametiaja alguses lubatud ja praeguseks saavutatud tulemuse põhjal. Niisiis, nagu volinik juba ütles, ei ole komisjon kaugeltki saavutanud seda, mida ta soovis saavutada - positiivset kinnitavat avaldust. Loodetud tulemusele ei jõutud ligilähedalegi ja see on probleem, hoolimata sellest, et volinik tegi mitu väga huvitavat ettepanekut. On kahetsusväärne, et need ettepanekud tulid ametiaja lõpul. Ma ei ole küll kindel, aga need ettepanekud oleksid võinud lahendusi tuua, kui meil olnuks võimalik nende üle arutleda kolm aastat enne voliniku ametiaja lõppu - ta tegi ju tõepoolest mitmeid väga huvitavaid ettepanekuid.
<P>
Nagu ma aru saan, on ühine juhtimine endiselt ülitähtis ja sellele viitas ka volinik. Kas me saame jätta selle liikmesriikide pädevusse või mitte ja kuidas me saame liikmesriikide üle paremini järelevalvet teostada? Me märkisime institutsioonidevahelises kokkuleppes, et soovime avaldusi teatud poliitilisel tasandil, ja see kajastub finantseeskirjades ja -määrustes. Minu jaoks on alati olnud suur küsimus, kas sellest piisab. Mul ei ole sellest praegu küllaldast ettekujutust. Ma tänan volinikku tema saadetud põhjaliku aruande eest, kuigi minu jaoks on mõned kohad ebaselged. Kus on präänikud nende liikmesriikide jaoks, kes on tublid, ja kus on piits nende jaoks, kes ei ole tublid? See pole mulle täiesti selge ja tegevuskavas peaks seda olema selgitatud.
<P>
Ma leian, et arutelu positiivse kinnitava avalduse üle tuleks katkestuseta jätkata. Avaliku arvamuse pärast on väga kahjulik, kui aastast aastasse on tulemuseks negatiivne kinnitav avaldus.
<SPEAKER ID="155" NAME="Mogens Camre" LANGUAGE="DA">
Härra juhataja, meie 2007. aasta raamatupidamisaruannete analüüs näitab, et sel aastal ei suutnud me taas kord ilmselgelt liikmesriikide poolt Euroopa Liidule antud suurt raha piisavalt hästi hallata. Eelarvekontrollikomisjoni suurepärastes raportites tuuakse selgelt välja olulised täheldatud puudused. Lubage mul viidata ühele neist raportitest. Mis puutub sidususse, siis märgib komisjon, et tunneb suurt muret Euroopa Kontrollikoja hinnangu pärast, mille kohaselt ei oleks vähemalt 11% struktuuripoliitika projektidega seoses tagasi makstud kogusummast õigupoolest tagasi maksta tulnud.
<P>
Ma tean, et kogu Euroopa Liidu õigusaktide ja haldusasutuste tohutu võrgustik ning kehv haldamine ja jõhker korruptsioon mõningates liikmesriikides muudavad vastutustundliku finantsjuhtimise keerukaks, kuid see on nii praegu kui ka tulevikus vastuvõetamatu. On vaid üks lahendus - peatada suurte rahasummade maksmine Euroopa Liidule ja teha selliselt lõpp tervele Euroopa Liidu raha ümberjaotamise jandile.
<P>
Minu väike kodumaa Taani maksab sel aastal Euroopa Liidule peaaegu 20 miljardit eurot. Me ei kaaluks mitte kunagi selle raha kasutamist sellisel otstabel, milleks Euroopa Liit seda kasutab. Juba liikmesriikide raha saatmine Brüsseli kaudu ümberjaotamiseks toob kaasa selle raha netoväärtuse languse ja aitab kaasa kodanike raha ebaseadusliku kasutamise levikule. Euroopa Liidu liikmesriigid peavad ennast ise rahastama, mitte oma naabreid maksustama.
<P>
Lõpetuseks tahaksin tänada eelarvekontrollikomisjoni esimeest Herbert Böschi, kes juhtis oma komisjoni tööd suurepäraselt, samuti tahaksin tänada raportööri, kolleege, eelarvekontrollikomisjoni sekretariaati ja kõiki teisi asjaosalisi erakordse pühendumuse ja väga tulemusrikka koostöö eest.
<SPEAKER ID="156" NAME="Bart Staes" LANGUAGE="NL">
Ma piirdun praegu oma sõnavõtus Euroopa Parlamendi eelarvega ja soovin väljendada rahulolu härra Casaca raporti üle, eelkõige peatüki üle, mis käsitles vabatahtlikku pensionifondi ja millest me kiitsime heaks umbes kümme lõiku. Mitmed neist olid algselt minu esitatud muudatusettepanekud, mida pidasin toona vajalikuks.
<P>
Selle, mis toimub praegu vabatahtliku pensionifondiga, on euroskeptikud kasutuna kõrvale heitnud. Ja õigesti tehtud, sest see on häbiplekk! Praegu toimuv on ebaeetiline ja me peame selle vastu meetmeid võtma. Me ei saa sellisel ajal nagu praegu lubada, et Euroopa Parlamendi liikmed peavad silmas pigem oma sissetulekut kui kodanike oma. Sooviksin koos härra Ferberiga öelda seal istuvatele euroskeptikutele, et nad ei ole käesoleval osaistungjärgul mingilgi moel püüdnud anda oma edasiviivat panust puuduste kõrvaldamiseks.
<P>
Ma sooviksin paluda kolleegidel kiita heaks eriti lõige 105, mis puudutab vabatahtlikku pensionifondi. Sellega tagatakse, et Euroopa Parlamendi juhatusel ei lasta kasutada maksumaksjate raha tohutute aukude täitmiseks - sest see ei ole lubatud. Seetõttu kutsun kõiki kolleege üles Casaca raportit tugevalt toetama ja seda heaks kiitma. Ma taotlesin nimelist hääletust, sest igaüks peaks selles küsimuses seisma oma veendumuste eest avalikult ja kindlalt!
<SPEAKER ID="157" NAME="Véronique Mathieu" AFFILIATION="PPE-DE">
(FR) Härra juhataja, majanduslanguse ajal on oluline, et Euroopa Liit oleks arengumaadega jätkuvalt solidaarne. Meenutagem, et 2007. aastal oli komisjoni ja liikmesriikide osa arenguabis 60%, nii et Euroopa Liidust sai maailma juhtiv abiandja.
<P>
Euroopa Arengufond võimaldab meil võidelda vaesuse vastu ning toetada samas majanduse arengut ja demokraatiat. Seetõttu on mul hea meel, et AKV riikidele on kümnenda EAFi kaudu ajavahemikuks 2008-2013 eraldatud 23 miljardi euro suurune eelarve. See näitaja on üheksanda EAFi kaudu eraldatud summaga võrreldes peaaegu kahekordne.
<P>
Oma aruandes järeldab Euroopa Kontrollikoda, et seitsmenda, kaheksanda ja üheksanda EAFi raamatupidamisaruanded on üldjoontes usaldusväärsed, seaduslikud ja korrektsed. EAFi kaudu sõlmitud lepingute elluviimise ja tehtud maksete rekordiliste määrade üle võib vaid rõõmu tunda.
<P>
Siiski märgin ka, et edusamme on veel vaja teha järelevalve- ja kontrollisüsteemide tugevdamisel, sest teatud tehingute puhul esineb olulisel määral vigu.
<P>
Samamoodi esineb liigagi sageli suuri riske eelarvetoetuse valdkonnas ja ma usun, et selliseid riske tuleks paremini hinnata. Seoses sellega jagan seisukohta, et eelarvetoetust tuleks anda üksnes siis, kui abi saaval riigil on suutlikkus neid vahendeid läbipaistvalt, vastutustundlikult ja tõhusalt hallata.
<P>
Mis puutub prioriteetidesse, millega peame tulevikus veel tööd tegema, sooviksin ära märkida EAFi lõimimise ühenduse üldeelarvesse, sest see suurendaks arenguabi tõhusust ja läbipaistvust.
<P>
Härra juhataja, lõpetuseks sooviksin tänada raportööri suurepärase raporti eest, kontrollikoja esindajaid ja ka komisjoni töötajaid, kes on ära teinud kiiduväärt eeltöö. Mõistagi tunnen kahetsust nõukogu ja eeskätt eesistujariigi Tšehhi esindaja puudumise pärast.
<SPEAKER ID="158" NAME="Edit Herczog" AFFILIATION="PSE">
(HU) Käesoleva ametiaja jooksul on Euroopa Parlamendi ülesandeks olnud teostada kontrolli järjest suurema hulga asutuste juhtimise üle, nagu mainis ka kolleeg Fjellner. Euroopa Parlamendi, ELi asutuste ja Euroopa Kontrollikoja vahel järelevalve käigus arenenud sisutiheda dialoogi tulemuseks on suurem läbipaistvus ja rangem juhtimisdistsipliin. Praeguses raskes majandus- ja finantsolukorras on järelevalve muutunud palju tähtsamaks, kui see kunagi varem on olnud.
<P>
Eelmisele perioodile tagasi vaadates on tänuväärne, et eelarve täitmise järelevalve käigus ei ole me mitte üksnes tuvastanud kooskõla või selle puudumist, vaid meil on õnnestunud teha auditeeritud asutustele ka tulevikkuvaatavaid soovitusi ja need asutused on püüdnud neid edukalt ellu viia. Ma arvan, et see on oluline, ja ma toetan suhtumist, et asutustele ei peaks tehtama mitte üksnes täiesti objektiivset kontrolli, vaid me peaksime uurima ka nende individuaalset arengut. Eriti pooldan seda, et asutusi loodaks uutes liikmesriikides, et tuua Euroopa Liidu tegevus seal elavatele inimestele lähemale. Me nõustume peaaegu täielikult härra Fjellneriga ja esitame lõpliku otsuse homme.
<SPEAKER ID="159" NAME="Ingeborg Gräßle" AFFILIATION="PPE-DE">
(DE) Härra juhataja, härra volinik, daamid ja härrad, minu siiras tänu raportöör Audyle, kelle raport viib meid tõesti sammu võrra edasi, sest see sisaldab uuenduslikke elemente, näiteks nimepidi esiletoomist ja häbistamist - tegemist on uue verstapostiga eelarve täitmise kontrollimisel. See tähendab sihipärast kriitikat üldiste kaebuste asemel. See, et sotsiaaldemokraatide fraktsioon on nüüd taganemas ja pigem eirab tõde, on häbiväärne ja osutab meie kontrollitegevusele karuteene. Kaalul on Euroopa Parlamendi usaldusväärsus ja ma palun kolleegidel mitte lasta sel juhtuda.
<P>
Ma tahaksin käsitleda meie suurimaid murelapsi - Rumeeniat ja Bulgaariat. Komisjoni tegevuse läbikukkumine nende riikide ühinemise ettevalmistamisel on antud juhul ilmselge. Me oleme kaotanud palju raha. Komisjon suhtus asjasse loiult ja vaatas seda pikka aega pealt, kuid ei külmutanud vahendeid enne kui alles 2008. aastal. Samal ajal kaotati aga Bulgaaria puhul enam kui miljard eurot ja Rumeenia puhul umbes 142 miljonit eurot. Vahendite külmutamine ei ole aga probleemi lahendus. Koostöö- ja kontrollimehhanism, mille eest komisjoni president ise vastutab, on kui papist tiiger ja arenguaruanded ei ole oma nime väärt. Audy raportis tehakse ettepanekuid olukorra parandamise kohta. Komisjon pettis Euroopa Parlamenti nende riikide ühinemisvalmiduse osas ja laienemisvolinik peaks sellest tegelikult oma õppetunni saama. Meid huvitab aga tulevaste ühinemiste korraldamine ja seetõttu jääb see teema päevakorrale.
<P>
Meie fraktsioon annab komisjonile heakskiidu, kuid mina isiklikult keeldun seda andmast. Kahjuks on komisjoni reformide läbiviimise innukus, mille väikest sähvatust meil õnnestus eelmisel aastal veel kord näha, juba taas raugenud. Pettusevastane võitlus on soikunud, mitte midagi ei toimu ennetuse valdkonnas ja kõige muu hulgas puudub igasugune eetilisema käitumise soov. Üks, mida komisjon ja eelkõige volinik Kallas peaksid selgelt mõistma, on see, et igaüks, kes soovib olla komisjoni uues koosseisus, sõltub Euroopa Parlamendi toetusest.
<SPEAKER ID="160" NAME="Siim Kallas">
komisjoni asepresident. - Härra juhataja, ma tänan austatud parlamendiliikmeid märkuste eest. Ma võin öelda vaid seda, et nende viie eelarve täitmisele heakskiidu andmise menetluse jooksul on meie omavaheline koostöö mulle naudingut pakkunud ja rõõmu valmistanud. See protsess on alati olnud keeruline, kuid alati ka tulemusrikas ja väga professionaalne. Seega tänan teid kõiki, et aitasite selles keerulises heakskiidu andmise masinavärgis kaasa.
<P>
Mul on vaid kaks märkust. Härra Liberadzkile ütleksin, et EAFi raamatupidamisaruanded viidi 2009. aasta veebruaris edukalt üle raamatupidamissüsteemile ABAC. Me tõstatasime küsimuse, kuid nad on nüüd liidetud.
<P>
Jan Mulderi küsimus, miks need radikaalsed ettepanekud tulid nii hilja, oli väga hea. Neli aastat ei ole liiga pikk aeg sedalaadi ettepaneku küpsemiseks. Euroopas võtavad asjad aega ja antud juhul püüame kasutada oma tegevuskava raames kõiki võimalusi, sest näeme, et selle probleemi lahendamiseks on tõesti vaja tõsiseid samme astuda.
<P>
Seega ei tulnud need minu arvates liiga hilja, kuid ma tunnen loomulikult kahetsust, et selleks kulus nii palju aega.
<SPEAKER ID="161" NAME="Dragoş Florin David" AFFILIATION="PPE-DE">
(RO) Härra juhataja, härra volinik, mu sõnavõtt on lühike. Komisjoni eelarve täitmisele heakskiidu andmise menetluse peamiste järelduste hulgas märgib härra Audy raporti lõikes 4, et ta on arvamusel, et komisjon ei ole Rumeenia ja Bulgaaria ühinemist käsitlenud piisavalt tõsiselt ning nende kahe kandidaadi ühinemise ajal olid mõlemat kandidaatriiki puudutavad aruanded eksitavad, ja et on kahetsusväärne, et eksitav teave on viinud praeguse olukorrani, kus ühtekuuluvuse jaoks ette nähtud vahendid eraldati liikmesriikidele, mille haldus- ja õigussüsteemid ei toimi; ja et see tegevus on eksitanud avalikku arvamust ja Euroopa Parlamenti Euroopa Liidu mainet kahjustades.
<P>
Mulle meeldiks siiralt, kui kolleegid Jørgensen ja Casaca, kes selle muudatusettepaneku esitasid, ning ka teised kolleegid, kes selle eelarvekomisjonis heaks kiitsid, neid argumente selgitaksid, sest ma arvan, et nii Rumeenias kui ka Bulgaarias on olemas toimivad haldus- ja õigussüsteemid, mis ei põhine võib-olla sellistel parameetritel nagu peaksid, kuid mis sellegipoolest toimivad. Ma ei leia ka, et keegi oleks endale võtnud vabaduse eksitada avalikku arvamust ning kõige vähem Euroopa Parlamenti ja komisjoni.
<SPEAKER ID="162" NAME="Jean-Pierre Audy" LANGUAGE="FR">
Härra juhataja, ma usun, et Rumeenia ja Bulgaaria juhtum väärib arutelu, kuid me oleme tõesti ülimalt tõsises olukorras.
<P>
Mis puutub järeldustesse, siis sooviksin tänada fraktsioonide raportööre, kõiki sõnavõtjaid ja eriti eelarvekontrollikomisjoni. Lõpetuseks sooviksin puudutada paari küsimust.
<P>
Esiteks ei ole eelarvega seoses mingit pettust. Teiseks esineb palju vigu ja sellel on kaks põhjust. Esimene on see, et meie eeskirjad on liiga keerulised ja seetõttu on lõplikel abisaajatel raske neid kasutada ja nad teevad vigu, mis ei ole väga tõsised. Teine põhjus on see, et Euroopa Kontrollikoda kohaldab liiga madalat olulisuse künnist - 2% kõikide sektorite puhul; auditeerimismeetodite pärast tuleb need uuesti läbi vaadata.
<P>
Niisiis öeldakse, et asjad lähevad halvasti, kuid me kõik oleme selles süüdi. Komisjon kannab vastutust selle eest, et pole täitnud oma lubadust, ja ma tänan teid, volinik, et käsitlesite komisjoni järgmist ametiaega puudutavaid ettepanekuid. Nõukogu kannab vastutust selle eest, et on huvi kaotamas - teda pole siin. Liikmesriigid kannavad vastutust selle eest, et nad ei kohalda eeskirju piisava rangusega. Euroopa Kontrollikoda kannab vastutust selle eest, et peab mõtisklema oma auditeerimismeetodite üle ja eeskätt olulisuse künniste üle; nende künniste kehtestamine on kontrollikoja, mitte komisjoni või parlamendi ülesanne. Euroopa Parlament kannab vastutust selle eest, et peab avameelselt tunnistama praeguseid puudusi ja kiitma ümberkorraldused heaks.
<P>
Lühidalt öeldes usun, et meil on mitmes valdkonnas ühine vastutus. Kokkuvõte tehakse selle ametiaja lõpus. Me loodame, et ümberkorraldus viiakse ellu ja et me saame tulevaste finantsperspektiivide ajal lõpuks ometi positiivse kinnitava avalduse. Samuti loodame, et kui meil on negatiivne kinnitav avaldus, on meil ka negatiivne hääletus Euroopa Parlamendis, nii et nende asutuste vahel, kes peavad tegema otsuseid eelarve täitmise kontrollimise küsimustes, valitseks poliitiline järjepidevus.
<SPEAKER ID="164" NAME="Herbert Bösch" LANGUAGE="DE">
Härra juhataja, daamid ja härrad, mul on auväärt ülesanne tänada kõigepealt raportööre, kes on teinud hiilgavat tööd ja esitanud sisutihedad raportid, millest ühe üle peame homme veel arutlema. Teiseks soovin tänada suurepärast sekretariaati, kes on meid viimastel aastatel toetanud. Võin üksnes loota, et nende heaks, kes jätkavad meie tööd, tegutsevad samuti nii head töötajad.
<P>
Härra juhataja, üht asja ma siiski ei mõista. Vaadates meediale antud eelteadet - 21.-24. aprilli täiskogu istungjärgu eelteadet -, leian sellest teabe oluliste raportite kohta, mis puudutavad Euroopa Parlamendi liikmete puutumatust, kuid seal ei ole sõnagi 2007. aasta eelarve täitmisele heakskiidu andmise kohta. Kui me ise ei tunnusta Euroopa Parlamendi õigusi, siis kes peaks meid üldsuse hulgas tunnustama, kes võtab meid tõsiselt ja tuleb 7. juunil valima, kui meie ise suhtume niimoodi parlamendi kõige võimsamasse õigusesse? Selleks õiguseks on võimalus kontrollida, kuidas kulutati 2007. aastal enam kui sadat miljardit eurot.
<P>
Kui me ei räägi faktidest, siis peame arutlema kuulujuttude üle. Härra Ferber juba mainis seda. Me peame Euroopa üles ehitama faktidele. Me vajame koostööd ja edasiviivaid mõtteid, mida oleme viimaste aastate vältel arendanud. Pole üllatav, et selle ametiaja lõpuks oleme õigupoolest saavutanud kõige suurema loomejõu ja suurima selguse. See on osaliselt tingitud inimestest, kes on selles protsessis osalenud ja keda ma soovin kiita, kuid samuti on põhjuseks asjaolu, et me oleme ise jõudnud selgusele mitmes küsimuses, millest üks on see, mida kontrollimine kokkuvõttes Euroopa maksumaksjatele tähendab.
<P>
Me peaksime teadma, et vaatame tegelikult ühest aastast - 2007. aastast - kaugemale. Loomulikult me teame, et astusime vahel mõned valed sammud, ja oleme neid mõnevõrra heastanud. Olen härra Costasele tema sõnade eest väga tänulik. Kehtestasime selle tööperioodi vältel assistentide põhimääruse. Selle eest kritiseeriti meid mõni aasta tagasi. Kehtestasime parlamendiliikmete põhimääruse ja ka selle eest meid kritiseeriti. On neid, kes ei ole selles võib-olla täiesti kindlad, kuid ärgem eelarvekontrollikomisjoni liikmetena unustagem, et asju ei ole alati võimalik teha Saksa, Portugali, Austria või Hispaania mudeli järgi. Me vajame Euroopa mudelit. Seda on mõnikord üsna keeruline ja aeg-ajalt, eelkõige valimiste ajal, raske kanda. Ma olen väga tänulik kõigile, kes on seisnud vastu eeloleva valimiskampaania kiusatusele ja öelnud: me jääme faktide juurde ning oleme valmis selgitama neid ka oma kolleegidele ja valijatele.
<P>
Härra Kallas, tahaksin lisada veel üht, sest me räägime sellest ka seoses heakskiitu käsitleva Audy raportiga, mille üle on mul väga hea meel. See puudutab kaudselt mõõdetavaid finantsvahendusteenuseid. Komisjon on palju aastaid olnud Euroopa Liidu sisemajanduse kogutoodangu väljaarvutamisel aeglane, sest on keskendunud sellele, et arvestada kõigepealt õigesti välja rahvamajanduse kogutulu. Nagu me oleme rääkinud, läheb see mitmetele liikmesriikidele palju miljoneid eurosid maksma. Ma loodan, et teie või teie ametijärglane lahendab selle küsimuse asjakohaselt.
<P>
Härra juhataja, ma olen väga tänulik selle suurepärase töö eest, mida minu parlamendikomisjon on teinud, ja nagu te teate, soovitame homme heakskiitu mitte anda. Mul on väga hea meel olla selle parlamendikomisjoni esimees. Tänan teid väga.
<SPEAKER ID="165" NAME="Christofer Fjellner" LANGUAGE="SV">
Härra juhataja, siin võib kuulda palju tänusõnu, kuid sooviksin siiski kasutada võimalust tänada meie lugupeetud esimeest Herbert Böschi. Ma leian, et ta on viimase kahe ja poole aasta vältel parlamendikomisjoni juhtimisega suurepäraselt toime tulnud.
<P>
Kuigi minu raportite üle, mis käsitlesid asutuste eelarve täitmisele heakskiidu andmist, ei toimunud suurt arutelu, loodan, et kõik kolleegid otsustavad neid toetada, olenemata sellest, kuidas nad parlamendikomisjonis hääletasid või millisel seisukohal nad varem olid. On tähtis, et Euroopa Parlament oleks nendes küsimustes üksmeelne.
<P>
Et see on ühisarutelu kõigi raportite üle, tahaksin kommenteerida raportit, mis ei ole minu koostatud. Ma toetan kindlalt härra Casaca raportit, mis on minu arvates ülimalt hästi õnnestunud, eriti selle lõige 105, milles me märgime, et parlament ei eralda vabatahtliku pensionifondi puudujäägi katmiseks meie, Euroopa Parlamendi liikmete jaoks, eelarvest lisaraha. Ma tean, et paljud teist peavad selle punkti sisu väga vastuoluliseks, kuid minu arvates on hea, et see on vähemalt olemas. Hulk inimesi on seda pensionifondi palju aastaid kritiseerinud. Ma tahaksin öelda, et minu arvates on fondi olemasolu iseenesest omamoodi skandaalne. Meid kõiki mõjutab praegu üleilmne finantskriis. Ajal, mil tavalised inimesed näevad, kuidas nende pensioniraha kahaneb, ei tohi poliitikud oma nahka päästa sellega, et kasutavad oma pensioni jaoks rohkem maksumaksjate raha.
<P>
Ma loodan, et need, kes Euroopa Parlamenti juhivad, peavad seda sõnumit meeles ja loobuvad pensionifondi täitmisest veel rohkem maksumaksja raha kasutades. Vastupidi, me peame sellele võimalikult ruttu lõpu tegema.
<SPEAKER ID="166" NAME="Juhataja">
Ühisarutelu on lõppenud.
<P>
Hääletus toimub neljapäeval, 23. aprillil 2009.
<P>
Kirjalikud avaldused (kodukorra artikkel 142)
<SPEAKER ID="167" NAME="Bárbara Dührkop Dührkop  " LANGUAGE="ES">
Kodanikuvabaduste, justiits- ja siseasjade komisjon on palunud anda komisjonile ja selle pädevuses olevale viiele ühenduse asutusele eelarve täitmise kohta heakskiidu.
<P>
Sellegipoolest teeb meie parlamendikomisjonile muret maksete assigneeringute madal täitmismäär vabadusel, turvalisusel ja õigusel rajaneva ala valdkonnas võrreldes 2006. aastaga (2007. aastal 60,41% võrreldes 2006. aasta 86,26%ga).
<P>
Me oleme siiski teadlikud, et vastutus ei lasu mitte niivõrd komisjonil kui liikmesriikidel ning et madal täitmismäär on tingitud eelkõige solidaarsuse ja rändevoogude juhtimise raamprogrammi vahendite vastuvõtmisest 2007. aasta mais ja juunis ning muude eriprogrammide (näiteks tsiviilõiguse, teavitustegevuse ja uimastiennetuse programmide) rakendamise viibimisest.
<P>
Nagu öeldud, on kodanikuvabaduste, justiits- ja siseasjade komisjon teinud ettepaneku anda heakskiit järgmistele asutustele:
<P>
Põhiõiguste Amet,
<P>
Euroopa Narkootikumide ja Narkomaania Seirekeskus Lissabonis,
<P>
Frontex,
<P>
Eurojust ja
<P>
Euroopa Politseikolledž.
<P>
Ma sooviksin viimase kahe asutuse kohta öelda järgmist:
<P>
me loodame, et Eurojust vähendab ülemäära suurt ülekandmise määra ja ühtsustab lepingute sõlmimise korda, nagu see asutus ise märkis;
<P>
pidades silmas meie parlamendikomisjoni kriitikat Euroopa Politseikolledži aadressil, oleme seisukohal, et selle asutuse eelarve täitmisele heakskiidu andmist ei tuleks edasi lükata. Meie teada on Euroopa Politseikolledži direktor teinud eelarvekontrollikomisjoniga tihedat koostööd ja teeb kõik mis vaja, et tuvastatud juhtimisvigu parandada.
<SPEAKER ID="996" NAME="Silvana Koch-Mehrin  " LANGUAGE="DE">
Umbes 80% Euroopa Liidu vahenditest haldavad ja kulutavad jätkuvalt liikmesriigid ning Euroopa Liidu raha kasutamisel on endiselt lahtisi küsimusi ja eeskirjade eiramist. Euroopa Kontrollikoda ei ole 14 korral järjest oma aasta auditeerimisaruandes kinnitanud Euroopa Liidu finantstehingute seaduslikkust ja korrektsust. Euroopa Liidu kulutuste täielik avalikustamine ja uurimine on esmatähtis. On vaja, et liikmesriikide rahandusministrid esitaksid riikliku kinnitava avalduse kõigi kasutatud Euroopa Liidu vahendite kohta.
