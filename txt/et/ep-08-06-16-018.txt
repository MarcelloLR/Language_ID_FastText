<CHAPTER ID="018">
Üheminutilised sõnavõtud poliitiliselt olulistel teemadel
<SPEAKER ID="032" NAME="President">
Järgmisena on päevakorras üheminutilised sõnavõtud poliitiliselt olulistel teemadel.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Härra president, olen väga tähelepanelikult kuulanud teie sõnumit Iiri "ei” hääletustulemusest. Toetan täielikult teie avaldust ratifitseerimisprotsessi jätkamise vajalikkusest.
<P>
On tõesti hämmastav, et Iiri "ei” tuleb ajal, mil Euroopa Liit on üha demokraatlikum, läbipaistvam ja tõhusam. Kuid austatud president, me peame lahti mõtestama "ei” hääletustulemust toetavate jõudude sõnumi. Iiri kodanikud on oma otsuse teinud ja kasutanud oma demokraatlikku õigust, kuid ikkagi, see "ei” kutsub meid ka konstruktiivsele enesekriitikale. Teen ettepaneku keskendada see enesekriitika kahele asjaolule: härra president, meid pommitatakse komisjonist üleregulatsiooniga, meie, Euroopa Parlament, ei saa muret tunda iga juriidilise tehnilise üksikasja ja üleregulatsiooni pärast.
<P>
Härra president, tean teie pühendumust Euroopa asjadele ja kutsun Euroopa Parlamenti üles esinema ühtse poliitilise jõuna, corps politique'ina, koonduma Euroopa ühendamise väljakuulutatud suundade kursil.
<SPEAKER ID="034" NAME="President">
Tänan teid julgustavate sõnade eest, härra Papastamkos, aga pean paluma jääda ühe minuti piiresse, mis on ette nähtud hääletuse selgitusteks. Pealegi mind teavitati, et soovisite kõnelda hoopis teisel teemal.
<SPEAKER ID="035" NAME="Teresa Riera Madurell" AFFILIATION="PSE">
(ES) Härra president, ehkki eelmisel istungjärgul polnud minu kõne jaoks aega ja vahepeal on möödunud kuu, pean siiski mainima, et 12. mai on maailma fibromüalgia ja kroonilise väsimuse sündroomi päev, need on kaks haigust, mis tabavad peamiselt naisi.
<P>
Need on mõlemad soost tingitud haigused, mida on rasked diagnoosida ning mille uuringute ja ravi jaoks on vähe ressursse. Need haigused põhjustavad tavaliselt probleeme tööl, kuna inimesed ei mõista, kuidas need vähendavad põdejate suutlikkust ja muudavad nad töövõimetuks.
<P>
Peaksime antud olukorda tõsiselt suhtuma ja kiiresti üritama leida nende haiguste põhjused, pakkuda rohkem intensiivravi ja võrdlema tulemusi, samuti tõstma ühiskonna teadlikkust ja levitama teavet nende haiguste sotsiaalsetest, juriidilistest ja tööhõivega seotud mõjudest.
<P>
Kannatajad ei peaks end kaitsetuna tundma. Me võlgneme seda oma kodanikele.
<SPEAKER ID="036" NAME="Metin Kazak" AFFILIATION="ALDE">
(BG) Prantsusmaa saab peagi Euroopa Liidu eesistujariigiks ning see toimub Euroopa integratsiooniprotsessile olulisel ajal. Sellised teemad nagu säästva arengu strateegia, Euroopa sisserände pakt, Euroopa kaitsepoliitika ja ühise põllumajanduspoliitika reform on Euroopa jaoks otsustava tähtsusega. Aga praegu on peamine küsimus, kuidas jätkata liidu reformi ja süvendada integratsiooniprotsessi Iirimaa "ei” otsuse järel.
<P>
Iirimaa-poolne Lissaboni lepingu tagasilükkamine on järjekordselt pannud proovile eurooplaste ühise tahte ületada koos globaliseerumise väljakutsed. Euroopa Liidu asutajariigina on Prantsusmaal ja president Nicholas Sarkozyl ülesanne ühendada kõigi kahekümne seitsme liikmesriigi jõupingutused ja leida õiguskorraldus ja tegevuskava Lissaboni kriisist väljatulekuks, sest kui me seda ei tee, riskime tsentrifugaalsete ja natsionalistlike kirgede võimustvõtuga ning edasise Euroopa Liidu laienemisprotsessi külmutamisega. See hetk teelahkmel kutsub meid märkama ohte ja täitma oma kohust enamiku Euroopa kodanike ees, kellele "Ood rõõmule” on juba saanud teiseks rahvushümniks.
<SPEAKER ID="037" NAME="Hanna Foltyn-Kubicka" AFFILIATION="UEN">
(PL) Härra president, soovin täna rääkida hiljuti Varssavis aset leidnud juhtumist. Poola Hiina saatkonnaga lähedalt seotud isik ründas naisterahvast, kes jagas välja opositsiooni väljaannet The Epoch Times. Sarnaseid juhtumeid on juba mõnda aega täheldatud New Yorgis, kus Hiina konsulaadi organiseeritud inimrühmad on rünnanud Falun Gongi järgijaid ning ka Tiibetit toetavaid rahumeelseid meeleavaldusi.
<P>
Kui sarnane käitumine hakkab esinema teistes riikides, seisame silmitsi 1961. aastal vastu võetud Viini diplomaatiliste suhete konventsiooni silmatorkava rikkumisega. Vaatamata faktile, et Hiina valitsus teeb kõik võimaliku näitamaks olümpiamängude ajal oma positiivset külge, jätkavad nad mittekommunistlikku ideoloogiat esindavate rühmade tagakiusamist. Nad lähevad isegi kaugemale, kahekordistades jõupingutusi ja laiendades seda tegevust demokraatlike lääneriikide aladele.
<P>
Sel põhjusel kutsun ELi ametiasutusi ja liikmesriike üles olukorda hoolikalt jälgima ning otsustavalt reageerima, kui kirjeldatud asjaolud peaksid korduma.
<SPEAKER ID="038" NAME="Kyriacos Triantaphyllides" AFFILIATION="GUE/NGL">
(EL) Härra president, üldasjade nõukogul on täna koosolek. Ma ei tea küll veel tulemusi, aga üks käsitletavatest teemadest on ettepanek edendada ELi suhteid Iisraeliga.
<P>
Lisaks, Gaza sektori kalurid avaldavad täna meelt ebainimlike meetmete vastu, mida Iisraeli valitsus neile peale surub. Iisrael mitte ainult ei keela neil avatud vetes kalastada, vaid jätab nad ilma vajalikust kütusest, nii et nad on sunnitud kala püüdma madalikel, kuhu lastakse kontrollimata reoveed. Selline olukord ähvardab otseselt ja hoiatavalt viia epideemiateni.
<P>
Esitan teile, härra president, nende kalurite palve sellises olukorras Iisraeliga suhteid mitte edendada.
<P>
Veel üks põhjus meile, parlamendiliikmetele suhete praeguseks mitteedendamiseks on fakt, et Iisrael näitas hiljuti jälle, et ei austa isegi meie inimõigusi. Nende sõjalised jõud üritasid vägivaldselt maha suruda rahumeelset rassistliku müüri ehitamise vastast meeleavaldust; nad vigastasid meeleavaldajaid, nende hulgas meie kaasparlamendiliiget Morgantinit.
<SPEAKER ID="039" NAME="Dimitar Stoyanov" AFFILIATION="NI">
(BG) Selles täiskogus, komisjonis ja Bulgaarias on palju juttu korruptsiooni vastu võitlemisest kõrgematel valitsustasanditel. Ehkki korruptsioon ei ole ainult eraldi eksisteeriv sõna, selle taga on tõelised inimesed. Tahan teile näidata ametliku korruptsiooni nägu Bulgaaria tipust.
<P>
Eile avaldas suurim Bulgaaria päevaleht fotod Türgi rahvusliku erakonna MRL liidrist Ahmed Doganist, kes kolme aasta eest sai mandaadi Bulgaaria valitsuse moodustamiseks. Need šokeerivad pildid näitavad, et Dogan elab tohutu suures palees, mis on registreeritud neljatärnihotellina, nautides seal luksust. See sama isik Dogan avaldas ütluse, et tema erakond on ümbritsetud äriettevõtetest ning et häälte ostmine on Euroopas tavaline. Dogan ütles päevalehele Trud, et tema peamine töö seisnes oma äri ajamises, milleski, mida ta ei saanud teha seaduslikult, olles samal ajal Bulgaaria parlamendi liige.
<P>
Härra president, daamid ja härrad täiskogus, volinikud, Dogan on üks korruptsioonikoletise peadest Bulgaarias. Selle koletise hävitamine peaks algama Ahmed Doganit ümbritsevate ettevõtete ja tema äritegevuse uurimisega.
<P>
Härra president, annan teile üle ajalehe, et saaksite selle kohta ise lugeda.
<SPEAKER ID="040" NAME="Gerard Batten" AFFILIATION="IND/DEM">
Härra president, sooviksin õnnitleda neid 862 415 Iiri kodanikku, kes eelmise neljapäeva referendumil andsid "ei”-hääle Lissaboni lepingule. Nad hääletasid vabaduse, demokraatia ja kaine mõistuse poolt. Kui Briti rahvale võimaldataks referendum, hääletaksid nad kindlasti eitavalt isegi suuremal arvul kui iirlased. Võimaluse korral annaksid paljud teised Euroopa riigid "ei”-hääle, just nagu prantslased ja hollandlased tõestasid 2005. aastal.
<P>
Hingematva kõrkuse ja demokraatiast mittehoolimisega kavatseb Euroopa poliitiline eliit nagu buldooseriga lepingu ratifitseerimise läbi suruda. Leping on surnud, aga EL keeldub seda matmast. ELi kestev armuafäär lepinguga on poliitiline nekrofiiliaakt. Aga laip hakkab haisema ja mida kauem ta matmata seisab, seda hullemaks lehk muutub. Me peame lepingu matma. See reostab poliitilist õhkkonda.
<SPEAKER ID="041" NAME="President">
Härra Batten, teie võrdlus on täiesti kohatu, kui tohiksin oma märkuse lisada. Te asute täiesti elusolevas parlamendis. Kui see ei räägiks, siis teie elava olendina poleks seda kõnetanud.
<P>
(Aplaus)
<SPEAKER ID="042" NAME="Pál Schmitt" AFFILIATION="PPE-DE">
(HU) Tänan teid, härra president. Räägin ungari keeles. Slovakkias võttis parlament vastu uue haridust käsitleva õigusakti ja selle jõustumiseks on vaja ainult vabariigi presidendi allkirja. Uus õigusakt tähendaks, et alates nüüdsest peavad isiku- ja kohanimed ungari keelt kõnelevatele õpilastele mõeldud ajalooraamatutes olema kohandatud slovaki õigekirjareeglitele, mis tähendaks meie sajandeid kestnud ajalooliste ja keeleliste traditsioonide ignoreerimist. Uus õigusakt rikub tõsiselt Slovakkia ungari kogukonna õigusi oma keelt kasutada. Slovakkia allkirjastas ja ratifitseeris 2001. aastal Euroopa regionaal- ja vähemuskeelte harta. Volinik Leonard Orban usub, et riigi vähemusrahvaste emakeele toetamine on strateegilise tähtsusega küsimus. Sel Euroopa kultuuridevahelise dialoogi aastal on kahetsusväärne ja vastuvõtmatu, et Slovakkia käitub viisil, mis on vasturääkiv Euroopa tavaga. Vähemuste õiguste laiendamise asemel teeb Slovakkia vastupidist ja kärbib neid. Trianoni lepingu tulemusena sattusid mitmed tuhanded ungarikeelsed asundused väljapoole riigi piire ja meil on õigus nende paikade ungarikeelsetele nimedele. Keeleline mitmekesisus on osa Euroopa kultuuripärandist ja unikaalne varandus, mille kaitsmine on meie kõigi kohus. Tänan teid võimaluse eest kõnelda.
<SPEAKER ID="043" NAME="Inés Ayala Sender" AFFILIATION="PSE">
(ES) Härra president, 8. juuni varahommikul ründas ETA terroristlik rühmitus ajalehe El Correo kontorit ajal, mil 50-liikmeline töötajaskond valmistas ette pühapäevast väljaannet. Vigastusi õnneks polnud, aga materiaalsed kahjustused olid tähelepanuväärsed.
<P>
Oleksin tänulik, kui saadaksite solidaarsusavalduse. Tahan samuti rõhutada pakilist vajadust välja juurida ETA poolt meedia suhtes toime pandav vägivald ning tagada õigus sõnavabadusele. See on eurooplastele hea põhjus toetada Lissaboni lepingut, mis võimaldaks arendada ühist õigusloome-, julgeoleku- ja terrorismivastase võitluse poliitikat ning mitte sõltuda ainuüksi kahepoolsest ja valitsustevahelisest koostööst. Meie solidaarsus peaks seega väljenduma ka Lissaboni lepingu ratifitseerimise toetamises.
<SPEAKER ID="044" NAME="President">
Proua Ayala Sender, kuna te pöördusite isiklikult minu poole, lubage öelda, et me oleme solidaarsusel põhinev kogukond, ja see kehtib kõigil juhtudel, kaasa arvatud kõnealune. Olen tänulik, et te seda hindate.
<SPEAKER ID="045" NAME="Viktória Mohácsi" AFFILIATION="ALDE">
(HU) Daamid ja härrad, eelmisel täiskogu istungil pöördus meie fraktsiooni esimees Graham Watson üheminutilises sõnavõtus parlamendi poole Itaalias romi kogukonna vastu toime pandavate õuduste asjus. Kahjuks pean ka täna teatama sarnastest juhtumitest mu kodumaal Ungaris. Mõne nädala eest Budapestist 70 km kaugusel asuvas Pátka külas viskasid kolm isehakanud korravalvurit tosina Molotovi kokteile kolme romide poolt asustatud maja pihta. 16. aprillil viskasid Tolna piirkonna Faddi külas tundmatuks jäänud isikud Molotovi kokteile kahe hoone pihta. Nädala eest ründasid äärmuslased mu kolleegi Nyíregyházas, karjudes: "Räpane mustlane, kasi välja me maalt!”. Enamik Pátka elanikest kinnitavad, et isehakanud korravalvurid on süütud, ehkki üks kahtlusalustest on oma osalust tunnistanud. Hoolimata sellest korraldasid umbes 150 vormiriietuses isikut reedel meeleavalduse, kuulutades natsilikke põhimõtteid, ning hiljem üritas hulk seni tuvastamata kapuutsides isikuid korraldada rünnakut 100 märulipolitseiniku kohalolekul. Olin samuti kohal. Samal ajal varjas politsei Pátka juhtumis kannatada saanud isikut. Itaalias elavad meie ELi kaaskodanikud põgenikele mõeldud vanglates, nad on loomulikult samuti romi päritolu. Volinik Barrot, ma loodan, et kui teie kabinet on moodustatud, saame ka meie, romid, nautida Euroopa Liidu demokraatiast tulenevat julgeolekut, ja et Euroopa Liidu kodaniku määratlus kehtib nii minu ja mu laste kui ka mu mitteromidest kaaskodanike kohta. Tänan väga.
<SPEAKER ID="046" NAME="Ewa Tomaszewska" AFFILIATION="UEN">
(PL) Härra president, isegi olukordades, kus on küsimused täiesti ilmsed, peaksid kasutusele võetavad abinõud arvestama konteksti ja erinevate eesmärkide vahelisi suhteid, kõne all oleva küsimuse tähtsust ja eesmärgi saavutamise kulusid. Igas küsimuses, eriti sellises, mis puudutab miljardeid inimesi, nagu näiteks kliimamuutused, on tähtis probleemi lahenduse otsimisel toimida mõõdutundega, kaine mõistusega ja teatud määra õiglustundega.
<P>
Ma ei näe õiglust ettepanekus vähendada süsinikdioksiidiheidet. Kaks lahendust on sellega seoses eriti pahameelt tekitavad: kohelda kõrgelt arenenud maid, kes on praeguseks vastutavad suure hulga süsinikdioksiidi heitkoguste ja reostuse tekitamises, kuid kel on paremad tehnoloogilised võimalused, samaväärselt vähemarenenud maadega, eriti nendega, kelle majandus põhineb kivisöel; ja teiseks, kohelda suurte veokite tootjaid, kelle jaoks on 20%-line süsinikdioksiidiheite vähendamine lihtsam, samaväärselt väiksema mootoriga ja vähem süsinikdioksiidiheidet tekitavate sõidukite tootjatega, kellele vähendamine toob kaasa suuremaid kulutusi. Paistab, nagu poleks siinkohal tähtsad mitte kliimamuutused, vaid hoopis äriküsimused.
<SPEAKER ID="047" NAME="James Nicholson" AFFILIATION="PPE-DE">
Härra president, Euroopa mesilased on järgneva kümne aasta jooksul väljasuremisohus. Haigused ja viirused on juba minema pühkinud kolmandiku kolooniatest Ameerikas ja ähvardavad nüüd meie omi. Ameerika olukord pakub ohtlikku pilti meid potentsiaalselt ees ootavast, kui me kohe tegutsema ei asu. Vähemalt 70% põllukultuuridest, mis avaldavad mõju üleüldisele majandusele, sõltuvad otseselt mesilaste tolmeldamisest.
<P>
Ameerika Ühendriigid peavad kahju korvamiseks mesilasi importima. Praeguses kliimas on tõsiseks küsimuseks ELi suutlikkus toota küllalt toiduaineid, et nõudmist rahuldada; sarnase puhangu tagajärjed siin oleks hukatuslikud.
<P>
Kogu Euroopa mesinikud teavad juba ähvardavast ohust, mida põhjustavad varroalestad, mis on hävitanud suurel hulgal mesilaste kolooniaid. Nad peavad tegelema kolooniate kadumise sündroomiga, mis juhtub siis, kui tarud jäetakse süstemaatiliselt maha ja mesilased kaovad maakera pinnalt.
<P>
Me peame võimaldama rahastamist ja nõuetele vastavaid teaduslikke uuringuid selles valdkonnas. Ühendkuningriigi valitsus toetab mesindusuuringuid praegu ainult 250 000 Inglise naelaga. Sellise tähtsa küsimuse puhul on see vaid tilgake meres. Mesilased on toiduahela lahutamatu osa: nende puudumisel on ebasoodus mõju mesinikele, põllukultuuridele, puuviljadele ja pähklitele.
<SPEAKER ID="048" NAME="Gérard Onesta" AFFILIATION="Verts/ALE">
(FR) Härra president, näen päevakorrast, et meil on kavas kaaluda direktiivi, mis käsitleb põllu- või metsamajanduslike ratastraktorite ümbermineku kaitsekonstruktsioonide staatilist testimist, kodifitseeritud versiooni. Mulle tundub, et Dublini hääletustulemuste järgselt dikteerib ajalugu, et kaalutleksime teisi, pakilisemaid küsimusi. Me ei saa jätta sellist teemat nagu Lissaboni leping ainult Euroopa Ülemkogule arutada. Meie, parlamendiliikmed, võime õiguspäraselt endid kaasata, eriti kui teame vajalikke komponente lahenduste leidmiseks.
<P>
Kõigepealt, põhiküsimused peavad puudutama teatavaid olulisi institutsionaalseid aspekte, mitte hõlmama sadu lehekülgi. Me vajame Euroopa referendumist tulenevat kinnitust, andes õiguse mitte osaleda riikidele, kes ei soovi seda kurssi järgida, ning lõpuks, nagu president ütles, on meil tarvis väga lühiajalist kava - 2009 -, vastasel juhul muutub valimiskampaania läbiviimine võimatuks. Ärgu keegi öelgu, et selline stsenaarium on võimatu; see pole vähem tõenäoline kui stsenaarium, millega bürood praegu tegelevad. Igal juhul mina omalt poolt olen valmis.
<SPEAKER ID="049" NAME="Richard Corbett" AFFILIATION="PSE">
Härra president, komisjon uurib praegu kaebusi, mille esitasid teatud eraettevõtted Hispaanias, Prantsusmaal ja Itaalias ühistute kohta ja ühistuliikumise vastu seoses nende põhikirja ja maksukorraga.
<P>
Soovitan tungivalt komisjonile seda kaebust uurides võtta nõuetekohaselt arvesse ühistuliikumiste erilisi vajadusi ja tunnusjooni. Need ei ole nagu kasumit teenivate aktsionäride organisatsioonid. Ühistu omanikud on selle liikmed ja kasum jaotatakse võrdselt, mitte ei maksta lihtsalt aktsionäridele välja.
<P>
Euroopa Liit tunnustas ühistuliikumise olemuse eripära 2003. aastal, võttes vastu määruse Euroopa ühistu põhikirja kohta. Soovitan tungivalt komisjonil seda arvesse võtta ja teenida ära tänu 55 miljonilt inimeselt Euroopas, kes töötavad ühistutes, ja 163 miljonilt inimeselt, kes on ühistute liikmed.
<SPEAKER ID="050" NAME="Milan Horáček" AFFILIATION="Verts/ALE">
(DE) Härra president, läinud nädalal nõudis Hiina Tiibeti protestide lõpetamist tingimusena edasisteks läbirääkimisteks dalai-laama esindajatega. Vastavalt Hiina välisministrile peavad tiibetlased lõpetama katsed rikkuda olümpiamänge.
<P>
Kindlasti ei saa aga oodata, et protestivad tiibetlased tunnistaksid alandlikult vastuvõetavaks nende märtsis toimunud meeleavalduste jõuga mahasurumise. Hiina valitsusel on võimalus radikaalselt muuta olukorda Tiibetis. Ausas eelnevate tingimusteta dialoogis saaksid tiibetlased osaleda konstruktiivses muutuste protsessis. Prioriteet on saata selge signaal, lubades riiki välisvaatlejad olukorra hindamiseks.
<SPEAKER ID="051" NAME="President">
Tänan teid, härra Horáček! Viitan siinkohal meie 10. aprilli resolutsioonile, milles kutsusime ELi poliitikuid mitte osalema 8. augustil toimuval avatseremoonial juhul, kui tiibetlaste õigusi ei tagata. Soovitan veel kord lähtuda kõigil sellest 10. aprilli avaldusest.
<SPEAKER ID="052" NAME="László Tőkés" AFFILIATION="Verts/ALE">
(HU) Härra president, kui paavst Benedictus XVI kõneles Ungari piiskoppidele kommunistliku ajajärgu rõhuvast pärandist, oli see väga tabav. Tema märkused on eriti ajakohased täna, Imre Nagy - märtrina surmatud peaministri, hukkamise 50. aastapäeval ja kardinal Jósef Mindszenthy jõhkra usulise tagakiusamise alguse ja vangistamise 60. aastapäeval. Magda Kósáné Kovács, selle täiskogu postkommunistlik liige, elustas oma hiljutises sekkumises siin istungil selle valusa riikliku vägivalla ja sõjaka usuvastase meeleolu ajajärgu vaimu, üritades kaitsta Euroopa väärtusi paavst Benedictus XVI või pigem katoliku kiriku eest. Mõned aastad tagasi esitas endine erakonna esimees Kósáné Kovács laimava väite, et tollal paavst Johannes Pauluse juhitud Vatikan üritab innukalt kogu Euroopat oma kontrolli alla saada. Reformitud kiriku piiskopina, teades, et kristlikud kirikud on aidanud kujundada tõelisi euroopalikke väärtusi siin Euroopa Liidus, mille juured on kristlik-demokraatlikus liikumises, lükkan tagasi kõik usuvastase ideoloogia ja sallimatuse manifestid. Kutsugem paavst Benedictus XVI Euroopa Parlamenti külastama!
<SPEAKER ID="053" NAME="József Szájer" AFFILIATION="PPE-DE">
(HU) Härra president, daamid ja härrad, täna 50 aastat tagasi, 16. juunil 1958 mõisteti Ungaris pärast lühikest lavastatud kohtuprotsessi surma ja hukati Ungari 1956. aasta revolutsiooni ja vabadusvõitluse aegne peaminister Imre Nagy. Koos temaga hukati ka kaitseminister Pál Maléter ja kolleegid Miklós Gémes ja József Szilágyi; Géza Losonczi hukati aga juba vanglasviibimise ajal. Nende traadiga kinni seotud ja paberisse mässitud surnukehad maeti näoga allapoole. Nende üle peetud kohtuprotsess oli 20. sajandi üks häbiväärsemaid sündmusi ja suurimaid ülekohtuid. Imre Nagy oli tulihingeline kommunist, kuid otsustas siiski oma riigi tagasi vabasse Euroopasse juhtida, mitte jääda nõukogude leeri. See tegi temast rahvuskangelase, revolutsiooni märtri, euroopaliku poliitiku. Tema moraalne hoiak tegi temast vabaduse ja euroopaliku Ungari võrdkuju. Ümbermatmine, mida Imre Nagy vääris, ei toimunud enne, kui 16. juunil 1989, aga selleks ajaks oli kommunistlik režiim lõppenud ja Ungaril oli võimalik taasühineda vabade Euroopa riikidega. Nende sündmuste sõnum on selge: vabadus ja riiklik iseseisvus olid need, mille poole Ungari püüdles, raputades endalt kommunismi. Selle nimel andsid oma elu need, kes surid viiekümne aasta eest; nende ohver ei olnud asjatu.
<SPEAKER ID="054" NAME="Martin Schulz" AFFILIATION="PSE">
(DE) Härra president, kuulasin väga tähelepanelikult parlamendiliiget, kes kõneles enne hr Szájeri ja ründas minu kolleegi Magda Kósáné Kovácsit täiesti ebasobival viisil.
<P>
Pr Kovács on minu asetäitja sotsiaaldemokraatide fraktsioonis. Teda ei ole kohal, mis tähendab, et ta ei saa end rünnaku eest kaitsta. Tean, et Kovács on veendunud demokraat ja pühendunud Euroopa ühtsuse pooldaja. Ta ei vääri kindlasti, et ükski parlamendiliige kasutaks kurjasti selle täiskogu privileege, et õiendada arveid, mis nende vahel Ungaris eksisteerivad. Pean kõnealuseid märkusi täiesti kohatuks ja kahetsusväärseks laimuks Magda Kovácsi kohta, mille ma äärmise vastikustundega tagasi lükkan.
<SPEAKER ID="055" NAME="Brigitte Fouré" AFFILIATION="PPE-DE">
(FR) Härra president, esiteks tahan tervitada komisjoni algatust osutada kaluritele hädaabi. Isegi kui sellest abist ei jätku sektori probleemide lahendamiseks, tundub see praegu hädavajalikuna. Praegune olukord on tõepoolest kriitiline: aasta jooksul on diislikütuse liitri hind tõusnud 35 santiimilt 75 santiimile. Naftahinna tõus toob kaasa suured arved ja minu valimisringkonnas Baie de Somme'is, on kalurid väga mures ja kibestunud. Lisaks naftahinna küsimusele tahavad kalurid oma kala müüa õige hinnaga ning vastustavad õigustamatut vaheltkasu, mida võtavad vahendajad. See on rohkem kui kriis, see on kalandussektorile strukturaalne küsimus, millega peame tegelema Euroopa tasandil. Nagu näeme, on protestiliikumine levinud kogu Euroopas. See on loogiline, arvestades fakti, et kalanduspoliitika on üks Euroopa vanimaid poliitikaid. Peab aitama kalandussektoril ajakohastuda, et see saaks end vabastada diislikütuse hinnaga seotud piirangutest, samal ajal pidades kinni kohustustest kaitsta keskkonda ja hallata kalavarusid. Seda silmas pidades loodan, et kolmapäevaks kavandatud täiskogu arutelu päädib otsusega, mis toob kasu praegu ohustatud Euroopa kalandusele.
<SPEAKER ID="056" NAME="István Szent-Iványi" AFFILIATION="ALDE">
Härra president, kahe päeva eest vabastati Chee Soon Juan Singapuris Queenstowni vanglast. Paari viimase aasta jooksul on teda mitu korda süüdi mõistetud ja vangistatud. Chee Soon Juan ei ole kurjategija. Tema "süü” on lihtne: ta on demokraatliku opositsiooni juht. Ta võitleb pidevalt vabaduse ja demokraatia eest oma maal.
<P>
Tema viimasest vabastamisest alates hakkas valitsuse kontrolli all olev meedia teda diskrediteerima, et tema usaldusväärsust hävitada, kasutades alusetuid isiklikke rünnakuid. Oleme tugevalt solidaarsed Chee Soon Juani ja tema kaaslastega, kes võitlevad demokraatia ja inimõiguste eest Singapuris.
<P>
Me kutsume Singapuri ametivõime üles lõpetama demokraatliku opositsiooni ründamist, inimõiguste rikkumist ja hakata austama sõnavabadust kui põhiõigust. Loodame väga, et Singapur tuleb kaasa meie tungiva sooviga austada põhiõigusi.
<SPEAKER ID="057" NAME="Eoin Ryan" AFFILIATION="UEN">
Härra president, eelmisel nädalal tegi Iirimaa rahvas Lissaboni lepingu kohta demokraatliku otsuse, mida tuleb täielikult austada. Ehkki paljud meist, kes hääletasid lepingu poolt, on tulemustes pettunud, arvan ma, et on tähtis selle tulemuse üle aru pidada.
<P>
Vastuseks Batteni märkustele tahan rõhutada, et Iirimaa ei ole Euroopa-vastane. Iirimaa jääb Euroopa ideele täiesti ustavaks. Oleme teadlikud, et Iirimaa on üks 27 liikmesriigist, aga see pole ainult Iirimaa probleem. See on kõigi liikmesriikide probleem. Euroopa on minevikus paljude väljakutsetega silmitsi seisnud ja on need ületanud tänu targale elukogenud juhtimisele. Paluksin võitluses nende väljakutsetega üles näidata samaväärset tarkust. Me asume kaardistamata vetes ja arvan, et on tähtis hoiduda äkilistest reaktsioonidest ja tõtlikest otsustest. Meil on käesoleva olukorraga tegelemiseks tarvis küpseid kaalutlusi, et üritada juhtida Euroopa tagasi teele, nii et ta oleks täiesti vastutav oma kodanike ees.
<SPEAKER ID="058" NAME="Manolis Mavrommatis" AFFILIATION="PPE-DE">
(EL) Härra president, Euroopa Parlamendi bürood liikmesriikides on suhtlusvahendiks parlamendi ja kodanike vahel. Nende büroode üks peamisi ülesandeid on avaliku arvamuse teavitamine Euroopa Parlamendis toimuvast. Üks selline võimalus on kutsuda ajakirjanikud täiskogu istungi kajastamiseks Strasbourgi.
<P>
Härra president, 24. jaanuaril 2008 esitasin Euroopa Parlamendile küsimuse seoses otsusega vähendada ajakirjanduse kutsumiseks ettenähtud eelarvet. Sellest hoolimata on viis kuud on möödunud ja ma pole ikka veel vastust saanud. Midagi sarnast toimub ka teistes parlamendikomisjonides - parlamendiliikmete seaduspärased küsimused jäävad vastuseta. Tahaksin teada, kas selline käitumisviis avaldab positiivset mõju parlamentaarsetele institutsioonidele ja pädevatele osakondadele ajal, mil EL vajab täielikult toimivaid menetlusi, nagu kodukord ette näeb.
<SPEAKER ID="059" NAME="Hélène Flautre" AFFILIATION="Verts/ALE">
(FR) Hr president, tahan juhtida saadikute tähelepanu Sami Essidi väljasaatmisele Itaaliast Tuneesiasse, mis on täielik Itaalia-poolne Euroopa inimõiguste konventsiooni artikli 3 rikkumine. Miks? Sest Essidit süüdistatakse terrorismis ja Euroopa inimõiguste kohus on kahtluseta tuvastanud, et terrorismis süüdistatavad isikud satuvad Tuneesias piinamise ohvriks.
<P>
Sel põhjusel palus Euroopa Kohus Itaalial väljasaatmismeetme kasutuselevõtust loobuda. Sellele vaatamata saatis Itaalia Essidi 3. juunil riigist välja, mis on täielik lubaduse rikkumine. Ma palun, et Itaaliale kui Euroopa inimõiguste konventsiooni ühele osapoolele ja Euroopa Liidu liikmesriigile tuletataks meelde tema kohustusi, samuti lubadust, et Tuneesiasse deporteeritud Essid ei peaks seal taluma ebainimlikku ja alandavat kohtlemist.
<P>
(Aplaus)
<SPEAKER ID="061" NAME="Bairbre de Brún" AFFILIATION="GUE/NGL">
(GA) Proua juhataja, eelmisel neljapäeval toimunud Iirimaa hääletus Lissaboni lepingu vastu ei olnud hääletus Euroopa vastu. Iirimaa koht on Euroopa Liidus, kus - põhja- ja lõunaosa mõlemad - on tänu liikmelisusele saanud nii sotsiaalseid kui ka majanduslikke hüvesid.
<P>
Inimesed olid mures Iirimaa ja teiste väikeriikide hääle nõrgenemise pärast Euroopa Liidus; neutraliteedi ja sõjaliste küsimuste; töötajate õiguste ja avalike teenuste pärast. Need mured ei olnud aktuaalsed mitte ainult koduuksel, vaid kõlasid arvamusküsitlustes kogu kampaania vältel. Automaatne õigus referendumile tulevaste oluliste muutuste osas on samuti oluline.
<P>
Mõned nendest küsimustest on juba päevakorras Prantsusmaal ja Madalmaades. Peame nendele muredele reageerima.
<SPEAKER ID="062" NAME="Csaba Sándor Tabajdi" AFFILIATION="PSE">
(HU) Proua juhataja, kõnelen praegu riigi esindajana, mille parlament kõigi erakondade toetusel teisena ratifitseeris Euroopa põhiseaduse lepingu ja esimesena Lissaboni lepingu. Sellelt positsioonilt soovin teile meenutada, et suurim oht tänasele Euroopale on rahvuslik egoism või natsionalism. Meil tuleb mõelda selle üle, kas peaksime autasustama neid, kes pidevalt rohkem nõuavad, või peaksime hoopis sellist käitumist hukka mõistma? Rahvuslike huvide kaitsmine on iga riigi valitsuse ja Euroopa Parlamendi saadikute põhikohustus, kuid Euroopa Liit ei toimi, kui erinevate rahvuslike huvide vahel kainetele kompromissidele ei jõuta ning kui puudub rahvuste ja rahvaste solidaarsus. Seetõttu ma soovitan tungivalt meie Poola sõpradel ülejäänud kahekümne kuue liikmesriigi eeskujul anda oma toetus Euroopa Innovatsiooni- ja Tehnoloogiainstituudile Budapestis. Frontexi puhul Varssavis tundus, et Ungari oli mõnevõrra vastu, kuid siiski oma vetot ei kasutanud. Seetõttu oleks ebaõiglane, kui meie Poola sõbrad ei vastaks sarnase žestiga. Ungarlane ja poolakas on kaks head sõpra; nagu öeldakse "Madjar ja poolakas, kaks sõpra head, koos nad võitlevad ja oma veini rüüpavad”.
<SPEAKER ID="063" NAME="Juhataja">
Sellega on päevakorrapunkti arutelu lõppenud.
