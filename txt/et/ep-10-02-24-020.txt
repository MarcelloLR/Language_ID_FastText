<CHAPTER ID="020">
Üheminutilised sõnavõtud poliitiliselt olulistel teemadel
<SPEAKER ID="234" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel kodukorra artikli 150 alusel.
<P>
Kavatseme anda eesõiguse parlamendiliikmetele, kes ei võtnud sõna eelmisel üheminutiliste sõnavõttude perioodil kodukorra artikli 150 alusel, nende parlamendiliikmete ees, kes võtsid eelmine kord sõna.
<SPEAKER ID="235" NAME="Traian Ungureanu" AFFILIATION="PPE">
(RO) 4. veebruaril 2010 teatas Rumeenia president Traian Băsescu otsusest, millega kinnitati riigikaitse ülemnõukogu heakskiit Rumeenia osalemisele USA raketitõrjesüsteemis. Kokkulepe esitatakse peagi Rumeenia parlamendile kinnitamiseks. Samal ajal märkis president, et kokkulepe ei ole suunatud Venemaa vastu. Ma arvan, et see laseb Rumeenial näidata oma suutlikkust tegutseda Ameerika Ühendriikide strateegilise partnerina Musta mere piirkonnas ning saada oluliseks julgeoleku tagajaks Euroopas.
<P>
Praeguses raskete üleilmsete probleemide olukorras kindlustab Rumeenia-USA kokkulepe lahutamatult Euroopa liitlaste jaoks julgeolekusüsteemi. Usun, et Euroopa Liit avaldab selle olulise kokkuleppe üle heameelt.
<SPEAKER ID="236" NAME="Joanna Katarzyna Skrzydlewska" AFFILIATION="PPE">
(PL) Austatud juhataja! Tahaksin väljendada oma sügavat muret poolakate kiirelt halveneva olukorra üle Leedus. Leedu on Euroopa Liidu liige. Sellele vaatamata rikutakse Leedus Poola rahvusvähemuse põhiõigusi. Leedus elab ligikaudu 300 000 poolakat piirkondades, kus nad moodustavad 60-80% elanikkonnast, aga neil ei lubata kasutada oma emakeelt täiendava keelena ametlikes olukordades. Kohus on teinud otsuse kõrvaldada kakskeelsed tänavasildid. Kohtutäiturid saadetakse seda otsust täide viima. Poola nimed leedustatakse. Poolakad kannatavad maa tagastamisel diskrimineerimise all. Kärbitakse Poola laste õigust saada haridust poola õppekeeles. Nende vanemate valimisõigust piiratakse.
<P>
Liidu tulevik on praegu ebakindel. Kas me tahame endiselt elada illusoorsete väärtuste Euroopas või tegelike väärtuste Euroopas? See, millises suunas liit liigub, sõltub osaliselt meist. Kas kavatseme pigistada silma kinni vähemuse avaliku diskrimineerimise ees või kavatseme tegelikult luua turvalise Euroopa, kus austatakse inimõigusi?
<SPEAKER ID="237" NAME="Andres Perello Rodriguez" AFFILIATION="S&amp;D">
(ES) Austatud juhataja! Tahaksin Euroopa Parlamendile ühest asjast teada anda ja paluda tema toetust. Tahan anda teada sellest, et liidu lõunaosas asuvas tööstus- ja ettevõtluslinnas Valencias on ajalooline mereäärne kvartal nimega Cabañal, mis võidakse hävitada kava kohaselt, mida linnavolikogu soovib rakendada pärast piirkonna ligikaudu 20 aastaks unarusse jäämist.
<P>
Kohalikud elanikud on selle kava vastu protestinud. Ülemkohtu nõudmisel tegi kultuuriministeerium otsuse, et kava rakendamine tähendab pärandi rüvetamist, ning konstitutsioonikohus üritas hiljuti samuti seda peatada või tegi otsuse, et see tuleks peatada.
<P>
Ametiasutused on reageerinud sellele korraldusele mitte allumisega, mis toob kaasa riskid, ohu ja poliitilise hoolimise puudumise.
<P>
Ma palun toetada kohalikke elanikke, et nad saaksid abi, mida nad paluvad Euroopa Parlamendilt seoses selle pärandi rüvetamisega, et tagada sellise ulatusliku ja barbaarse eksimuse ärahoidmine selles Euroopa Liidu lõunaosas asuvas piirkonnas Cabañalis.
<SPEAKER ID="238" NAME="Cristian Silviu Buşoi" AFFILIATION="ALDE">
(RO) Eelmisel nädalal osalesin Euroopa Liidu ja Moldova parlamentaarse koostöökomisjoni koosolekul. Selle koosoleku tulemused on äärmiselt julgustavad seoses kahepoolsete suhetega ja Moldova Vabariigi Euroopa Liidule lähenemisega.
<P>
Euroopameelne valitsus on Chişinăus teinud mõne kuu jooksul pärast võimule asumist käega katsutavaid edusamme. Usun, et need edusammud on selge märk siirast soovist asuda ühesuunalisele teekonnale Euroopasse. Moldova Vabariigi praeguse valitsuse poliitiline tahe toetada reforme, mille eesmärk on luua kindel demokraatia ja õitsev majandus, on viimase nädala arutelude põhjal ilmne. Avaldan heameelt selle üle, et käesoleva aasta jaanuaris alustati uue assotsiatsioonilepingu läbirääkimisi. Arvan, et Euroopa Parlament peab aktiivselt osalema selles protsessis ning toetama selle lepingu sõlmimist ja viisavabaduse kava.
<P>
Moldova Vabariik jagab Euroopa Liidu väärtusi. Seepärast usun, et nii Euroopa Komisjon kui ka Euroopa Parlament peavad seda valitsust toetama finantsabiga, mida tuleb anda võimalikult kiiresti, samuti Euroopa Liidu asjatundlikkuse kaudu, mida tal on pakkuda mitmes ümberkorralduste valdkonnas, nagu õigus ja majandus.
<SPEAKER ID="239" NAME="Ryszard Czarnecki" AFFILIATION="ECR">
(PL) Austatud juhataja! Pean kahjuks veel kord kõnelema poola vähemuse olukorrast Euroopa Liidu liikmesriigis Leedus. Võib tunduda nii, et kui riik kuulub Euroopa Liitu, siis ta peaks järgima kõiki Euroopa standardeid. Ent Vilniuses seda ei tehta.
<P>
Leedus ei ole ikka veel kokkulepet kakskeelsete tänavasiltide suhtes kohtades, kus poola elanikkond on pigem enamuses kui vähemuses. Esineb tõsiseid probleeme poola õppekeeles hariduse tagamisel. Leedu haridusametite võetud meetmete tulemusel suletakse ligikaudu 100 poolakeelset klassi. Hiljuti kehtestati ulatuslikud piirangud kunstikollektiividele, kes edendavad Poola kultuuri.
<P>
Siin esineb kummaline tasakaalustamatus, kuna leedukatele tagatakse Poolas kõik nende õigused ning nad saavad suuri toetusi Poola riigieelarvest. On aeg elementaarselt ja tsiviliseeritult reageerida. On aeg, et rahvusvahelised organisatsioonid, sealhulgas meie enda Euroopa Parlament, võtaksid päevakorda poolakate Leedus diskrimineerimise teema.
<SPEAKER ID="240" NAME="Gerard Batten" AFFILIATION="EFD">
Lugupeetud juhataja! Osalesin täna õhtul kunstikollektiivi Shen Yun Performing Arts vastuvõtul parlamendiliikmete külalisteruumis. Eelmisel aastal oli mul meeldiv võimalus näha Shen Yuni etendust Londonis. Selle kollektiivi eesmärk on taaselustada huvi traditsioonilise Hiina kultuuri vastu ja seda näidata, see on muidugi kultuur, mille hävitamiseks on viimase 60 aasta jooksul Hiina kommunistlik partei ja valitsus teinud kõik endast oleneva.
<P>
Mind pani kohkuma, kui kuulsin sel õhtul, et aprillis tühistati kavandatav etendus Rumeenias Hiina valitsuse surve tõttu. See on täiesti vastuvõetamatu, et Rumeenia, riik, mis soovib olla demokraatlik, laseb kommunistlikul türannial endale sel viisil survet avaldada. Tahaksin öelda ka seda, et Shen Yun edendab tõel, sallivusel ja kaastundel põhinevat mõtteviisi, nii et pole üllatav, et Hiina valitsus ja kommunistlik partei sellist vastupidist ideoloogiat kardavad.
<P>
Tahaksin teha presidendile härra Buzekile ettepaneku see viga parandada ja kutsuda Shen Yun andma niipea kui võimalik näidisetenduse Euroopa Parlamendis. See oleks suur toetusavaldus nendele võrreldamatult vapratele Hiina demokraatia aktivistidele.
<SPEAKER ID="241" NAME="Seán Kelly" AFFILIATION="PPE">
Austatud juhataja! Tahaksin kasutada võimalust, et mõista siin Euroopa Parlamendis hukka Iiri, Briti, Prantsusmaa ja Saksamaa valepasside kasutamise Hamasi komandöri hiljutisel hukkamisel. Dubai politseiülema sõnul on ta 99% kindel, et tapmise taga oli Mossad.
<P>
Kui see on nii, siis oli tegemist ELi passide häbematu kuritarvitamisega, et panna kolmandas riigis toime kuritegu, ning eelkõige usalduse petmisega, mille pärast Iirimaa on mures, sest alates iseseisvuse saavutamisest 1922. aastal oleme olnud neutraalne ja sõbralik riik, mis on võimaldanud meie kodanikel võib-olla vabamalt reisida kohtades, kuhu teistel isikutel ei lubataks minna.
<P>
Valepasside kasutamine selles olukorras on seda seisundit kahjustanud, eriti Dubais. Kutsuksin üles eelkõige kõrget esindajat uurima seda küsimust ning kui selle taga oli valitsus või Mossad, siis tuleks see meile ja teistele asjaomastele riikidele korvata.
<SPEAKER ID="242" NAME="Alan Kelly" AFFILIATION="S&amp;D">
Austatud juhataja! Saame lõpuks sellest segadusest üle. Riigiabi eeskirjade piirkondliku abi kaart Euroopas vajab tõsist ümberkujundamist. Peamine mureküsimus on see, et kui ma kirjutasin eelmisele komisjoni koosseisule sel teemal, siis nad tuginesid oma poliitikas Eurostati 2006. aasta näitajatele. Nüüd, kui piirkondliku abi kaart on valmis läbivaatamiseks, siis on väga oluline tunnistada, et Euroopa majandus on oluliselt teistsuguses seisus. Tuues vaid ühe näite minu enda kodumaalt, kasvas tööpuuduse tase riigi kesk-lääne osas eelmisel aastal üle 40%, rääkimata sellest, et juba eelnenud aastatel näitajad tõusid. Kesk-lääne alad, nagu Limerick, Clare ja Tipperary, vajavad ulatuslikku riigi rahastamist, et stimuleerida esmast töökohtade loomist, ning see on jõudmas kriitilise tasemeni.
<P>
Arvestades Iiri majanduse ulatuslikku pööret, mis toimus ka teistes riikides, võisid aastad 2006 ja 2007 olla samahästi väga ammu. Kuigi tunnistan, et see on osaliselt liikmesriikide ülesanne teavitada komisjoni nende majandusseisu mis tahes muutustest, ei tohiks komisjoni lähenemisviis jääda sama hoolimatuks.
<SPEAKER ID="243" NAME="Corneliu Vadim Tudor" AFFILIATION="NI">
(RO) Kallid kolleegid! Minu arvates on tähtsaim kingitus Jumalalt inimesele koer. Olete kuulnud seda, mida ütles madame Roland, kes giljotineeriti Prantsuse revolutsiooni ajal: "Mida rohkem õpin tundma inimesi, seda rohkem imetlen koeri." Samal ajal kirjutas Lord Byron: "Koertel on kõik inimlikud voorused ilma inimlike pahedeta."
<P>
Ma esindan siin istungisaalis mitmeid miljoneid loomaarmastajaid oma riigist, keda on solvanud julmus, mida näidatakse hulkuvate koerte vastu, kes armutult tapetakse. Rumeeniat külastavad isikud on hämmingus, nähes koerte surnukehi teedel lebamas - barbaarne vaatepilt, mida peavad isegi lapsed nägema. Praegu taotleb Bukaresti prefekt, et muudetaks seadust, mida on muutnud Rumeenia parlament, milles nõutakse hulkuvate koerte kõrvaldamist. Ent koerad on meie kaitsjad. Samuti on hästi teada, et omal ajal aitasid nad kaitsta kindluslinnade elanike tervist, sest tänu koertele puudusid sealt rotid ja maod.
<P>
Ma palun, et Euroopa Parlament nõuaks Rumeenia valitsuselt 1978. aastal Pariisis välja antud loomade õiguste ülddeklaratsiooni täitmist. Me peame tegema lõpu hulkuvate koerte tapatalgutele Rumeenias. See, kes ei armasta loomi, ei armasta ka inimesi. Jumala eest, me elame ikkagi kolmandal aastatuhandel anno Domini!
<SPEAKER ID="244" NAME="Ramon Tremosa i Balcells" AFFILIATION="ALDE">
Austatud juhataja! Tahaksin anda teada Katalaani ja Euroopa seakasvatussektori olukorrast. Sigade hind on aasta jooksul ja nüüd juba mitu kuud jätkuvalt alanenud ning olnud kindlalt allpool tootmiskulusid. Üks selle toimumise põhjustest on sigade import arenevatest riikidest. Liiga sageli toimub see import Euroopa Liitu ilma piisava kontrollita Euroopa tolli poolt.
<P>
Liiga sageli ei täideta sellise sigade impordi puhul mitmeid Euroopa määruseid kvaliteedi ja toiduohutuse vallas, mida Euroopa Liit kohaldab vaid Euroopa tootjate suhtes. Tundub, et sama jätkub eelolevatel aastatel: aina enam seatakse loomade heaolu nõudeid Euroopa tootjatele, aga arenevatest riikidest pärit impordile puudub kontroll.
<P>
Siin on selgelt tegemist kõlvatu konkurentsiga. Sel viisil kaotab Euroopa oma põllumajandustootjad ja sealihatootjad ning ilma nendeta kaotab Euroopa olulise osa oma põllumajanduslikust toidutööstusest. Tahtsin teiega neid muresid jagada.
<SPEAKER ID="245" NAME="Valdemar Tomaševski" AFFILIATION="ECR">
(PL) Austatud juhataja! Tahaksin viidata rahvusvähemuste olukorrale Leedus, kus nende õigusi jätkuvalt vähendatakse.
<P>
Leedus kehtib aladel, mis on suures osas asustatud rahvusvähemuste poolt, üldine keeld kasutada kakskeelseid teabeviitu, mida on kasutatud 20 aastat. Rahvusvähemustele mõeldud koolide toetusi on vähendatud ning tehakse ettevalmistusi nende sulgemiseks nii-öelda reformi raames. Isikut tõendavates dokumentides ei saa kasutada välismaiste nimede algset kirjapilti. Lisaks sellele tekitatakse Leedus raskusi poolakate jaoks, kes üritavad saada tagasi kommunistliku süsteemi poolt konfiskeeritud maad, ning hiljuti tabas löök isegi vähemuste kultuurielu. Leedu vanima traditsioonilise Poola laulu- ja tantsukollektiivi Wilia valitsuse toetust vähendati veerandini selle varasemast mahust ning suleti kolm täisajaga ametikohta, jättes alles vaid ühe.
<P>
Rahvusvähemuste õigusi Leedus tuleks austada nii, nagu liit nõuab oma juhtlausega "Ühinenud mitmekesisuses".
<SPEAKER ID="246" NAME="Mairead McGuinness" AFFILIATION="PPE">
Austatud juhataja! Härra Tremosa i Balcells tõstatas madalate tootmiskulude küsimuse põllumajanduses ning see on teema, mille pärast ma tunnen suurt muret, nagu paljud teised siin parlamendis. Ent veelgi rohkem olen mures komisjoni pärast ning selle pärast, milline on nende seisukoht põllumajanduse, maapiirkondade ja tegelikult ka toiduainetööstuse suhtes, sest ELi 2020. aasta strateegias tunduvad nad olevat peaaegu unustanud selle Euroopa Liidu olulise sektori. Kutsuksin üles komisjoni mitte ignoreerima seda olulist valdkonda. Loodan, et see ei kajasta seisukohta, et see sektor ei ole enam oluline, eriti kui vaatame Euroopa Liidu eelarve ümberkujundamist.
<P>
Tahaksin tuletada komisjonile meelde, et põllumajandus- ja toiduainesektor on olulised toiduainetega kindlustatuse seisukohast, keskkonnakaitsega seotud põhjustel ning seoses töökohtadega maapiirkondades. Minu arvates tuleb seda seisukohta ELi 2020. aasta strateegias kajastada.
<P>
Ma tänan Iirimaa noorte talupidajate organisatsiooni Macra na Feirme, mis esindab naisi ja mehi, et nad juhtisid minu tähelepanu sellele küsimusele, ning loodan, et komisjon võtab seda kuulda.
<SPEAKER ID="247" NAME="Silvia-Adriana Ţicău" AFFILIATION="S&amp;D">
(RO) Tööpuuduse tase jõudis euroalal aasta alguses 10% tasemele, võrreldes 9,6%-ga EL 27-s. Noorte puhul on see näitaja üle 21%. Euroopa Liidus (v.a finantssektor) tegutseb ligikaudu 20 miljonit ettevõtet, millest 99% on väikesed ja keskmise suurusega ettevõtted. Kaks kolmandikku kogu erasektori tööjõust töötab VKEdes.
<P>
Kutsun üles komisjoni ja liikmesriike koostama meetmete pakme, mille eesmärk on eelkõige toetada VKEsid, et aidata nad majandus- ja finantskriisist välja. See meetmepake peaks olema suunatud ka neile, kes kavatsevad asutada väikeseid või keskmise suurusega ettevõtteid. Nende meetmete hulgas võiksid olla näiteks Globaliseerumisega Kohanemise Euroopa Fondi ja teadusuuringute seitsmenda raamprogrammi vajalik kohandamine, samuti halduskriteeriumide ja -menetluste lihtsustamine, et parandada VKEde juurdepääsu projektidele, mida teostatakse Euroopa vahendeid kasutades.
<P>
Lisaks sellele teen ettepaneku, nii nagu põllumajandustootjate puhul, anda valitsuse tagatised VKEde võetud laenudele, et nad kriisist välja aidata. Muidugi tuleks seda teha kindla ajavahemiku ja teatava ülempiiri ulatuses.
<SPEAKER ID="248" NAME="Georgios Papanikolaou" AFFILIATION="PPE">
(EL) Lugupeetud juhataja! Ebaseadusliku sisserände probleem Kreekas on palju tõsisem kui mujal Euroopa Liidus, nagu me kõik teame. Sellel on mitmeid põhjusi, alates riigi geograafilisest asukohast kuni tema pika merepiirini.
<P>
Selles olukorras on Kreeka valitsuse algatus, mis hõlbustab senikuulmatul viisil sisserändajatel Kreeka kodakondsuse saamist, heal juhul improviseering sellisel ajal nagu praegu ning on tekitanud järgmise paradoksi: kõige teravamate probleemidega riigi valitsuse ettepanek sisaldab kõige leebemaid määrusi igal tasandil kogu Euroopa Liidus.
<P>
See pigem julgustab kui takistab ebaseaduslikku sisserännet seadusliku sisserände kahjuks. See kahandab sotsiaalset ühtekuuluvust ning tekitab killustatud lähenemisviisi küsimusele, uurides vaid viimast lüli ahelas, mis hõlmab ebaseaduslikku sisenemist, varjupaika, deporteerimist ning luba olla ja töötada Euroopa Liidus. See pakub määramata arvule ebaseaduslikele sisserändajatele võimaluse saada Euroopa kodakondsus.
<P>
Sellest seisukohast on see Euroopa küsimus, millega peaksime kohe intensiivselt tegelema.
<SPEAKER ID="249" NAME="Ioan Enciu" AFFILIATION="S&amp;D">
(RO) Eraelu puutumatuse kaitse järgimine on muutunud eriti aktuaalseks teemaks viimasel ajal seoses uue infotehnoloogia kasutusele võtmisega. Lisaks selle tehnoloogia kasulikule mõjule mitmes valdkonnas on tõstatunud ka kodanike eraellu sekkumise küsimus ning vajadus reguleerida juurdepääsu isikuandmetele. Ma viitan siinkohal asjaolule, et kodanikele tuleb tagada õigus kontrollida nende isikuandmete kogumist, hoidmist, kasutamist ja jagamist.
<P>
Praegused andmekaitse seadused on ajast maha jäänud ega suuda enam lahendada kõiki probleeme, mis on tekkinud. Ulatuslik tagasiside avalikkuselt toetab selgelt vajadust rangete õigusnormide järele seoses õigusega eraelu puutumatusele. Euroopa Liidu püüdlused luua rahuldav õiguslik andmebaas selles valdkonnas on teretulnud, aga minu arvates ei ole need siiski piisavad, et seista vastu uutele proovikividele.
<P>
(Aplaus)
<SPEAKER ID="250" NAME="Oldřich Vlasák" AFFILIATION="ECR">
(CS) Rohkem kui kuus kuud on möödunud sellest, kui Kanada astus enneolematu sammu ja taaskehtestas viisanõuded ühe ELi liikmesriigi suhtes, käesoleval juhul Tšehhi Vabariigi kodanike suhtes. Kanada põhjendas seda tegu sellega, et teisel pool ookeani on massiliselt Tšehhi kodanikke, eelkõige romisid, taotlenud varjupaika. Selles olukorras tahaksin öelda, et Tšehhi Vabariigis kohaldatakse kõikide isikute suhtes samu tingimusi, olenemata sellest, kas nad on tšehhi, slovaki, vietnami või ukraina rahvusest või kas nad on tšehhi, afroameerika või romi päritolu. Põhiõiguste ja -vabaduste harta, mis on osa meie põhiseaduslikust õigusest, nõuab võrdseid rahvuslikke ja etnilisi õigusi kõikidele kodanikele. Asjaolu, et Kanada seletab oma tegevust viitega romidele, on iseenesest diskrimineeriv, kuna sellega mööndakse, et viisatingimusi muudetakse ühe rahvusrühma pärast. Kulukate ja halduslikult koormavate viisade asemel võiks Kanada mõelda hoolikalt hoopis nende tingimuste peale.
<SPEAKER ID="251" NAME="Agustín Díaz de Mera García Consuegra" AFFILIATION="PPE">
(ES) Austatud juhataja, nagu te teate, ütles Euroopa Parlament 11. veebruaril ei terroristide rahastamise jälgimisprogrammile ehk SWIFT-programmile. Selle tagajärjel on kokkulepe peatatud ning mingeid andmeid ei edastata.
<P>
Ent komisjonil on uus mandaat läbirääkimisteks. Tahaksin küsida Euroopa Parlamendi presidentuurilt - mitte teilt, vaid tegelikult presidentuurilt -, kas meil on vahendaja, kas Ameerika Ühendriigid räägivad Euroopa Liiduga läbi pärast nurjumist või kas nad räägivad läbi eraldi juhtudel kahepoolselt teatavate liikmesriikidega.
<P>
Igal juhul, austatud juhataja, kui need läbirääkimised toimuvad, siis ma nõuan, et Euroopa Parlamendil oleks nendes läbirääkimistes roll, ning arvan, et me kõik nõuame seda.
<SPEAKER ID="252" NAME="Mario Borghezio" AFFILIATION="EFD">
(IT) Austatud juhataja, kallid kolleegid! 23. veebruaril tõi Lombardias Villasantas kasutusest kõrvaldatud rafineerimistehase tsisternist pärit erakorraline süsivesinike leke kaasa lähedalasuva Lambro jõe ulatusliku saastamise.
<P>
Selle keskkonnakatastroofi ulatus, mille käigus lekkis tuhandeid kuupmeetreid naftat, mitte üksnes ei kahjusta Lambro jõe ökosüsteemi, tekitades tagajärgi ka loomastiku jaoks, vaid toob kaasa ka ohu - vaatamata võetud meetmetele -, et see levib Po jõkke, mis voolab läbi kogu Po tasandiku kuni Aadria mereni.
<P>
See erakorraline ja pakiline olukord, mis on juba viinud Lombardia maakonna palveni kuulutada välja erakorraline seisukord, on siiski selline, mis nõuab ka Euroopa Liidu sekkumist - ning ma kutsun eesistujariiki üles andma märku - nii eesmärgiga kooskõlastada keskkonnaalgatusi ohustatud aladel, mis hõlmavad kindlasti Po piirkonda, kui ka seoses finantsvahendite summaga, mida on vaja äärmiselt oluliseks keskkonnaolukorra taastamiseks sellel ulatuslikul alal, mida on mõjutanud tõsine keskkonnakatastroof.
<SPEAKER ID="253" NAME="Maria Da Graça Carvalho" AFFILIATION="PPE">
(PT) Regionaalne ebavõrdsus jääb Euroopa Liidus probleemiks. Seetõttu on oluline, et ühtekuuluvuspoliitika toetaks jätkuvalt vähem arenenud piirkondi. Seetõttu avaldan heameelt algatuse üle luua ELi Läänemere piirkonna strateegia ja Doonau piirkonna käimasoleva algatuse üle.
<P>
Samadel põhjustel kutsun Euroopa Parlamenti üles kaaluma hoolikalt võimalust uuteks strateegiateks teiste piirkondade jaoks. Edela-Euroopas, näiteks Makaroneesias (Assoorid, Madeira, Kanaari saared ja Roheneemesaared) on palju ühiseid probleeme ning seega parandaks selle piirkonna strateegia sidesüsteeme, säästaks keskkonda, edendaks kasvu, teadlaste vahetust, töökohtade loomist ja julgeolekut ning hõlbustaks võitlust ebaseadusliku sisserände vastu. See oleks areng ka Euroopa Atlandi ookeani äärse piiri jaoks ning looks veel ühe silla Euroopa ja Aafrika vahel.
<SPEAKER ID="254" NAME="Luís Paulo Alves" AFFILIATION="S&amp;D">
(PT) Tahaksin rõhutada, et saarepiirkondades on õhutransport mõnikord ainus juurdepääsuvõimalus ning lennuteenuse osutamise tingimused sõltuvad veetavate reisijate ja kauba hulgast. Kuigi on mõningaid saarepiirkondi, kus need mahud on piisavalt suured, et meelitada ligi mitu lennuettevõtjat - pakkudes konkurentsi ja alandades transpordihindasid ning seega parandades juurdepääsu -, on ka piirkondi, näiteks Assoorid, kus need mahud on palju väiksemad ning see muudab need ettevõtjate jaoks ebaatraktiivseks. Selle tulemusena on lennupiletite hinnad kõrgemad, takistades inimeste liikuvust ja piirates piirkonna atraktiivsust turistide jaoks, mis annaks sellele ulatusliku potentsiaali arenguks ja oma majanduse mitmekesistamiseks, et saavutada õitseng ja muutuda tugevamaks. See piirang on eriti karm kriisi ajal, nagu seda on praegune periood.
<P>
See tähendab, et ajutine abi on väga oluline, et edendada reisijate arvu ja kaubamahtude kasvu, et turg saaks hakata toimima. See võimaldaks ka lisada need piirkonnad, millel on suur turismipotentsiaal, üleeuroopaliste võrkude sihtide hulka eesmärgiga laieneda Euroopa piirialade suunas.
<SPEAKER ID="255" NAME="Czesław Adam Siekierski" AFFILIATION="PPE">
(PL) Vaatamata asjaolule, et mitmed majandusteadlased ja poliitikud on juba teatanud kriisi lõppemisest Euroopas, võitleme endiselt selle negatiivsete tagajärgedega. Igakuised andmed tööpuuduse taseme kohta liidus on aina murettekitavamad. Euroopas on praegu üle 23 miljoni töötu. See tähendab, et kriis on rikkunud püüdlused, mida on tehtud mitme aasta jooksul tööhõive edendamiseks. Erakordselt kahjulik nähtus on jätkuvalt kasvav noorte töötute arv. Praegu on iga viies noor eurooplane töötu. Tuleb möönda, et see olukord toob kaasa erakordselt ohtlikud sotsiaalsed tagajärjed, nagu kuritegevuse, alkoholismi, narkootikumide tarvitamise ja pereprobleemide kasvu. Mis puutub võimalikesse viisidesse surutisest kiirelt üle saada, siis arvan, et me peaksime innukalt kasutama oma suurimat vara - ühenduse siseturgu. Vajame suuremat kooskõlastamist Euroopa tasandil, et kasutada täielikult ühise majandusruumi võimalusi. Peame veelgi lihtsustama selle toimimise eeskirju ning looma tõelise majandusliidu.
<SPEAKER ID="256" NAME="Claudiu Ciprian Tănăsescu" AFFILIATION="NI">
(RO) Kuna veebruari alguses aegus Bukarestis asuva Cantacuzino mikrobioloogia ja immunoloogia riikliku uurimis- ja arendusinstituudi hea tootmistava (GMP) standard, siis võeti ära tema litsents süstitavate toodete, sealhulgas vaktsiinide, tootmiseks ja turustamiseks. Pärast Cantacuzino instituudi juhtkonna poolt koos riikliku ravimiametiga koostatud ja tervishoiuministeeriumi heakskiidetud parandusmeetmete kava rakendamist peaks Cantacuzino instituut saama aprilli teisel poolel tagasi loa toota vaktsiine.
<P>
Ent me ei tohiks unustada, et riigis ja Euroopas strateegilise tähtsusega instituudi (nagu seda on Cantacuzino instituut) tegevuse peatumine võib kätkeda suurt ohtu. Seepärast leian, et on oluline rakendada Euroopa institutsioonides rangemat kontrolli, mis hoiaks ära sellise olukorra kordumise Euroopa tasandil tulevikus.
<SPEAKER ID="257" NAME="Georgios Papastamkos" AFFILIATION="PPE">
(EL) Austatud juhataja! Kogu oma austuse juures teie vastu palun praegu, et esitate meile homme nimekirja kõikidest nendest, kes soovisid kõnelda üheminutilise sõnavõtu ajal, kahe kriteeriumi põhjal: esiteks see, et nad ei võtnud sõna eelmisel täiskogul, ning teiseks see, millal nad oma taotluse esitasid.
<P>
Kogu austuse juures nii teie kui ka juhatuse vastu ei leia ma, et juhatusel on eesõigus jaotada aega nii, nagu see talle meeldib. Kehtivad teatavad põhimõtted ja esimene põhimõte on läbipaistvuse põhimõte.
<P>
Ootame homme nimekirja - ning näen, et teised parlamendiliikmed on nõus ja kiidavad heaks - kahe kriteeriumiga, nimelt: see, millal nad esitasid oma taotluse, ja kriteerium, kas nad võtsid eelmise täiskogu ajal sõna või mitte.
<SPEAKER ID="258" NAME="Juhataja">
Kriteeriumid, mida me kasutame, nagu te teate, on sõnavõttude võrdne jagunemine eri fraktsioonide vahel, tuginedes fraktsiooni suurusele ning eelistades ka neid, kes ei võtnud sõna eelmise istungi ajal. Kasutame neid kriteeriume.
<SPEAKER ID="259" NAME="Michail Tremopoulos" AFFILIATION="Verts/ALE">
(EL) Austatud juhataja! Täna ei kõnelenud mitte ükski isik Roheliste / Euroopa Vabaliidu fraktsioonist, samal ajal kui kõneles viis või isegi seitse muude fraktsioonide liiget. Palun teid.
<SPEAKER ID="260" NAME="Juhataja">
Just seda ma selgitasin enne, härra Tremopoulos. Meil oli teie fraktsioonist kolm sõnavõtu taotlust. Kõik need parlamendiliikmed olid eelneva istungi ajal sõna võtnud. Seetõttu kasutasime seda kriteeriumi sõnavõttude võrdseks jaotamiseks.
<SPEAKER ID="261" NAME="María Muñiz De Urquiza" AFFILIATION="S&amp;D">
(ES) Kas need kriteeriumid valisite teie või istungi teenistus? Kas need on kusagil kirjas?
<SPEAKER ID="262" NAME="Juhataja">
Nende parlamendiliikmete nimekiri, kes palusid sõna, näitab, millised parlamendiliikmed said sõna eelmisel istungil kodukorra artikli 150 alusel.
<P>
Sellele teabele tuginedes annab presidentuur sõna kõikidele fraktsioonidele. Juhtumisi olid Roheliste / Euroopa Vabaliidu fraktsiooni kolm liiget, kes palusid sõna, juba saanud sõna eelnenud istungil. Seepärast me ei andnud neile eesõigust. Nii see käib. Püüame tagada, et igaüks saaks kõnelda, kooskõlas vastava fraktsiooni suurusega ning kriteeriumiga, mida selgitasin teile seoses nendega, kes eelnenud istungil ei kõnelenud.
<SPEAKER ID="263" NAME="María Muñiz De Urquiza" AFFILIATION="S&amp;D">
(ES) See võib olla väga mõistlik kriteerium, aga kas see on kirjas mõnes eeskirjas või täiskogu või Euroopa Parlamendi kodukorras?
<SPEAKER ID="264" NAME="Juhataja">
Presidentuur kasutab oma volitusi ja valib oma tõlgenduse kohaselt viisi, kuidas pidada istung korrektselt kõikide fraktsioonide jaoks õiglasel ja tasakaalustatud moel.
<SPEAKER ID="265" NAME="Chrysoula Paliadeli" AFFILIATION="S&amp;D">
Austatud juhataja! Tahaksin küsida, kas ma olen nende isikute nimekirjas, kes soovisid täna sõna võtta, ning kas ma olen ka nende loetelus, kes kõnelesid viimasel täiskogul? Kas on võimalik saada sellele küsimusele vastus kohe praegu?
<SPEAKER ID="266" NAME="Juhataja">
Annan teile kohe teada. Proua Paliadeli, te olete sotsialistide fraktsiooni sõnavõtjate loetelus. Sõnavõttude järjekord on selline, nagu te sõna palusite: olete registreeritud selles järjekorras, milles sõna palusite. Oleme andnud sõna kuuele teie fraktsiooni liikmele.
<SPEAKER ID="267" NAME="Chrysoula Paliadeli" AFFILIATION="S&amp;D">
Austatud juhataja, millisel alusel?
<SPEAKER ID="268" NAME="Juhataja">
Kronoloogilises järjestuses - ajalises järjestuses. Selles nimekirjas olete te üheksas.
<P>
Ma jätkan istungiga.
<P>
(Vahelehüüe saalist)
<P>
Ma selgitasin kriteeriume. Mida te veel teada soovite?
<SPEAKER ID="269" NAME="Corina Creţu" AFFILIATION="S&amp;D">
Austatud juhataja! Ainus probleem, mis meil on, on see, et oleks hea teada ette, kes sõna saab. Kell on kümme õhtul ning me oleme siin ilmaasjata, kui me ei saa võimalust sõna võtta. Ma arvan, et meil peaks olema reegel, et me peaksime teadma vähemalt kaks tundi ette, kes võtab sõna üheminutiliste sõnavõttude ajal.
<SPEAKER ID="270" NAME="Juhataja">
Me võtame teie märkusi arvesse.
<SPEAKER ID="271" NAME="John Bufton" AFFILIATION="EFD">
Austatud juhataja! See ei ole üldse teie süü, aga see on täielik segadus. Oleme oodanud siin täna õhtul mitu tundi, et sõna saada. Nüüd on kell kümme õhtul. Üheminutilised sõnavõtud algavad, me saame endale ettenähtud aja, aga see on haletsusväärne. Kui me kavatseme siin kulutada oma aega meie enda piirkondade jaoks tähtsatele teemadele, siis peaks meil kindlasti lastama oma arvamust avaldada.
<P>
Teie organisatsioonis, selles mõttetus parlamendis, peaks kehtima kord, nii et me saaksime tegelikult öelda, et kavatseme olla siin ja meile saab anda sõna. Arvata, et me kulutame kogu selle aja siin oodates ja istudes lootuses sõna saada, on jama. Meie inimesed koduriigis, Ühendkuningriigis, on tüdinenud sellest jamast, kuna me ei saa kõnelda nende õiguste ja küsimuste teemal.
<P>
See on täielik paroodia. Ma ütlen, andke sellest teada härra Barrosole. Olen talle varem öelnud, et kogu see asi on farss. Kui olen siin kell kümme õhtul esmaspäeval, teisipäeval, kolmapäeval ja neljapäeval, siis peaks meil olema vähemalt võimalus rääkida olulistel teemadel seoses meie liikmesriikidega. Ma palun teid, härra, kõnelge sellest oma juhtidele, kuna see ei ole mitte demokraatia, vaid diktatuur.
<SPEAKER ID="272" NAME="Juhataja">
Tänan! Tahaksin tuletada teile meelde, et härra Barroso on komisjoni ja mitte Euroopa Parlamendi president.
<SPEAKER ID="273" NAME="Sonia Alfano" AFFILIATION="ALDE">
(IT) Austatud juhataja! Kui kogu selle nääklemise asemel oleks meil olnud võimalus sõna võtta, siis me oleksime võib-olla saanud teha ka oma valijaskonnale teene, kuna kell on kümme õhtul ning me kõik teadsime, et oleksime pidanud sõna saama. Igaüks meist tuleb siia, et väljendada oma valijaskonna nõudmisi. Üks minut sõnavõtuks on niigi väga lühike aeg ning nimekirja lühendamine on minu arvates samuti üsna jultunud.
<SPEAKER ID="274" NAME="Juhataja">
Kallid kolleegid! Olukord on väga selge. Meil on pool tundi aega nende sõnavõttude jaoks, seega ma pean jääma poole tunni juurde. Need teie seast, kes paluvad sõna, täidaksid palju pikema aja kui pool tundi. Presidentuur teeb seda, et kasutab ratsionaalseid ja õiglasi kriteeriume, ning see on osa meie volitustest.
<P>
Ma mõistan teie meelepaha. Meie teeme koos täiskogu istungite teenistuse direktoriga nii, et vaatame, kuidas saaksime ligikaudse ülevaate - kuna see ei ole kunagi täpne, aga vähemalt ligikaudne ülevaade sellest, kes teist kavatseb sõna võtta, et me saaksime minimeerida ooteaega. Teeme seda hea meelega ja anname endast parima.
<P>
Nüüd jätkame teie loal istungiga, kuna vastasel korral arutame siin terve öö sama asja.
<P>
Sellega on päevakorrapunkti käsitlus lõppenud.
<P>
Kirjalikud avaldused (kodukorra artikkel 149)
<SPEAKER ID="275" NAME="Tunne Kelam  " AFFILIATION="PPE">
kirjalikult. - Praegu on kriitiliste otsuste aeg ELi ja Valgevene suhetes. Idapartnerluse programm on andnud Valgevene riigikorrale võimalusi lõdvendada oma ranget kontrolli ühiskonnas ja avada tee demokraatlikeks ümberkorraldusteks. Ent see protsess peab olema vastastikune. ELi majanduslik abi ja koostööprojektide alustamine võib tuua kaasa usaldusväärseid edusamme vaid siis, kui iga heasoovlik samm ELi poolt kätkeb tõelisi meetmeid avaliku demokraatliku ühiskonna taasloomiseks Valgevenes. Sahharovi auhinna võitja Milinkevitši antud hinnang olukorrale on pessimistlik. Nagu ta ütles, ei ole inimõiguste olukord paranenud. Tegelikult on see halvenenud. Samal ajal on ELil, pidades silmas, et Lukašenko režiim sõltub rohkem kui kunagi varem Lääne tehnoloogiast, rahast ja turgudest, tõhus mõjutusvahend selle režiimi edasise toimimise üle. Ent esmalt peame saama aru, et Valgevene diktaator teeb kindlaks, kui tõsised tema ELi partnerid tegelikult on demokraatlike ümberkorralduste tähtsuse suhtes. Seepärast on niivõrd oluline saata selge sõnum, et ELi prioriteet on tegelikud muutused inimõiguste olukorras.
