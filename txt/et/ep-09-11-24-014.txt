<CHAPTER ID="014">
Asjade seis Euroopa-Vahemere vabakaubanduspiirkonnas (arutelu) 
<SPEAKER ID="461" NAME="Juhataja">
Järgmine arutelu punkt on suuline küsimus komisjonile asjade seisust Euroopa-Vahemere vabakaubanduspiirkonnas (FTA) 2010. aastal, mille esitas Vital Moreira rahvusvahelise kaubanduse komisjoni nimel - B7-0222/2009).
<SPEAKER ID="462" NAME="Vital Moreira">
autor. - (PT) Austatud juhataja, volinik! See küsimus koostati ja pandi ette enne, kui me saime teada, et leedi Ashtoni kaubandusvoliniku staatus lõpeb. Sellele vaatamata loodame, et komisjonil on võimalik vastata meie küsimusele.
<P>
Tema valdkond on, nagu eelnevalt mainitud, praegune olukord Euroopa-Vahemere vabakaubanduspiirkonnas, mis on esialgselt kavandatud 2010. aastaks.
<P>
Tegelikult oli üks projektidest, mis tuli välja 1995. aastal käivitunud Barcelona protsessist, vabakaubanduspiirkonna loomine Vahemerepiirkonnas 2010. aastal, mis pidi asutatama piirkondlikul alusel ning see hõlmama põhja-lõuna võrgustikku ja lõuna-lõuna võrgustikku. Sellele vaatamata jääb see eesmärk väga kaugeks ja mul on järgmised küsimused.
<P>
Kas komisjoni arvates oli Euroopa-Vahemere vabakaubanduspiirkonna loomisel 2010. aastal realistlik väljavaade algusest peale? Kas komisjon saab põhjendada oma vastust usaldusväärsete põhjendustega?
<P>
Teiseks, parlament teab, et lähitulevikus võetakse vastu uus Euroopa-Vahemere teekaart, ilmselt koos uue mehhanismiga, mis aitab selles piirkonnas kaasa kaubandusele ja investeeringutele.
<P>
Kas komisjon saab täpsustada sellise mehhanismi praktilisi aspekte ja implikatsioone?
<P>
Kolmandaks, kas komisjon saab selgitada Agadiri kokkuleppe praegust seisundit, ELi panust selle kokkuleppe ümbersõnastamiseks ja üldisemas mõttes Barcelona protsessi lõuna-lõuna dimensiooni ümbersõnastamiseks: Vahemere Liit?
<P>
Neljandaks, kas komisjon saab meile öelda, kuidas ta võttis arvesse Manchesteri Ülikooli jätkusuutlikkuse mõju uuringus sisalduvaid soovitusi, eesmärgiga kaaluda sotsiaalset kohesiooni ja jätkusuutlikku arengut läbirääkimistes, nagu seda soovitati selles uuringus?
<P>
Viiendaks, kas komisjon saab selgitada parlamendile, mis oli probleemiks ELi ja Süüria vahelise assotsieerumislepingu üle uuesti läbirääkimistel, pärast mida see 2004. aastal peatati?
<P>
Kuuendaks, kas komisjon saab meile rääkida oma läbirääkimistest Liibüaga, mis on nende läbirääkimiste eesmärk ja nende praegune seis?
<P>
Seitsmendaks, mitu Vahemere riiki on väljendanud huvi oma Euroopa Liiduga sõlmitud kaubanduslepingute suurendamise ja/või pikendamise vastu.
<P>
Kas komisjon saab esiteks ja eelkõige selgitada parlamendile sellest assotsiatsioonilepingute uuest põlvkonnas?
<P>
Kas komisjon saab teiseks teavitada parlamenti, et kas Lissaboni lepinguga parlamendile kaubandusküsimustes antud uute volituste valguses võtab komisjon arvesse parlamendi mis tahes eelneva otsuse nende uute lepingute üle läbirääkimiste pidamisel?
<P>
Need on minu küsimused, austatud juhataja, volinik. Arvestades Barcelona protsessi ja EList lõuna poole jääva piirkonna praegust olulisust, usume me, et vastus neile küsimustele on äärmiselt asjakohane ja õigeaegne.
<SPEAKER ID="463" NAME="Antonio Tajani">
komisjoni asepresident. - (IT) Austatud juhataja, kallid kolleegid, Vital Moreira! Ma vastan volinik Ashtoni nimel.
<P>
Euroopa-Vahemere vabakaubanduspiirkonnast rääkides oli selle loomine 2010. aastaks realistlik eesmärk ja järgmisel aastal teeme selleks olulisi edusamme, kuigi kindlasti jääb veel palju teha, et Euroopa-Vahemere kaubanduspiirkonnas realiseerida täielikult majandusliku integratsiooni potentsiaal.
<P>
Eelkõige on saavutatud edu põhja-lõuna dimensioonis. Euroopa Liit on sõlminud kahepoolseid assotsiatsioonilepinguid kõikide meie Vahemere partneritega peale Süüria ja need keskenduvad peamiselt kaubavahetusele. Muud kahepoolsed läbirääkimised on sellele vaatamata käimas edendamaks täiendavalt kaubandust põllumajandustoodete ja -teenustega ning asutamisvabadust ning luua kohustuslik vaidluste lahendamise mehhanism. Mõned neist läbirääkimistest on juba lõppenud ja teised peaksid lõppema 2010. aastaks.
<P>
Euroopa Liidu ja meie Vahemere partnerite vaheliste uute läbirääkimiste ning Euroopa Parlamendi rollist rääkides võin ma teile öelda, et viidates veel kord põhja-lõuna dimensioonile, siis loodame me jõuda kokkuleppele Euroopa-Vahemere kaubandusministrite konverentsil 9. detsembril, kus käsitletakse Euroopa-Vahemere kaubanduse teekaarti 2010. aastast edasi, mis peegeldab eesmärki korraldada praegused Euroopa-Vahemere assotsiatsioonilepingud ümber kõikehõlmavateks suure ulatusega vabakaubanduslepinguteks.
<P>
Me ei räägi uute assotsiatsioonilepingute läbirääkimisest, kuid selle asemel olemasolevate pikendamisest ja tugevdamisest, et käsitleda selliseid teemasid nagu kaubanduse hõlbustamine, tehnilised barjäärid ning sanitaarsed ja fütosanitaarsed küsimused, samuti riigihange, konkurents, intellektuaalomandi õigused, kaubandus ja küsimused seoses jätkusuutliku arengu ja läbipaistvusega.
<P>
Kahepoolseid läbirääkimisi kohandatakse võtmaks arvesse iga Lõuna-Vahemere partneri olukorda. Maroko võiks olla esimene Vahemere riik, millega alustame järgmisel aastal läbirääkimisi. Pärast Lissaboni lepingu jõustumist on parlamendil ilmselt kaubanduse küsimustes suurem roll. Komisjon on valmis tegema teiega tihedat tööd tulevaste läbirääkimiste osas, mida ma just mainisin.
<P>
Euroopa-Vahemere kaubanduspiirkonnal on ka lõuna-lõuna dimensioon. Meie Vahemere partnerid on loomas üksteisevahelist vabakaubanduslepingute võrgustikku ja Agadiri kokkulepe, mis on jõus alates 2007. aastast, on samuti avatud teistele Vahemere riikidele. Ka Iisrael ja Türgi on sõlminud vabakaubanduslepingud Vahemere partneritega, samal ajal kui teised lepingud veel päevakorras on.
<P>
Veel on liiga vara anda täielikku hinnangut praegusele Agadiri kokkuleppele. Nelja partneri vaheline kaubandus on suurenenud, kuigi esialgu oodatust väiksemal määral. Sellel võib olla mitmeid põhjuseid, nagu tariifideta barjääride olemasolu, eri turgude vahelise vastastikkuse täiendamise puudumine, investoreid ligimeelitava piirkondliku turu puudumine ja lõpuks, kuid mitte vähem tähtsamana, asjaolu, et ettevõtted ei ole piisavalt teadlikud sellest, mida need lepingud pakuvad.
<P>
Euroopa-Vahemere kaubanduse teekaart 2010. aastast edasi peaks aitama lahendada seda probleemi. See sisaldab ka mitmeid praktilisi ja lühiajalisi ettepanekuid, millest üks on Euroopa-Vahemere kaubanduse ja investeeringute hõlbustamise mehhanism. Selle mehhanismi loomine annab tasuta kaasaegse põhjaliku ja hõlpsasti ligipääsetava teabe kaubanduse, investeerimistingimuste ja määruse kohta Euroopa-Vahemere piirkonnas, eesmärgiga aidata ettevõtetel, eelkõige väikese ja keskmise suurusega ettevõtetel, tegutseda Euroopa-Vahemere turgudel.
<P>
Jätkusuutlikkusest rääkides, nagu kõigi meie vabakaubanduspiirkondade puhul, tegi komisjon jätkusuutlikkuse mõju hinnangu, mis viidi lõpule 2007. aasta detsembris ning mida kasutatakse nii praeguste kui ka tulevaste läbirääkimiste puhul.
<P>
Eelkõige kaubandusküsimuste puhul tõi stabiilsuspakt esile pikaajaliste üleminekuperioodide, mis olid sätestatud assotsiatsioonilepingutes, tähtsuse tööstustariifide kõrvaldamiseks Lõuna-Vahemere riikide poolt ning vajaduse sätestada sarnased üleminekuperioodid praegustes läbirääkimistest põllumajandusprojektide kohta.
<P>
On samuti selge, et peame võtma arvesse oma Lõuna-Vahemere partnerite arengutaset käimasolevatel läbirääkimistel teenuste ja asutamise kohta.
<P>
Lisaks, mitmes riigis toetab komisjon fiskaalreformi programme, mis võivad aidata vähendada negatiivset mõju tariifitulu langusest, millest on antud teada jätkusuutlikkuse mõju hinnangus.
<P>
Mis puudutab lepingut Süüriaga, millele ma viitasin varem, siis alustas komisjon 2008. aastal assotsiatsioonilepingu projekti ülevaatamist, et teha kindlaks, kas enne selle sõlmimist on vaja mingeid tehnilisi parandusi või täiendusi. Ühest läbirääkimiste voorust piisas ja me leppisime Süüriaga kokku muudatused, mis on vajalikud võtmaks arvesse Rumeenia ja Bulgaaria liitumist Euroopa Liiduga ning Süürias ja liidus juurutatud tariifide muudatusi pärast läbirääkimiste peatamist 2004. aastal. See tehing sai heakskiidetud 2008. aasta detsembris. Möödunud kuul andsime me teada, et liit on nüüd valmis allkirjastama. Süüria on lükanud edasi lepingu sõlmimise, et analüüsida selle majanduslikke implikatsioone.
<P>
Teiselt poolt, mis puudutab läbirääkimisi Liibüaga, siis nendega alustati 2008. aasta novembris Brüsselis, et sõlmida raamleping, mis keskendub ambitsioonikale vabakaubanduslepingule kaupade, teenuste ja asutamisvabaduse kohta, samuti regulatiivsele koostööle. Selle lepingu sõlmimine Liibüaga on mõistatuse viimane osa. Siinkohal sõlmib liit tegelikult vabakaubanduslepingud kõikide meie Vahemere naabritega, kuigi Liibüa ei ole Euroopa naaberluspoliitikaga kaetud.
<P>
Selle vabakaubanduslepingu sõlmimine annab ELi eksportijatele uued ekspordivõimalused Liibüas ja soodsama regulatiivse keskkonna, eelkõige teenindussektoris ning nafta ja maagaasi turgudel. Loomulikult on läbirääkimised Tripoliga alles varases staadiumis ja meil on vaja rohkem aega, enne kui saame lepinguni jõuda.
<P>
Selle protsessi käigus pöörab komisjon erilist tähelepanu suutlikkuse kujundamisele kaubanduses ja sellega seotud küsimustele Liibüa administratsioonis. Jätkusuutlikkuse mõju hinnang on praegu ka Liibüa suhtes lõpetamisel.
<SPEAKER ID="464" NAME="Georgios Papastamkos">
fraktsiooni PPE nimel. - (EL) Austatud juhataja! Toetame strateegiliselt tähtsat Euroopa-Vahemere partnerlust ning poliitilise, majandusliku ja kultuurilise koostöö konsolideerimist ning rahu, julgeolekut ja stabiilsust selles piirkonnas tervikuna. Me kutsume ministreid üles võtma eeloleval konverentsil vastu teekaarti Euroopa-Vahemere vabakaubanduspiirkonna rakendamiseks. Kahepoolse lähenemisviisiga peab kaasnema piirkondlik lähenemisviis. Samuti pean ma lisaks põhja-lõuna dimensioonile eriti tähtsaks ka lõuna-lõuna majanduslikku piirkondlikku integratsiooni, millele viitasid rahvusvahelise kaubanduse komisjoni esimees Vital Moreira ja volinik Antonio Tajani. Ma rõhutaksin eriti vajadust võtta arvesse sotsiaalseid ja keskkonnaalaseid privileege ja tehase tervishoiustandardeid, mis peavad kaasnema turgude avanemisega. Peame ka käsitlema teatud tõsiseid küsimusi, mis puudutavad põllumajandustoodete importi Euroopa Liitu. Isiklikult pooldan Barcelona protsessi tugevdamist: liitu Vahemeremaadega ja programmidega, mis on kuulutatud välja selle raames strateegilistes sektorites, nagu näiteks koostöö väikeste ja keskmise suurusega ettevõtete vahel ning taastuvate energiaressursside kasutamine. Lõpuks sooviksin ma panna erilist rõhku merekoridoride väljaarendamisele ja viimasel suvel Kreeka esitatud ettepanekule transpordi vaatluskeskuse moodustamise kohta Ida-Vahemere riikides, asukohaga Kreekas.
<SPEAKER ID="465" NAME="Kader Arif">
fraktsiooni S&D nimel. - (FR) Austatud juhataja, volinik, kallid kolleegid! Ma sooviksin tänada kolleeg Moreirat tema kõne eest!
<P>
9. detsembril kohtuvad Euroopa-Vahemere riikide kaubandusministrid, et arutada meie majandus- ja kaubanduskoostöö elavdamist. Esiteks sooviksin, et me kõik oleksime kindlad milleski: kui vabakaubanduspiirkonna eesmärk oli tuua kasu kõikidele partneritele nii põhjast kui ka lõunast, määratledes 2010. aasta kuupäevana, mil see kasutusele võetakse, ei olnud realistlik ega ka mitte soovitud, võttes arvesse, et Vahemeremaade põhja ja lõuna poolte vahel esineb endiselt suuri lahknevusi
<P>
Veelgi enam, mõned inimesed propageerivad endiselt asjaolu, et edu saavutamiseks Euroopa-Vahemeremaade partnerluse osas - mille puhul ma tuletan teile meelde, et see koosneb kolmest sambast: poliitika, majandus ning ühiskond ja kultuur - on meil lihtsalt vaja pühkida kõrvale poliitilised raskused, et minna edasi majandusliku ja kaubandusliku aspektiga. Nagu te olete aru saanud, ei usu ma sellesse maagilisse ja kahjulikku seisukohta, et kaubandus üksinda võib aidata liikuda harmoonilise integratsiooni, rahu ja stabiilsuse suunas.
<P>
Ma usun sellesse veelgi vähem, kuna faktid räägivad iseenda eest. Näiteks, Vahemere Liit, pühkides kõrvale poliitilised konfliktid, pidi elustama stagneerunud Euroopa-Vahemere koostöö nn konkreetsete ja nähtavate projektidega. Täna on Vahemere Liit ise see, kes stagneerub ja nimetamata jäänud poliitilised vaidlused on tulnud tagasi teda kummitama.
<P>
Ma kuulun nende hulka, kes on tulihingeliselt kiindunud Barcelona protsessi vaimu, kes usub, et edu ei mõõdeta mitte ainult kaubandusstatistikaga, mis on juhuslikult liiga ebasoodne meie lõuna partneritele, nende elanikkondadele. Kaubandus kaubanduse pärast - ei, ma kindlasti ei usu sellesse.
<P>
Teiselt poolt, kaubandus, mis on keskendunud arengule ja on suunatud rikaste ja vaeste vahelise lõhe vähendamisele, jõukuse tegeliku jagamise ja piirkondliku integratsiooni tagamisele - jah, ma võin seda kavandada. Kuid läbirääkimisi tuleb veel selles suunas juhtida.
<P>
Sel põhjusel palun sellel järgmisel kohtumisel, et me kõik oleksime ambitsioonikad, et me ei arutaks mitte ainult tehnilisi küsimusi kaubandusbarjääride kõrvaldamiseks, nagu see oleks eesmärk! Vastuvõetamatu on jätkata mõtlemist selliselt.
<P>
Piirkondlik integratsioon, eelkõige lõuna võrgustiku tähenduses, lahenduste leidmine majanduskriisi jaoks - mis avaldab tõsist mõju koos kaasnevate töökoha kaotustega - inimestega seotud, sotsiaalsed ja keskkonnakaalutlused ning inimõiguste küsimus peavad hoidma arutelusid ülal ja saama taas meie peamisteks mureküsimusteks.
<SPEAKER ID="466" NAME="Niccolò Rinaldi">
fraktsiooni ALDE nimel. - (IT) Austatud juhataja, volinik, kallid kolleegid! Kellaaega silmas pidades loodan ma, et lubate mul alustada tsitaadiga raamatust "Tuhat ja üks ööd”, sest me arutame Araabia maailma. Selle valmidest me loeme: "Mitte mingit kasu ega au ei tõuse sellele, kes püsib tegevusetult kodus. Sageli olen ma näinud, kuidas seisva veega tiik roiskub: kui vesi voolab, on see magus, muul juhul muutub kiiresti roiskunuks”.
<P>
See annab tunnetuse suurepärase Araabia traditsiooni pärandist, mis paneb meid tõusma üles oma teatud inertsist ja käivitama uuesti Euroopa-Vahemere integratsiooni protsessi parimal võimalikul viisil, võttes arvesse kahte tegurit.
<P>
Esimene tegur on aeg. Täna on 50% Lõuna-Vahemere riikide elanikkonnast alla 18-aastased ja vähem kui 30 aasta pärast on meil vabakaubanduspiirkond, mis koosneb ligikaudu miljardist tarbijast ja kodanikust. Seetõttu ei ole meil palju aega.
<P>
Teine tegur on nende kaubanduslepingute, mida me soovime pakkuda neile riikidele, olemus. Liberaalsete demokraatidena soovime me, et kaubanduslepingutes ei oleks bürokraatlikke struktuure ega tsentralismi, ning me soovime kõrvaldada mõnede hetkel partnerriikides valitsevate oligarhsete struktuuride poolse kontrolli ressursside ja rikkuse üle.
<SPEAKER ID="467" NAME="Yannick Jadot">
fraktsiooni Verts/ALE nimel. - (FR) Austatud juhataja! Pärast 15 aastat kestnud läbirääkimisi Barcelona protsessi kaubandusaspekti üle on meil tõsiseid kahtlusi, kas Euroopa-Vahemere tüüpi vabakaubanduslepingu üle läbirääkimine on õige lahendus sotsiaalsetele, poliitilistele ja majanduslikele probleemidele selles piirkonnas
<P>
Mõju aruandest, nagu öeldud, nähtus, et esines mõningaid potentsiaalselt väga tõsiseid negatiivseid mõjusid, kas sotsiaalseid, keskkonnaalaseid või piirkondliku integratsiooniga seotud.
<P>
Selles kontekstis, lugupeetud president, volinik, me usume, et see komisjoni tehtud ettepanek - teekaart 2010. aastaks ja edaspidiseks - on liiga ühepoolne, oma kahepoolse vabakaubanduslepingu aspektiga, et olla õigetel liinidel.
<P>
Me toetame täna arutatavat resolutsiooni projekti, ka seetõttu, et see vastab kõikidele neile küsimustele, mis on seotud sotsiaalsete mõjude, keskkonnamõjude ja piirkondlikule integratsioonile avaldatavate mõjudega, ning eelkõige seetõttu, et lõigus 10 näeb see ette kaubanduslepingute eesmärkide ülevaatamist, eelkõige pidades silmas neid sotsiaalseid ja keskkonnaküsimusi, ning seejärel selle tõttu, et nende lepingute ülevaatamisega me võiksime me võib-olla mõelda kaubandusaspekti uuesti lisamisest kogu Barcelona protsessi.
<SPEAKER ID="468" NAME="Willy Meyer">
fraktsiooni GUE/NGL nimel. - (ES) Austatud juhataja! Minu fraktsioon leiab, et on võimatu eraldada Euroopa-Vahemere projekti osa, mis puudutab kaubandust, immigratsiooni või rahastamist, poliitilisest osast. Meie fraktsioon on seetõttu vastu sellele, et Euroopa Liit annab Iisraelile ja Maroko Kuningriigile kõrgema staatuse, sest nad on rahututes piirkondades, mis ei ole kooskõlas rahvusvahelisel õigusel põhineva rahuliiduga.
<P>
Me arvame, et Euroopa Liit ja Euroopa Komisjon peaksid olema palju rangemad väärtuste osas, mis võivad meid viia ühise rahu ja julgeoleku projektini.
<P>
Näiteks Sahara juht on praegu näljastreigis Hispaania saarel Lanzarote, sest Maroko Kuningriik ei luba tal siseneda okupeeritud territooriumitele. See on oluline punkt, mille puhul on nõutav, et Euroopa Liit võtaks vastu kindla seisukoha Maroko Kuningriigi suhtes.
<P>
Ma usun, et Vahemere Liit ei ole loodud mitte ainult kaubanduse, vaid ka rahvusvahelise õiguse ja inimõiguste kaitsmiseks.
<SPEAKER ID="469" NAME="William  Dartmouth" AFFILIATION="The Earl of">
fraktsiooni EFD nimel. - Austatud juhataja! Ühendkuningriigi Sõltumatuse Partei on Euroopa-Vahemere lepingu vastu ja seda sel põhjusel; Euroopa-Vahemere leping annab olulisi kaubanduskontsessioone ja ka subsiidiume mitteliikmesriikidele. See toimub aga otseselt või kaudselt Briti maksumaksja kulul. Ka kui voliniku esindaja rääkis Euroopa-Vahemere teemal rahvusvahelise kaubanduse komisjonile, mille liige on mul au olla teiste siin olevate inimeste hulgas, siis ta ütles - ja ma tsiteerin siinkohal otse - ei ole küsimust kõikide ELi määruste rakendamisest. Ta jätkas, öeldes, et ELi määruste rakendamine on intelligentne ja valikuline.
<P>
Sellele vastandina rakendame Ühendkuningriigis kõiki ELi määrusi ja meie majandus kannatab selle all, samuti rakendatakse neid viisil, mis on nii ebaintelligentne kui ka ühetaoline.
<P>
Meil ei ole lubatud isegi sellised elektrilambid, nagu me sooviksime. Kuid asi ei ole ainult elektrilampides. Pärast Lissaboni valitsevad meie üle Ühendkuningriigis suuremal või vähemal määral kolm sõpra: komisjoni president, hiljuti määratud nõukogu president - kes on kindlasti Tintini vanaisa - ja, mis kõige tähtsam, kõrge esindaja leedi Cathy Asthon, kes oma küpsetes 30ndates oli üks neljast palgalisest ametnikust vasakäärmuslikus CNDs.
<P>
See on tõsine küsimus ja need inimesed on meil kaela peal, kuid Euroopa-Vahemere riigid ei pea üldse kannatama välja neid kolme sõpra.
<P>
Veel on ka küsimus inimõiguste kohta. Antud juhtumi puhul pean ma küsima, mis siin toimub. Kõikidest riikides on Süüriale ja Liibüale pakutud kaubanduskontsessioone ja isegi meie kinnimakstud subsiidiume, kuid kus on inimõiguste tagatised? Neid ei ole kummagi riigi puhul näha, mõlemal neist on pikaajaline ja ausalt öeldes põlastusväärne ajalugu. Olles teismeline 1960ndatel, pean ma ütlema, et resolutsiooni selle osa ettepanijad pidid midagi suitsetama, seega oleme me selle resolutsiooni vastu kõikides osades.
<SPEAKER ID="470" NAME="Jörg Leichtfried" AFFILIATION="S&amp;D">
(DE) Austatud juhataja! Vabakaubandus võib olla hea asi, kui see ei lõpe vaid vabakaubandusega. Seda laadi lepingud on midagi palju enamat ja nad peavad seda olema. Need ei pea olema vaid vabakaubanduspiirkonna moodustamise kohta, kuid neil peab olema kestev mõju. Need peavad kutsuma esile arengu ja tagama julgeoleku. Need peavad looma jõukuse kõigi jaoks. See on palju olulisem, kui lihtsalt selle tagamine, et toimub vaid puhas liberaliseerimine, et turud avanevad ja et mõned inimesed saavad kasu protsessi lõpus. Kui me soovime muuta kaubanduse vabamaks, siis kõikide nende jõupingutuste eesmärk nii siin kui ka naaberriikides lõuna pool peab olema võidelda tööpuudusega. Nende jõupingutuste eesmärk peab olema luua rohkem võimalusi, eelkõige naistele, noortele ja maaelanikkonnale. Kui see on meie eesmärk, siis me oleme õigel teel. Kui meie eesmärk on vaid liberaliseerida, avaneda ja võimaldada vaid mõnedel inimestel saada kasumit, siis me oleme valel teel.
<SPEAKER ID="471" NAME="Czesław Adam Siekierski" AFFILIATION="PPE">
(PL) Austatud juhataja! Vahemere riikide assotsiatsioonilepingute põhieesmärk on peamiselt see, et Euroopa Liit astuks tihedamasse koostöösse, eelkõige kaubanduse valdkonnas, Vahemere riikidega ja ka struktureerida nende riikide majandused ümber. Sel viisil saab EL aidata Araabia maailmal muuta end jõukaks piirkonnaks ning sellega luuakse tingimused tihedamaks koostööks ja võimalus saavutada stabiilsus selles piirkonnas.
<P>
Me peame tegema kõik jõupingutused, et kiirendada Barcelonas alanud protsessi, pöörates erilist tähelepanu küsimustele, mis puudutavad demokraatiat, õigusnormi, väärtuste, inimväärikuse alalhoidmist ning majanduslikku ja sotsiaalset arengut. Kultuuridevahelise dialoogi tugevdamine etendab samuti olulist rolli selles kontekstis.
<P>
Minu arvates võib põllumajandustoodete kaubanduse liberaliseerimine Euroopa-Vahemere piirkonnas aidata kaasa kasulikule kaubavahetusele, tingimusel, et EL keskendub peamiselt teravilja, liha ja piima ekspordile ning puu- ja juurviljade impordile Vahemere riikidest. Sellise erakordselt ambitsioonika tegevuskava nagu Euroopa-Vahemere riikide partnerluse realiseerimiseks on vaja protsessis osalevate riikide tohutuid jõupingutusi ja mitmeid kompromisse.
<SPEAKER ID="472" NAME="Seán Kelly" AFFILIATION="PPE">
Austatud juhataja! Mõned nädalad tagasi osalesin ma Kanadaga suhete arendamise delegatsiooni nõupidamisel. Nad arutasid vabakaubanduslepingut, mida Euroopa Liit teostas koos Kanadaga. Enne seda arutasime meie siin parlamendis vabakaubanduslepingut Lõuna-Koreaga. Täna me arutame vabakaubanduslepingut Euroopa-Vahemere piirkonnas.
<P>
Kas komisjon võiks vastata, kui mitme vabakaubanduslepingu üle me peame või oleme pidanud läbirääkimisi seni? Teiseks, milles seisneb kasu Euroopa Liidu riikidele? Kolmandaks, kus on võimalused ettevõtetele ja ettevõtjatele töökohtade loomise ja majanduslikust seisukohast?
<P>
Lõpetuseks, ma ei pruugi nõustuda kõikide krahv Dartmouthi esitatud punktidega, kuid ma sooviksin saada vastuseid põhiküsimustele, jättes isikud kõrvale.
<SPEAKER ID="473" NAME="Diane Dodds" AFFILIATION="NI">
Austatud juhataja! Praegune arutelu on käinud kaubanduse liberaliseerimise üle ja mina seisan täna siin täiskogu ees kui eurooplane, kes usub rahvuste koostöösse, mitte kui eurooplane, kes usub praeguse projekti föderalismi.
<P>
Ühendkuningriigis vähendab Lissaboni lepe meie õigust kontrollida kaubandust ja kaubelda kellega tahes. Lisaks on ilmne meie demokraatia vähenemine nii Ühendkuningriigis kui ka Euroopas viimaste nädalate sündmuste valguses, kui kohtusime presidendi ja välisasjade kõrge esindajaga, kes ei ole kunagi valitavas ametis olnud, kuid kes kõneleb välisasjades Euroopa inimeste nimel. Kindlasti ei ole see olukord, mille lahendamist komisjon edasi lükata võib, ja sellepärast oleks huvitav tema seisukohti kuulda.
<SPEAKER ID="474" NAME="João Ferreira" AFFILIATION="GUE/NGL">
Austatud juhataja! Euroopa-Vahemere vabakaubanduspiirkonna loomisel ei tohi me unustada kahte asja.
<P>
Esiteks üldpõhimõte, mida rakendatakse Vahemere piirkonna lõuna- ja idaosa riikidele ja enamikule arenguriikidele, kellega Euroopa Liit sarnased kokkulepped sõlmida kavatseb, mis on eelkõige ühtse põllumajanduspoliitikaga seotud riigid.
<P>
Siin on kohased dominikaani munga Lacordaire'i sõnad, et nõrkade ja tugevate, rikaste ja vaeste, jumala ja orja vahel on vabadus, mis rõhub, ja seadus, mis vabastab. Me lihtsalt ei saa ignoreerida ilmseid ja olulisi sotsiaalmajanduslikke paralleele, mis siinkohal rolli mängivad, ega tohutuid erinevusi Vahemere piirkonna põhja- ja lõunaosa riikide tootmissüsteemide arenguastmete vahel.
<P>
Kaubanduse liberaliseerimine on eelkõige tundlikes sektorites nagu põllumajandus ja kalandus praeguse majandus- ja sotsiaalkriisi ajal teravamaks muutnud ja seda surve tõttu, mida liberaliseerimine nõrgematele tootmissüsteemidele, tööhõivele ja sotsiaalsetele õigustele avaldab, ning sõltuvuse suurenemise tõttu, mis on eriti tõsine toidu valdkonnas, ohustades kõigi riikide vaba arengut ja suveräänsust.
<P>
Nagu juba mainitud, on meil veel meeles olukord Palestiinas ja Lääne-Saharas ning seda ei tohiks arutelus ignoreerida.
<SPEAKER ID="475" NAME="Jörg Leichtfried" AFFILIATION="S&amp;D">
Austatud juhataja! Arvan, et minu arvamuse avaldamiseks kulub isegi vähem kui minut. Minulgi on küsimus volinikule. Oleme leppinud kokku, et vabakaubanduslepingud ja kaubanduslepingud ei piirdu ainult kaubandusega, vaid neil on ka teised eesmärgid, mis lõpptulemusena meile kõigile kasu toovad. Millises ulatuses see protsess tähendab, et nii meie kui meie partnerid naudime suuremat demokraatiat, rohkem inimõigusi ja jõukuse ühtlast jagamist? Kas mingeid tulemusi on juba näha või võtab see veel natuke aega? Kui nii, siis kui kaua see aega võtab?
<SPEAKER ID="476" NAME="Kader Arif" AFFILIATION="S&amp;D">
Austatud juhataja! Ma ei oodanud, et pean Diane Doddsile vastama, kuid tahaksin talle lihtsalt öelda, et ta peaks Lissaboni lepingut lugema, sest kui on mõni komisjon, mida Lissaboni lepinguga tugevdatakse, siis on see rahvusvahelise kaubanduse komisjon. Seetõttu võin ma öelda, et kui see aeg kätte jõuab, on Euroopa Parlamendil järgnevatel kuudel ja aastatel veidi rohkem mõju.
<P>
Vital Moreira esitas volinikule mõned väga täpsed küsimused. Kuulsin Antonio Tajani vastust: Liibüa ja Süüria. Ühest teemast libiseti siiski väga kiiresti üle ja see oli kogu inimõiguste teema, mille kohta täpset reageeringut olnud pole. Soovin väga, et Liibüa ja Süüria läbirääkimisi saadaks edu, kuid samal ajal tuleb anda täpsed vastused ELi küsimustele, järelepärimistele ja taotlustele, mis puudutavad inimõigusi.
<P>
Teiseks tahaksin öelda, et minu arust on võimatu rääkida Euroopa-Vahemere piirkonnast ilma Iisraeli ja Palestiina küsimust tõstatamata, kui me näeme, kuidas okupeeritud aladelt tooteid imporditakse. Seetõttu tahaksin ma teada, millise seisukoha komisjon selles küsimuses võtab.
<SPEAKER ID="477" NAME="Antonio Tajani">
komisjoni asepresident. - (IT) Austatud juhataja, kallid kolleegid! Esiteks tahaksin ma rõhutada, et volinik Ashtoni puudumine ei ole seotud tema uue ametikohaga, kus ta 1. detsembrist alustab, vaid tema praeguse ametikohaga seotud muude ühiskondlike kohustustega.
<P>
Püüan võimaluste piires teie küsimustele vastata. Kõik küsimused, millele ma vastust anda ei suuda, saadetakse kõigile parlamendi liikmetele kirjalikult ja ma edastan teie küsimused ka volinik Ashtonile ja tema meeskonnale.
<P>
Rõhutaksin, et Euroopa Komisjoni inimõigustega seotud kohustus on alati olnud komisjoni kõigi meetmete keskmes. Mis puutub minu osakonda, täpsemalt transpordiosakonda, siis oleme kõigis meie algatustes Aafrikas teinud alati eelisjärjekorras jõupingutusi poliitilise stabiilsuse tagamiseks ning inimõiguste ja eeskirjade austamiseks. See kohustus on osa Euroopa Komisjoni poliitilisest projektist. Lisaks sisaldavad vabakaubanduslepingud alati koostööklausleid.
<P>
Seetõttu tahaksin kõiki parlamendiliikmeid veenda, et komisjon ei alahinda mitte kunagi inimõiguste austamise tähtsust ja oma kohustust tuletada seda meelde riikidele, kellega sel teemal läbirääkimised käivad. Olukorda jälgitakse pidevalt ja kui see teema kerkib esile riikides, kes on taotlenud Euroopa Liidu liikmeks saamist, on komisjonil veel enam põhjust selliste riikidega läbirääkimisi jätkata.
<P>
Mis puutub Süüriasse, siis järgib assotsiatsioonileping üldjoontes teiste Euroopa-Vahemere piirkonna kokkulepete eeskuju sedavõrd, kuivõrd nähakse ette korrapärane poliitiline, majanduslik ja sotsiaalne dialoog ning koostöö paljudes sektorites. Assotsiatsioonileping määrab vabakaubanduspiirkonna astmelise rajamise maksimaalselt 12 aasta jooksul ja sisaldab ühtlasi paljude sektorite kohta laiaulatuslikumaid ja sisulisemaid sätteid, mida muud Euroopa-Vahemere piirkonna assotsiatsioonilepingud ei hõlma, nagu näiteks kaubanduslikud sätted. Ma pean silmas põllumajandustoodete tollimaksude tühistamist, kaubanduse tehnilisi takistusi puudutavaid sätteid, sanitaar- ja fütosanitaarmeetmeid, kaubanduse hõlbustamist, asutamisõigust ja teenuste osutamise vabadust, riigihankeid ja kaubandusvaidluste lahendamise mehhanismi.
<P>
Mis puutub Liibüasse, siis on see riik pärast perioodi, kui suhted rahvusvahelise kogukonnaga olid keerulised, astunud samme poliitiliste ja majanduslike suhete normaliseerimiseks oma välispartneritega.
<P>
Märkasin isegi oma reisil transpordivolinikuna Liibüasse soovi minevikusuunda muuta. Ütleksin, et Liibüa nõustub alati selliste õigusaktide ettepanekute eesmärkide ja üldise sisuga, mis käsitlevad kaubavahetust, teenuste osutamise vabadust ja asutamisõigust, kaubanduseeskirju, muuhulgas riigihankeid puudutavad eeskirjad, ning regulatiivset koostööd ühenduse acquis'i enamikus sektorites.
<P>
Liibüa on nõustunud toetama ka muid klausleid, kuid ma kordan, et selles osas peab komisjon igal juhul jätkuvalt valvas olema.
<P>
Loodan, et vastasin teie küsimustele nii põhjalikult kui võimalik.
<P>
Nende vabakaubanduslepingute täpse arvu kohta, mille üle komisjon parajasti läbirääkimisi peab, saate selgemad ja põhjalikumad vastused kirjalikult volinik Ashtoni meeskonnalt.
<SPEAKER ID="478" NAME="Juhataja">
Olen saanud viis resolutsiooni ettepanekut, mis on esitatud vastavalt kodukorra artikli 115 lõikele 5.
<P>
Arutelu on lõppenud.
<P>
Hääletamine toimub kolmapäeval, 25. novembril 2009.
