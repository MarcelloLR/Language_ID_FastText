<CHAPTER ID="019">
Üheminutilised sõnavõtud (kodukorra artikkel 150)
<SPEAKER ID="204" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="205" NAME="Damien Abad" AFFILIATION="PPE">
(FR) Austatud juhataja! Meid on tabanud rängim finantskriis pärast 1929. aastat ning seepärast ei tohi Euroopa toimuvat käed rüpes pealt vaadata. Rahvusvahelise finantssüsteemi reguleerimine ei ole pelgalt parem- või vasakpoolsuse või tsentrismi küsimus: see puudutab kõiki maailma inimesi. Usun veendunult, et Euroopa peab haarama liidrirolli, nagu ta tegi eelmise aasta märtsis, kui kutsus komisjoni ja liikmesriike üles keskenduma rahvusvahelise finantstegevuse maksustamise küsimusele.
<P>
Nüüd, peaaegu aasta hiljem, peame oma tegevust intensiivistama ja tegema kõik selle tagamiseks, et Euroopast saaks inspiratsiooni allikas ja jõuliste ettepanekute esitaja. Seepärast kutsun Euroopa Parlamenti üles võtma ühise, tugeva ja ründava seisukoha ning pooldama finantstegevusele maksu kehtestamist rahvusvahelisel tasandil.
<P>
Kuna Prantsusmaa on praegu G20 eesistuja - ja G20 on seadnud prioriteediks rahvusvahelise finantsregulatsiooni - on Euroopal haruldane võimalus edendada selles peatumatult muutuvas maailmas humanitaarset tulevikukujutlust. Sellise maksu näol oleks tegemist praktilise, kasuliku ja õiglase instrumendiga. Euroopa peab täitma oma kohust ja seda peab tegema ka Euroopa Parlament.
<SPEAKER ID="206" NAME="Marc Tarabella" AFFILIATION="S&amp;D">
(FR) Austatud juhataja! Täna, 14. veebruaril, ehk valentinipäeval tahan ma juhtida tähelepanu sellele, et üks Euroopa naine viiest on koduvägivalla ohver.
<P>
Euroopas on 40-50% naistest kogenud seksuaalset ahistamist töökohal. Me elame 21. sajandil ning Euroopa ei ole siiani võtnud mingeid seadusandlikke meetmeid naistevastase vägivalla kaotamiseks. Euroopa Parlament on seda korduvalt taotlenud, nõukogu on seda nõudnud ja komisjon on seda lubanud, kuid kus on naistevastase vägivalla vastu võitlemise Euroopa strateegia?
<P>
Naistevastane vägivald on kõige tõsisem ja levinum inimõiguste rikkumise ilming Euroopas. Meil on vaja Euroopa tasandi meetmeid, et ületada meie riikide vahel eksisteerivad väga suured erinevused seoses naiste kaitsega. Arvude keeles läheb naistevastane koduvägivald - kui nimetada kõigest seda ühte, kuid kahjuks väga levinud vägivallavormi - praegu maksma 1 miljon eurot igas pooltunnis. Kui me tahame ajakohasemat ja demokraatlikumat Euroopat, on meil vaja jõulist strateegiat naistevastase vägivalla vastu võitlemiseks.
<SPEAKER ID="207" NAME="Izaskun Bilbao Barandica" AFFILIATION="ALDE">
(ES) Austatud juhataja! ETA on põhjustanud suuri kannatusi ja peab lõplikult kaduma. Baski ühiskond mõistab ETA kuriteod hukka. Ainus poliitiline valik, kes neid hukka ei mõistnud, on keelustatud. 7. veebruaril nad korrigeerisid oma seisukohta. Nad on asutanud uue erakonna, mis vastab Hispaania seadustes ja kohtulahendites kindlaks määratud nõuetele. Seega on nad võtnud kuulda seda, mida on kümneid aastaid taotlenud baski kogukond, selle institutsioonid ja seaduslikud esindajad, kes teevad samuti tööd selle tagamiseks, et ohvrite kannatusi tunnistatakse ja need hüvitatakse.
<P>
Tuleb siiski samuti öelda, et Hispaanias ETA suhtes kohaldatavad erakordsed kuriteokriteeriumid on kohati põhjustanud tõsiseid põhiõiguste rikkumisi. Ideoloogia ja isegi baski keel on terrorismivastase võitluse nimel alusetult kriminaliseeritud. Ma olen siin ka varem sõna võtnud ajalehe Egunkaria juhtumi teemal. On ka teisi näiteid ning neid ei tohiks korrata.
<P>
Neil põhjustel peame toetama uue erakonna osalemist mais toimuvatel valimistel.
<SPEAKER ID="208" NAME="Oriol Junqueras Vies" AFFILIATION="Verts/ALE">
(ES) Lugupeetud juhataja! Sarnaselt oma kaasparlamendiliikmele Izaskun Bilbaole tahan teile öelda, et mõni päev tagasi peatas Hispaania valitsus uue baski poliitilise rühmituse poliitiliste erakondade registris registreerimise protsessi. Meie arvates ei ole seda liiki meede kooskõlas hea Euroopa tavaga ning sarnaseid juhtumeid teistes ELi liikmesriikides ei leiaks.
<P>
Meie arvates tuleks märkida, et rahvusvahelised organisatsioonid, nagu Amnesty International, on Hispaaniat mitmel juhul kritiseerinud seoses piinamiste jätkumisega. Me tahaksime samuti juhtida tähelepanu sellele, et Euroopa Inimõiguste Kohus on mitmel korral mõistnud hukka piinamise kasutamise või vähemalt asjaolu, et neid juhtumeid ei uurita piisavalt.
<P>
Ma tahan öelda, et tõsiasi, et paljusid ETA vange hoitakse nende kodust kaugel, on selgelt vastuolus õiguse üldiste põhimõtetega, mistõttu me leiame, et Euroopa Liidu osalemine rahuprotsessis on väga oluline.
<SPEAKER ID="209" NAME="Marisa Matias" AFFILIATION="GUE/NGL">
(PT) Austatud juhataja! Toiduhinnad on saavutanud kõigi aegade kõrgeima taseme ning tõusevad taas seitsmendat korda järjest. Seda hinnatõusu võivad mõjutada erinevad tegurid, millest esimene on lühiajaline tegur. See on seotud halbade ilmastikutingimustega teatavates riikides, näiteks Venemaal ja Argentinas.
<P>
Kuid on kaks tegurit, mis on oma laadilt struktuursed. Seepärast tahan ma neid tegureid siin käsitleda. Esimene neist on seotud asjaoluga, et mõned toidutootjad ja tarbijad, kes olid varem eksportijad, on nüüd importijad. Nii on see näiteks Hiina puhul. Teine on seotud asjaoluga, et mõne suure rahvusvahelise ettevõtte mõjuvõim võimaldab neil mõjutada hindu oma kasuks. Selle heaks näiteks on teravili: seda kontrollivad kuus suurt rahvusvahelist ettevõtet.
<P>
See olukord tekitab põllumajandustootjates väga suurt ebakindlust seoses toidutoodete hindadega. Euroopa peab taas kord tegema seda, mida ta ei ole enam ammu teinud - kaitsma oma tootjaid ja tarbijaid. Me saa olla naiivsed maailmas, kus igaüks loodab erinevat liiki kaitsele ja kus rahvusvahelised ettevõtted manipuleerivad hindadega.
<SPEAKER ID="210" NAME="Slavi Binev" AFFILIATION="NI">
(BG) Austatud juhataja! Ma tahan võtta sõna selleks, et väljendada pettumust komisjoni menetlusega seotud apaatia suhtes, kui soovitakse kirjalikke vastuseid.
<P>
Mitmel juhul olen saanud oma küsimusele vastuse tükk aega pärast kolmenädalast tähtaega. Menetlus ei ole mitte ainult piinav, vaid ka vastused on ebamäärased, lakoonilised ja seda liiki, et "teil on õigus, kuid see ei ole minu pädevuses”.
<P>
Lugupeetud parlamendiliikmed! Ma esindan riiki, kus 20 aastat tagasi ühe teise poliitilise korra ajal lõid ametkonnad palli edasi-tagasi ega vastanud, sest nii oli lihtsam. See ei ole õige viis suhtlemiseks. See on vale käsitlusviis ning ma küsin, et kui komisjon on Euroopa Parlamendi liikmete vastu nii ükskõikne, siis kuidas suhtub ta tavalistesse Euroopa kodanikesse? Seda vastust ma pelgan.
<SPEAKER ID="211" NAME="Jim Higgins" AFFILIATION="PPE">
Austatud juhataja! Täna on valentinipäev, kuid on ka Euroopa epilepsiapäev, sest pühak Valentin kannatas väidetavalt epilepsia all.
<P>
Euroopa epilepsiapäeva eesmärk on purustada müüdid ja kaotada häbitunne seoses selle haigusega, mida põeb Euroopa Liidus kuus miljonit inimest. Minu kodumaal Iirimaal, mis on väike riik, elab 37 000 epilepsiahaiget. See kampaania on keskendatud avatuse ja epilepsiaalaste teadmiste suurendamisele ning epilepsiat põdevate inimeste hoolduse küsimusele.
<P>
Praegu on minu kodumaal suur puudus konsultant-neuroloogidest - kõige suurem puudus kogu Euroopa Liidus. Konsultandi vastuvõtule pääsemiseks tuleb oodata kuni kaks aastat. See on kohutav. Euroopa Liidus on šokeerivad erinevused epilepsia ravi standardites.
<P>
Meil on vaja teadusuuringuid ja andmeid: meil on vaja kogu ELi hõlmavat andmepanka, mille abil saame jagada parimaid tavasid ja parandada nende olukorda, kes püüavad elada normaalset elu, kuid ei saa autot juhtida, mootorrattaga sõita ega teha oma igapäevaseid toimetusi, kuid on siiski intelligentsed. Ühte-teist on tehtud, kuid palju on veel teha.
<SPEAKER ID="212" NAME="Sergio Gutiérrez Prieto" AFFILIATION="S&amp;D">
(ES) Austatud juhataja! Täna on ka Euroopa seksuaaltervise päev. Lugupeetud kolleegid! Statistika on murettekitav: Maailma Terviseorganisatsiooni hinnangul nakatub igal aastal suguhaigustesse üle 300 miljoni inimese.
<P>
Euroopa seksuaaltervise foorumi hoiatuste kohaselt kasvab Euroopas teismeliste hulgas murettekitavalt soovimatute raseduste arv, kuna noortele ei anta piisavalt sellekohast haridust ja teavet. Komisjoni sõnul mõjutab juurdepääsu seksuaaltervise teenustele teatavad ebavõrdsused, mis eksisteerivad liikmesriikide vahel ja liikmesriikide kodanike sissetulekute taseme vahel.
<P>
Selle kõigega võitlemiseks on vaja Euroopa strateegiat. Selles valdkonnas on kava koostanud ainult viis liikmesriiki, kuid kõigil on õnnestunud vähendada soovimatute raseduste arvu, suguhaigustesse nakatumiste arvu ning samuti abortide arvu.
<P>
Meil on vaja ühist strateegiat, mille eesmärk on parandada ennetustegevust hariduse abil, mis laiendab teavituspoliitikat, suurendab pereplaneerimist ning hõlbustab juurdepääsu rasestumisvastastele vahenditele. Selleks, et tagada kõigile eurooplastele õigus parimale võimalikule seksuaaltervisele ja -ohutusele, on meil vaja valdkondadeülest, auahnet strateegiat, milles ei ole tabuteemasid.
<SPEAKER ID="213" NAME="Kristiina Ojuland" AFFILIATION="ALDE">
Austatud juhataja! Ma tahan teatada Euroopa kodanikele, et eelmisel nädalal hoiatas mind Venemaa Föderatsiooni alalise esindaja Euroopa Liidu juures asetäitja, et Euroopa Parlament ei tohiks arutada õigusriigi olukorda Venemaal ega võtma vastu sellekohast resolutsiooni ning et kui seda siiski tehakse, järgneb sellele Kremli jõuline reaktsioon.
<P>
Auväärsed kolleegid! Mind huvitab, kas ma olen ainus parlamendiliige, keda Venemaa diplomaadid on sellisel moel püüdnud mõjutada. Selle konkreetse Venemaa diplomaadi tegevus on ausalt öeldes šokeeriv ja vastuolus diplomaatia hea tavaga. See kõlab rohkem ähvardusena. Ma tahan teile kinnitada, et meie, selle vabalt ja demokraatlikult valitud parlamendi liikmed, ei saa alluda Kremli korraldustele ega kavatse seda teha. Me ei lase Putinil end kamandada. Me oleme eurooplased, kes seisavad tõeliste väärtuste eest ega allu mitte kellegi ähvardustele.
<SPEAKER ID="214" NAME="Kyriacos Triantaphyllides" AFFILIATION="GUE/NGL">
(EL) Lugupeetud juhataja! Küprose ametiühingud, erakonnad ja Küprose türklaste kogukonna esindajad peavad rasket võitlust Ankara poliitika vastu, kus muu hulgas kasutatakse poliitikat ja rännet, et näidata Küprose türklasi ohustatud rahvana.
<P>
Kõige kurvem osa kogu asja juures on Türgi peaministri Erdogani lugupidamatud ja alandavad väited Küprose türklaste aadressil; ta põhimõtteliselt palus mõista süüdi kõik need, kes protestivad Ankara poliitika vastu okupeeritud Küprose aladel. Türgi peaminister on nüüd avalikult ja otsekoheselt tunnistanud, et Türgil on Küproses strateegilised huvid, ning ta käskis Küprose türgi kogukonnal ebaõnnestunult suu pidada.
<P>
Meie toetame neid. Meie võitlus on nende võitlus. Nende eesmärgid on meie eesmärgid. Vastupidi mõne inimese väitele, ei ole probleem Küprose türklastes. Probleem on Türgi kompromissitus ja suvakohases poliitikas.
<SPEAKER ID="215" NAME="Ágnes Hankiss" AFFILIATION="PPE">
(HU) Austatud juhataja! Meie esimese julgeolekustrateegia rakendamiseks ning tõhusaks võitlemiseks terrorismi ja organiseeritud kuritegevuse vastu on vältimatu kvaliteetse õiguskaitsealase koolituse pakkumine Euroopa Liidus: õiguskaitsekoolitus, mille abil ühtlustada eri liikmesriikide väga erinevaid õiguskaitsetavasid ja väga erinevat suutlikkust ning tõsta need ühtsele tasemele. Euroopa Politseikolledži tähtsus kasvab ja sellel on täita oluline ülesanne. On kahetsusväärne, et CEPOL, Euroopa Politseikolledž, sai Euroopa Parlamendis tuntuks selle eelmise juhtkonna vastu esitatud kahtlustuste tõttu seoses ebaseadusliku ja korrumpeerunud tegevusega. Samal ajal tuleb öelda - kuigi sellest on teadlikud vähesed ja vähesed on huvitatud sellest sama palju kui skandaalidest -, et uute juhtide ametisse nimetamisega 2010. aastal said alguse väga soodsad protsessid Euroopa Politseikolledži toimimises. Seepärast on oluline käsitleda lisaks minevikule ka tulevikku. Tulevaste eesmärkidega seoses on põhimõtteliselt vaja kaht asja: tagada Euroopa Politseikolledži korralduslik õigusautonoomia ja selle uuendatud toimimiseks vajalikud arenguvõimalused. Selleks palun teie toetust ja tähelepanu.
<SPEAKER ID="216" NAME="Luigi de Magistris" AFFILIATION="ALDE">
(IT) Austatud juhataja, kallid kolleegid! Täna, 14. veebruaril on Euroopa epilepsiapäev. Epilepsia on haigus, mille all kannatab kuus miljonit Euroopa kodanikku, kellest ligikaudu 300 000 on itaallased.
<P>
Seepärast on oluline, et erinevad ühendused, nagu Itaalia Epilepsialiit, kes tegelevad teadlikkuse suurendamisega sellest raskest haigusest, millega seoses on veel palju teadmatust, mille kohta puudub selge teave ja millega seoses ei ole teada paljud eriti delikaatsed aspektid, peaksid selle ajavahemiku jooksul korraldama kohtumisi.
<P>
Viimastel aastatel on Euroopa tasandil tehtud mõningaid edusamme, eriti 2009. aasta direktiivi raames, kuid palju on veel teha, eelkõige tagada selle haiguse käes kannatajatele täielikud kodanikuõigused töö ja liikuvuse valdkonnas ning tagada ravimite kättesaadavus kooli ajal.
<P>
Seepärast pean väga oluliseks selliseid päevi, mis annavad põhjust mõtiskleda nende probleemide põhiaspektide üle.
<SPEAKER ID="217" NAME="Silvia-Adriana Ţicău" AFFILIATION="PPE">
(RO) Lugupeetud juhataja! 2010. aasta detsembris saavutas EL 27 töötuse määr 9,6% taseme, suurendades töötute arvu 23 miljonini. Eelmisel aastal valitsenud olukorraga võrreldes on töötuse määr suurenenud kahes kolmandikus liikmesriikides. Majanduskriis on kõige rängemalt mõjutanud noori ja naisi. EL 27 naiste töötuse määr suurenes 9,6%ni ja noorte töötuse määr saavutas 21% taseme. Mõnes riigis, nagu Hispaanias, Sloveenias ja Leedus, on see näitaja ületanud lausa 35% taseme. Üle 60aastastest käivad veel tööl ainult 50% inimestest. Töökohad on endiselt Euroopa kodanike peamine mureküsimus.
<P>
Ma kutsun komisjoni ja liikmesriike üles võtma vajalikke meetmeid selleks, et sotsiaalsest Euroopast saaks tõelisus. Euroopa kodanikud otsivad inimväärseid töökohti, mis tagaksid sellise palga, millest nad mõistlikult ära elaksid, samuti juurdepääsu kvaliteetsetele sotsiaal- ja tervishoiuteenustele.
<P>
Ma kutsun komisjoni ja liikmesriike tungivalt üles eraldama esimeses järjekorras rahalisi vahendeid meetmetele, mille abil luua töökohti ja edendada tööstuse arengut kogu Euroopa Liidus.
<SPEAKER ID="218" NAME="Anna Záborská" AFFILIATION="PPE">
(SK) Lugupeetud juhataja! 2008. aasta novembris lahutati nelja-aastane Adam Azab, Slovaki Vabariigi ja Euroopa Liidu kodanik, Egiptuses jõuga oma emast. Nii Slovakkia kui ka Egiptuse kohtud otsustasid anda lapse hooldusõiguse emale. Lapse Egiptuse kodanikust isa ignoreerib seda otsust. Egiptuse politsei ja siseministeerium ei suuda ega soovi väikese Adami asukohta kindlaks määrata. Tema ema, Katarína Azab, on kaks ja pool aastat olnud Egiptuses, kus ta on otsinud Slovakkia saatkonna abil oma poega. Egiptuse rahutused on sundinud ema Slovakkiasse tagasi pöörduma, kuid ilma pojata. Ta elab jätkuvas hirmus oma lapse elu ja tervise pärast. Ma kutsun komisjoni ja parlamenti üles kiiresti sekkuma ja kaitsma oma kodanike põhiõigusi. Ma palun teie abi väikese Adami ema juurde tagasitoomisel.
<SPEAKER ID="219" NAME="Martin Ehrenhauser" AFFILIATION="NI">
(DE) Austatud juhataja! See ei olnud ammu, kui siin täiskogu ees seisis SWIFT-lepingu raportöör ning kinnitas meile, et leping ei hõlma Euroopa-siseseid ülekandeid käsitlevaid andmeid. Nagu me nüüd teame, ei ole see tõsi. Tegelikkuses on lepinguga hõlmamata ainult ühtse euromaksete piirkonna andmed, samas kui tavalised euromaksed ja isegi ka SWIFTNet FINi kaudu tehtavad kiirmaksed on hõlmatud. Seega ilmnes, et SWIFT-lepingu tulemusena lekitatakse suures koguses andmeid ning et SWIFT-lepingu toetajate üks peamisi väiteid on ümber lükatud.
<P>
Aga mida teeb nüüd Euroopa Parlament? Mitte midagi. Absoluutselt mitte midagi! Ei mingit meelepahaväljendust. Uus teave tahetakse lihtsalt maha vaikida. See erineb suuresti Saksamaa parlamendis toimuvast. Saksamaa parlamendis on juba toimunud arutelu ning ma sain ka täna e-kirja Saksamaa sotsiaaldemokraatlikult erakonnalt, milles öeldakse väga selgelt, et Euroopa Parlament peab selles küsimuses aktiivsust üles näitama. Just seda ma soovingi paluda parlamendil teha. Usun, et on väga oluline, et me peataksime selle andmete massedastamise ja taasalustaksime läbirääkimisi.
<SPEAKER ID="220" NAME="Antonio Masip Hidalgo" AFFILIATION="S&amp;D">
(ES) Austatud juhataja! Suurte sotsiaalsete pingete ajal tervitame soojalt Hispaania valitsuse, ametiühingute ja töötajate vahelise, tööturu osaliste dialoogi käsitleva olulise lepingu sõlmimist.
<P>
Kõnealune leping on Euroopa jaoks eeskuju, sest kaua ei ole sellist saavutust olnud. Me peaksime samuti pöörama tähelepanu sellele, mida ütles Hispaania lepingu üks juhtfiguur Cándido Méndez, kes osales 8. veebruaril Brüsselis majandus- ja sotsiaalküsimuste nõukogu istungil.
<P>
Sellel istungil rõhutas Cándido Méndez vajadust laiendada dialoogi Euroopa tasandil ning vajadust anda ametiühingutele hääl ja algatusvõime meie ühises Euroopas.
<P>
Nii peakski asjad olema.
<SPEAKER ID="221" NAME="Joanna Katarzyna Skrzydlewska" AFFILIATION="PPE">
(PL) Austatud juhataja! Seoses meie hiljutise aruteluga rahvusvahelise lapsendamise teemal tahan juhtida tähelepanu hoolduspere institutsioonile. Hoolduspere on alternatiiv hooldekodudele, mis on mõeldud lastele, kes ootavad adopteerimist või oma bioloogilises peres valitsevate probleemide lahendamist. Hoolduspere on tõhus ja soovitatav laste eest hoolitsemise vorm ning see on hea võimalus sotsiaalselt halvasti kohanenud lastele, kelle väljavaated saada adopteeritud on kõige väiksemad.
<P>
Me peaksime innustama liikmesriike muutma õigusnorme selliselt, et parandada hooldusperedes ning samuti paljulapselistes hooldusperedes pakutavat tavapärast või erihoolitsust, ning tagama asjakohase rahalise toetuse olemasolu. Kõnealuse valdkonna jaoks vajalike õiguslike meetmete kohta tehtavate ettepanekute koostamisse võiks kaasata hooldusperesid ühendavad organisatsioonid. Hoolduspered vajavad lisaks vanematest, hooldajatest, eestkostjatest ja sotsiaaltöötajatest koosnevate rühmade loomist, mis teeksid tõhusat koostööd ja mille eesmärk oleks anda laste eest hoolitsemiseks vastastikust abi ja toetust. Vähemtähtis ei ole ka mõte edendada ühiskonnas üldiselt hooldusperede ideed, et neid oleks rohkem ja et neid austataks ja tunnistataks ning et leiaks tunnustust nende suur roll laste eest hoolitsemisel.
<SPEAKER ID="222" NAME="Csaba Sándor Tabajdi" AFFILIATION="S&amp;D">
(HU) Austatud juhataja! Rahvusvähemuste olukord sõltub eeskätt ühiskonna enamuse ja vähemuse poliitiliste esindajate konstruktiivsest koostööst. Viimase 20 aasta jooksul on ilmnenud, et väljaspool Ungarit asuvad ungari vähemuskogukonnad on olnud edukad seal, kus vähemuse poliitilise juhtkonna koostöövalmidust on toetanud enamusühiskonna poliitiliste liidrite konstruktiivne suhtumine ja vähemuse esindajate partnerina kohtlemine, olenemata sellest, kas nad kuuluvad valitsusse või ei. Sellisele koostööle alternatiivi ei ole. Mul on väga hea meel, et Slovakkia praegune valitsus on alustanud protsessi, mis võib tulevikus viia Ungari ja Slovakkia ajaloolise leppimiseni. Tuleb teha lõpp olukorrale, kus ühe riigi natsionalism sütitab natsionalismi teises riigis. Loodan, et Ungari-Slovakkia suhetes hakkavad natsionalismi asemel üksteisega võistlema vähemussõbraliku koostöö vormid. Loodan, et Ungari ja Slovakkia ajalooline leppimine toob häid tulemusi, sest kõnealuse kahe riigi jaoks ei ole muud valikut.
<SPEAKER ID="223" NAME="Georgios Toussas" AFFILIATION="GUE/NGL">
(EL) Austatud juhataja! Rohujuuretasandi meeleavaldused plutokraatia barbaarsete ja repressiivsete kordade vastu ELi Vahemere Liidu riikides on tõestuseks rahva vankumatust jõust ning paljastavad samal ajal imperialistide silmakirjalikkuse.
<P>
Euroopa Liit ja Ameerika Ühendriigid on nüüd haaranud relvad rohujuuretasandi vabaduse ja demokraatia toetuseks Egiptuses ja teistes riikides. Aastaid on Ameerika Ühendriigid, NATO ja EL toetanud ja teinud kõik endast sõltuva selleks, et tugevdada neid barbaarseid režiime ning tõhustada oma kaubanduslikke, majanduslikke, poliitilisi ja sõjalisi suhteid nendega, tekitades oma suure äri ja poliitiliste eeskõnelejate abil massilist vaesust, viletsust ja tagakiusamist ning tuues kaasa arvukalt majanduslikel põhjustel väljarändajaid ja pagulasi, keda hoitakse kokkusurutult Euroopa Liidu liikmesriikide koonduslaagrites.
<P>
Mubarak jätkab tänase päevani Vahemere Liidu kaaspresidendi ametis. Euroopa Liidu ja Ameerika Ühendriikide avaldused, mis on mõeldud piirkonnas mässavatele inimestele, teenivad ühte eesmärki: juhtida inimeste tähelepanu nende võitluselt kõrvale. Inimesi ei tohiks eksitada Ameerika Ühendriikide ja tema liitlaste sekkumisega. Kreeka kommunistlik partei kutsub inimesi üles väljendama oma tõelist solidaarsust seda võitlust pidavate inimestega.
<SPEAKER ID="224" NAME="Antonello Antinoro" AFFILIATION="PPE">
(IT) Lugupeetud juhataja, austatud parlamendiliikmed! Minu sõnavõtu eesmärk on anda hääl tuhandete Lõuna-Itaalia, eelkõige Campania ja Sitsiilia kaluriperede muredele. Need pered moodustavad poole väikesest kalalaevastikust. Need inimesed kannatavad ebaõiglase ja mittevajaliku kalapoegade püügi keelu tõttu; see keeld ei põhine mingitel teaduslikel alustel ja sellel ei ole mingitki poliitilist mõtet. Sel moel toimides hakatakse liitu üha enam nägema nii riigi kui ka Euroopa sisemajanduse koguprodukti ehk SKP jaoks olulise tegevusalaga tegelevate kalameeste vaenlasena.
<P>
Kaks või kolm päeva tagasi palusime mõnele parlamendiliikmele, kellest mõni on ka täna siin saalis, kohtumist volinik Damanakiga. Kuigi meile seda lubati, ei ole me pärast seda vastust saanud, hoolimata sellest, et volinik lubas võtta südameasjaks parema lahenduse leidmise kogu küsimusele, näidates sel ajal üles suurt poliitilist tundlikkust.
<P>
Kuid taas kord peame kahetsusega nentima, et Brüsseli bürokraatia on saavutanud võidu poliitika üle. Seepärast on tervitatav, et tänu Lissaboni lepingule paneb Euroopa Parlament oma sõna lõplikult maksma, et teatav stagneerunud ja sallimatu mõtteviis maha suruda.
<P>
Seepärast palume volinikul käsitleda seda küsimust siin saalis ja arutada seda parlamendis.
<SPEAKER ID="225" NAME="Antolín Sánchez Presedo" AFFILIATION="S&amp;D">
(ES) Austatud juhataja! Kuigi ELi ja Maroko kalanduse partnerluslepingut on neli aastat pikendatud, siis 28. veebruaril kaotab kehtivuse protokoll, millega nähakse ette püügivõimalused ja rahaline panus.
<P>
On oht, et peamiselt väikesemahulise kalapüügiga tegeleva ELi laevastiku tegevus katkestatakse, millel on suur mõju Euroopa piirkondadele ja linnadele, mida kriis teravalt mõjutab. Samuti on oht, et katkeb kestliku kalapüügi areng kõnealuse protokolli kontekstis ning piirkonna populatsiooni tehtavate investeeringute voog.
<P>
Reedel palus komisjon nõukogul kiita heaks läbirääkimiste alustamine protokolli pikendamiseks ning esmaspäeval toimub põllumajanduse ja kalanduse nõukogu istung.
<P>
Me peame kiiresti tegutsema. Seepärast palun nõukogul anda sellel istungil komisjonile volitused ning ma palun komisjonil alustada järgmisel nädalal konsultatsioone, et tagada uue, kõiki tagatisi sisaldava protokolli sõlmimine, ning jõuda kokkuleppele tegevuse ajutises pikendamises, et tagada selle jätkumine üheks või kaheks aastaks kuni saavutatakse lõplik ja kõiki pooli rahuldav kokkulepe.
<SPEAKER ID="226" NAME="Jarosław Kalinowski" AFFILIATION="PPE">
(PL) Austatud juhataja! Maailmas on ligikaudu miljard inimest, kes on krooniliselt alatoidetud või nälgivad. 2008. aastal tõusid toiduhinnad järsult, mis põhjustas toiduga seotud mässe umbes 30s maailma riigis. Täna lähenevad toiduhinnad 2008. aasta tasemele. Üldine majanduskriis on sellele samuti kaasa aidanud, mis tähendab, et on veelgi rohkem vaja teha suuri jõupingutusi, leidmaks õiglaseid viise toidu laialijagamiseks maailmas. Kahjuks unustatakse Euroopa Liidus, et ühine põllumajanduspoliitika on põhimõtteliselt poliitika, mille eesmärk on tagada kõigi Euroopa tarbijate varustamine kvaliteetse ja sobiva hinnaga toiduga. Me ei tohi lubada turgude reguleerimist ja toiduvarude, sealhulgas teraviljavarude piisavas mahus säilitamist käsitlevate õigusaktide jätkuvat kaotamist. Samuti on oluline kõrvaldada spekulatsioonid sellel turul - on taunitav ja ebaeetiline, et suuremat kasumit jahtivad kapitaliühingud moonutavad vabaturu reegleid ja sunnivad miljoneid inimesi kogu maailmas nälga kannatama.
<SPEAKER ID="227" NAME="Ivailo Kalfin" AFFILIATION="S&amp;D">
(BG) Austatud juhataja! Representatiivse uuringu tulemused näitavad, et õpilasvahetusprogrammidest, nagu Erasmus, võtab osa kõigest 4% Bulgaaria üliõpilastest. Selle väikese arvu taga on peamiselt rahalised piirangud.
<P>
Ainus viis, kuidas saavutada 2020. aastaks üliõpilaste 20% liikuvuse siht, on vaadata üle rahastamismehhanismid. Selleks võib kavandada kahte liiki meetmeid. Esimene on üliõpilaste liikuvuseks antavad laenud. Londoni Majanduskooli uuringus tehakse ettepanek luua Euroopa instrument üliõpilasvahetuse rahastamiseks laenude abil, mis tooks kaasa üliõpilaste suurema huvi programmi vastu.
<P>
Teine liik meetmeid on seotud üliõpilasvahetuseks antavate toetuste suurendamisega. Toetused vähendavad sotsiaalset ebavõrdsust ning need on kõige tõhusam investeering haridusstandardite tõstmisse ja Euroopa majanduse konkurentsivõime suurendamisse. Nii Euroopa eelarvest kui ka riiklikest eelarvetest on vaja eraldada rohkem ressursse, et üliõpilastel oleks taskukohane osaleda Euroopa liikuvusprogrammides.
<SPEAKER ID="228" NAME="George Sabin Cutaş" AFFILIATION="S&amp;D">
(RO) Lugupeetud juhataja! Ma kiidan heaks kodanikuliikumised Tuneesias ja Egiptuses, mis on edukalt kukutanud kaks mitme kümnendi jooksul juurdunud diktaatorlikku riigikorda. Araabia riikide stabiilsusest sõltub ülemaailmse korra tasakaal, kuid lisaks muretsemisele Araabiamaade tuleviku üle, peame käsitlema tõsisemaid mureküsimusi seoses kodanike heaoluga nii Euroopa Liidus kui ka sellest väljaspool.
<P>
Majanduskriisi algusest peale on prioriteediks olnud finants- ja pangandussüsteemi päästmine ja riigieelarve tasakaalustamine. Kuid nüüd oleme olukorras, kus majanduslanguse koorem põhjustab prognoosimatut ja suure geopoliitilise tähtsusega mõju. Tuneesias ja Egiptuses suurendasid toiduainete hinnatõus ja töötus diktaatorlike režiimide põhjustatud meeleheidet. Soodsate väljavaadete puudumine ja üha rõhuvam majanduskeskkond avaldavad samuti mõju kodanike meeleolule mõnes liikmesriigis, eelkõige Euroopa Liidu ida- ja lõunapoolsetes piirkondades. Usun, et on aeg pöörata rohkem tähelepanu inimeste elujärjele. Vastasel korral on oht, et me näeme elanikkonna ootamatuid rahulolematuse väljendusi, sest neil palutakse pidevalt ohvreid tuua.
<SPEAKER ID="229" NAME="Mario Pirillo" AFFILIATION="S&amp;D">
(IT) Austatud juhataja, lugupeetud kolleegid! Ma tahan kirjeldada rasket olukorda, millesse on sattunud Itaalia kalurid, sest neil ei lubata heeringamaime püüda. See keeld põhjustab otsest kahju tuhandetele peredele, kes selle tegevusega elatist teenivad.
<P>
Ainus selle kalaliigi püügiperiood, mis kestab jaanuari algusest kuni 31. märtsini, läheb raisku volinik Damanaki ja tema ametnike tegevusetuse tõttu.
<P>
Parlamendi viieliikmelise delegatsiooni koosseisus, kuhu kuulus ka täna siin saalis viibiv kolleeg Antonello Antinoro, pöördusin ma 1. veebruaril isiklikult voliniku poole palvega, et ta astuks kiireloomulisi samme, ning ta lubas anda meile vastuse mõne päeva jooksul. Kuid tänaseni ei ole me mingit vastust saanud. See näitab voliniku suutmatust reageerida olukorrale, mis vajaks kohest tegutsemist.
<SPEAKER ID="230" NAME="Zigmantas Balčytis" AFFILIATION="S&amp;D">
(LT) Austatud juhataja! Ma tahan väljendada muret seoses sellega, et Euroopa Ülemkogu saavutas kokkuleppe majanduse juhtimise uue mudeli kohta. Esiteks on see mudel mõeldud ainult euroala liikmesriikide jaoks. Teistel liikmesriikidel on üksnes õigus abistada kõnealuse mudeli kooskõlastamisel. See sunnib küsima, miks väärivad ainult euroala liikmesriigid majanduse päästmise erimeedet, samas kui ka euroalasse mittekuuluvad liikmesriigid peavad tulema toime väga suurte majandus- ja finantsraskustega ning ka nemad võivad tulevikus abi vajada.
<P>
Leian, et antud juhul luuakse Euroopa Liidus väga kahetsusväärne pretsedent, mis võib lõppeda nii-öelda kahe erineval kiirusel liikuva Euroopa loomisega. See võib Euroopas veelgi suurendada erinevusi majanduskasvu ja arengu kiiruses ning nõrgendada ühtse Euroopa Liidu ideed ja põhjustada pettumusi meie kodanikele.
<SPEAKER ID="231" NAME="Brian Crowley" AFFILIATION="ALDE">
Lugupeetud juhataja! Ma tõepoolest ei taotlenud kõneaega, kuid ma tänan teid selle eest, et te andsite mulle võimaluse avaldada kaastunnet nende inimeste peredele, kes kaotasid elu traagilises lennuõnnetuses, mis leidis aset eelmisel neljapäeval, 10. veebruaril, minu kodulinnas Corkis Iirimaal.
<P>
Corki lennujaama tuletõrjeteenistuse kiire reageerimiseta lennukis puhkenud tulekahju kustutamisel oleks elu jätnud veel kuus inimest. Kaks inimest suutsid õnnetuspaigalt ise minema kõndida, kuigi lennuk käis maandumisrajal kaks korda üle katuse.
<P>
Meie jaoks siin parlamendis, kes me ka ise regulaarselt lendame, on oluline teadvustada asjaolu, et kõigis liidu lennujaamades toimivad tuletõrjeteenistused peavad olema pidevalt kõige suuremas valmisolekus, et sellist liiki õnnetustele reageerida.
<SPEAKER ID="232" NAME="Juhataja">
Sellega on päevakorrapunkti käsitlus lõppenud.
