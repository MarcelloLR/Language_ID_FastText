<CHAPTER ID="018">
Ühinenud Rahvaste Organisatsiooni puuetega inimeste õiguste konventsioon - Ühinenud Rahvaste Organisatsiooni puuetega inimeste õiguste konventsioon - ÜRO puuetega inimeste õiguste konventsiooni fakultatiivprotokolli sõlmimine (arutelu) 
<SPEAKER ID="428" NAME="Juhataja">
Järgmiseks päevakorrapunktiks on ühine arutelu järgmistel teemadel:
<P>
nõukogu avaldus Ühinenud Rahvaste Organisatsiooni puuetega inimeste õiguste konventsiooni kohta;
<P>
proua Jeleva raport Tööhõive- ja sotsiaalkomisjoni nimel ettepaneku kohta võtta vastu nõukogu otsus Ühinenud Rahvaste Organisatsiooni puuetega inimeste õiguste konventsiooni sõlmimise kohta Euroopa Ühenduse nimel - C6-0116/2009 -;
<P>
proua Jeleva raport Tööhõive- ja sotsiaalkomisjoni nimel ettepaneku kohta võtta vastu nõukogu otsus Ühinenud Rahvaste Organisatsiooni puuetega inimeste õiguste konventsiooni fakultatiivprotokolli sõlmimise kohta Euroopa Ühenduse nimel - C6-0117/2009 -.
<SPEAKER ID="429" NAME="Petr Nečas">
nõukogu eesistuja. - (CS) Härra juhataja, daamid ja härrad, alustuseks soovin tänada raportööri proua Jelevat kahe suurepärase raporti eest. Minu kommentaarid raportite ja nende järelduste kohta on suhteliselt lühikesed.
<P>
Esimesel mitteametlikul ministrite kohtumisel 2007. aasta 11. juunis seoses puuetega seotud küsimustega võttis nõukogu selge seisukoha, toetades Ühinenud Rahvaste Organisatsiooni puuetega inimeste õiguste konventsiooni. Sellel koosolekul kiitis nõukogu heaks Ühinenud Rahvaste Organisatsiooni konventsiooni kui põhilise sammu kõikide puuetega inimeste toetamise, kaitsmise ning nende inimõiguste ja põhivabaduste piisavaks kohaldamiseks. Samal ajal lubasid ministrid arendada edasi asjakohaseid poliitikaid konventsiooni täieliku kohaldamise tagamise eesmärgiga. Nad palusid komisjonil tagada seda, et uued Euroopa tegevuskava prioriteedid puuetega inimeste küsimustes panustaksid Ühinenud Rahvaste Organisatsiooni konventsiooni kohaldamisse.
<P>
2007. aasta detsembris vastu võetud resolutsioonis, mis puudutas Euroopa võrdsete võimaluste aastaga 2007 seotud tegevusi, nõudis nõukogu, et komisjon ja liikmesriigid jätkaksid Ühinenud Rahvaste Organisatsiooni konventsiooni allkirjastamise, sõlmimise ja kinnitamise protsessi vastavalt nende volitustele. 10. märtsil 2008 võttis nõukogu vastu resolutsiooni puuetega inimeste kohta Euroopa Liidus. Selles resolutsioonis käskis nõukogu liikmesriikidel ja komisjonil tagada vastavalt nende volitustele selle, et puuetega inimesed saaksid kasutada kõiki oma inimõigusi. Sinna juurde kuulub Ühinenud Rahvaste Organisatsiooni konventsiooni kinnitamine, sõlmimine ja kohaldamine, kaasa arvatud tavalised Euroopa lahendused kontrollitud ja koordineeritud lähenemisega selle konventsiooni kohaldamisele. Järgnevalt sai nõukogu komisjonilt nõukogu otsuse ettepaneku Ühinenud Rahvaste Organisatsiooni puuetega inimeste õiguste konventsiooni sõlmimise kohta Euroopa Ühenduse nimel. Selle ettepaneku läbivaatamine algas möödunud aasta lõpus ning nõukogu tegeleb sellega ikka veel.
<P>
Daamid ja härrad, nagu teie raportis on rõhutatud, tekivad seoses raportiga mõned tähtsad küsimused seoses pädevusega ning need küsimused vajavad edasist arutamist nõukogus. Kuid eesistujariik on andnud lubaduse läbirääkimised nii kähku kui võimalik lõpule viia, et ühendus konventsiooni peagi sõlmida saaks. Tänan parlamenti selles teemas üles näidatud huvi eest. Eesistujariik hoiab teid nõukogus toimuvate läbirääkimiste edenemisega kursis.
<SPEAKER ID="430" NAME="Olli Rehn">
komisjoni liige. - Härra juhataja, puuetega inimeste õiguste konventsioon on esimene inimõiguste konventsioon, mille Euroopa Ühendus on koos oma liikmesriikidega allkirjastanud. See oli vajalik samm konventsiooni täielikuks kohaldamiseks Euroopa Liidus, kaasa arvatud poliitikaalades, mis jäävad Euroopa Ühenduse vastutusalasse.
<P>
Kuna nii konventsioon kui ka selle fakultatiivprotokoll jõustusid aasta eest, 3. mail 2008, on nüüd esmatähtis kiire sõlmimine liikmesriikide ja ühenduse poolt. Seitse liikmesriiki on seda juba teinud.
<P>
Tänan parlamenti ja eriti raportööri proua Jelevat nende toetuse eest Ühinenud Rahvaste Organisatsiooni puuetega inimeste õiguste konventsiooni ja selle fakultatiivprotokolli sõlmimisel Euroopa Ühenduse nimel. Mul on hea meel näha, et parlament toetab mõlemat ettepanekut.
<P>
Kuna see konventsioon langeb ühenduse ja liikmesriikide jagatud pädevuse alla ning on siduv ka Euroopa Liidu institutsioonidele, on mul hea meel näha, et need on valmis koostööks selle konventsiooni kohaldamisel.
<P>
Konventsiooni üldeesmärgid on väga olulised: avaldada positiivset mõju meie puuetega kaaskodanike elule, täiustada järjepidevust teatud ühenduse pädevuse sätete õiguslikus tõlgendamises ning tagada puuetega inimeste õiguste ühtne minimaalne kaitse terve Euroopa Liidu ulatuses seoses konventsioonist tulenevate kohustustega.
<P>
Peame üheskoos puuetega inimeste õigusi kaitsma ning Ühinenud Rahvaste Organisatsiooni konventsiooni tulemuslik kohaldamine just seda eesmärki täidabki. Ma jään lootma meie koostööle selle ühise eesmärgi saavutamisel.
<SPEAKER ID="431" NAME="Rumiana Jeleva">
raportöör. - (BG) Härra juhataja, härra volinik, daamid ja härrad, arutades täna Euroopa Parlamendi raportite üle, mis käsitlevad Ühinenud Rahvaste Organisatsiooni puuetega inimeste õiguste konventsiooni ja selle fakultatiivprotokolli ning Tööhõive- ja sotsiaalkomisjoni avaldusi nende kahe dokumendi kohta, soovin teile meelde tuletada, et puuetega inimesed moodustavad üle 10% Euroopa Liidu ja maailma rahvastikust. Maailma Terviseorganisatsiooni andmete kohaselt kasvab see osakaal ikka veel maailma rahvaarvu suurenemise, meditsiinis tehtud edusammude ja ülemaailmse vananemise tõttu.
<P>
Täna teemaks olev Ühinenud Rahvaste Organisatsiooni konventsioon on esimene inimõigustealane konventsioon, mis on avatud Euroopa Ühenduse vastuvõtmiseks ja kinnitamiseks. See on ka esimene ja ainulaadne samm Euroopa Parlamendi tegevuses. Konventsiooni eesmärk on edendada, kaitsta ja tagada kõikidele puuetega inimestele inimõiguste ja põhivabaduste täisväärtuslik ja võrdne osakssaamine samas nende väärikust austades.
<P>
Mul on väga hea meel, et meie arutlused Tööhõive- ja sotsiaalkomisjonis toimusid hea tahte ja koostöö vaimus. Minu arvates on väga oluline, et mina ja mu kolleegid parlamendikomisjonis otsustasime öelda konventsiooni ja fakultatiivprotokolli raportite poolt veidi enam kui lihtsalt "jah” ning koostasime resolutsiooni ettepaneku.
<P>
Austatud kolleegid, Euroopa Parlament on alati järjekindlalt toetanud ühendust puuetega inimeste võrdsete võimaluste ja diskrimineerimisevastaste õigusaktide koostamisel, kohaldamisel ja jõustamisel. Kui tõstatatakse puuetega inimeste küsimus, kaovad meie poliitilised erimeelsused ülima eesmärgi nimel tagada neile parem elukvaliteet ja töövõimalused. Loomulikult on erinevaid seisukohti selle kohta, kuidas see eesmärk saavutada, kuid oma peaaegu üksmeelse otsusega - ainult üks hääl ei olnud "jah” - tõestas Tööhõive- ja sotsiaalkomisjon, et mõistlike, pikaajaliste ja jätkusuutlike lahenduste saavutamiseks tuleb erimeelsused kõrvale jätta.
<P>
Austatud kolleegid, usun, et meie ja Euroopa Parlamendi otsused on väga olulised Euroopa Liidu puuetega inimeste jaoks. Siinkohal soovin juhtida teie tähelepanu asjaolule, et Ühinenud Rahvaste Organisatsiooni konventsiooni ja selle fakultatiivprotokolli kohaldamisest tulenevad pädevused jaotuvad ühenduse ja selle liikmesriikide vahel. Fakultatiivprotokolli kohaldamine on oluline seetõttu, et see annab üksikisikutele või inimrühmadele võimaluse teavitada Ühendatud Rahvaste Organisatsiooni puuetega inimeste õiguste komiteed neile konventsiooniga antud õiguste rikkumisest. Oluline on rõhutada, et seda võimalust saab kasutada alles pärast seda, kui riiklikud õiguslikud kaitsevahendid on ammendatud.
<P>
Nagu kirjeldatud fakultatiivprotokolli raportis, peavad Euroopa Komisjon ja liikmesriigid teavitama meid iga kolme aasta järel selle kohaldamisest vastavalt nende asjakohastele pädevustele. Arvan, et ainsa Euroopa institutsioonina, mille liikmeid valivad otse Euroopa Liidu kodanikud, on Euroopa Parlamendil õige ning peamine vastutus kõikide kodanike õiguste austamiseks.
<P>
Soovin rõhutada, et kui 2008. aasta lõpus dokumendiga tööd alustati, olid ainult neli liikmesriiki - Austria, Hispaania, Sloveenia ja Ungari - konventsiooni ja fakultatiivprotokolli kinnitanud ning nüüdseks on seda teinud veel kolm - Rootsi, Saksamaa ja Itaalia.
<P>
Usun, et tänase aruteluga ning homse poolt hääletamisega lööme kaks kärbest ühe hoobiga: kiidame heaks komisjoni ettepaneku võtta vastu nõukogu otsus ning anname liimesriikidele positiivse ja julgustava sõnumi kinnitamis- ja/või liitumisprotsessi jätkamiseks.
<P>
Lõpetuseks soovin veelkord tänada kõiki oma kolleege, kes aitasid raporteid ja resolutsiooniettepanekuid koostada. Tänan ka oma kolleege Euroopa Komisjonist suurepärase koostöö eest ning puuetega inimeste organisatsioonide esindajaid nende soovituste eest.
<SPEAKER ID="432" NAME="Hiltrud Breyer">
Naiste õiguste ja soolise võrdõiguslikkuse komisjoni arvamuse koostaja. - (DE) Härra juhataja, daamid ja härrad, puuetega naised ja tütarlapsed kogevad mitmekordset diskrimineerimist ning puuetel on väga selged soo-omased mõõtmed. Puuetega naised ja tütarlapsed tuleb muuta nähtavamaks ning peame neile Euroopa Liidu tasemel rohkem tähelepanu pöörama.
<P>
Euroopa Parlamendi 2007. aastal vastu võetud resolutsioonis puuetega naiste olukorra kohta oli minu jaoks mitmeid olulisi punkte. Naiste ja tütarlaste erilise olukorraga tuleb arvestada ka Ühinenud Rahvaste Organisatsiooni konventsiooni kohaldamisel. Kahjuks on siiamaani ainult neli Euroopa Liidu liikmesriiki konventsiooni ja fakultatiivprotokolli kinnitanud. Vajame puuetega inimeste soolist võrdõiguslikkust Euroopa Liidu poliitikates, eriti mis puudutab juurdepääsu tööle ja integratsiooni töökohal. Tagada tuleb haridus, mittediskrimineerimine ja õigus otsida tööd.
<P>
Peamiseks probleemiks on vägivald ja selle vastu peame kindlalt välja astuma. Puuetega naisi ja tütarlapsi ohustab vägivald, kaasa arvatud seksuaalne vägivald kodus ja väljaspool kodu. Tihti piiratakse nende seksuaalseid õigusi ja õigusi sünnitada või sunnitakse neile peale aborte ja steriliseerimist. Seetõttu peavad liimesriigid võtma vastu õigusaktid nende kaitsmiseks vägivalla eest ning ohvritele paremat toetust pakkuma.
<P>
(Juhataja katkestas sõnavõtu)
<SPEAKER ID="433" NAME="Rovana Plumb">
fraktsiooni PSE nimel. - (RO) Härra juhataja, härra volinik, härra eesistuja, esmalt soovin tänada oma kolleegi proua Jelevat tulusa koostöö eest selle raporti koostamisel ja teisi parlamendi liikmeid ning puuetega inimeste organisatsioone.
<P>
Soovin rõhutada, et ebasoodsas olukorras inimesi on vaja kaitsta, seda veel eriti ajal, mil kõikjal on tunda majanduskriisi mõjusid.
<P>
Tahan rõhutada ka seda, et Euroopa Liit edendab puuetega inimeste aktiivset kaasamist ning nende täisväärtuslikku osalemist ühiskonnas. See on Ühinenud Rahvaste Organisatsiooni puuetega inimeste õiguste konventsiooni tuumaks. Seetõttu palume Euroopa Liidu liikmesriikidel need rahvusvahelised dokumendid kiiremas korras kinnitada ning samuti kaasata aktiivselt puuetega inimesi ja neid esindavaid organisatsioone nende dokumentide järelevalve- ja kohaldamisprotsessis. Me palume liikmesriikidel ja ühenduse täitevvõimul tagada vaba juurdepääs ja jaotus...
<P>
(Juhataja katkestas sõnavõtu)
<SPEAKER ID="434" NAME="Elizabeth Lynne">
fraktsiooni ALDE nimel. - Härra juhataja, esmalt soovin tänada proua raportööri kogu tema koostöö eest selle raporti koostamise teel Tööhõive- ja sotsiaalkomisjoni kaudu. Nagu teate, olin ma Euroopa Parlamendi raportöör Ühinenud Rahvaste Organisatsiooni konventsiooni koostamisel 2003. aastal.
<P>
Sellest peale on valminud minu arvates ajalooline seaduslikult siduv konventsioon. Juba see iseenesest on suur verstapost, kuid ma ütlen taas seda, mida ma juba siis ütlesin. Kui Euroopa Liit soovib selles arutelus tõsiseltvõetav olla, peab see eeskujuks olema. Rahvusvahelised inimõiguste lepingud on kasutud, kui riigid neid ei allkirjasta, kinnita ega kohalda. Jah, kõik liikmesriigid on alla kirjutanud, kuid kõik ei ole protokollile alla kirjutanud. Suurem osa neist ei ole konventsiooni kinnitanud ning kindlasti mitte kohaldanud, mis on midagi, mida me arvukates parlamendi raportites nõudsime.
<P>
Näiteks Ühendkuningriigi valitsus - minu enda valitsus - magas jälle maha oma enda tähtaja konventsiooni kinnitamiseks, mis on minu arvates lausa häbiväärne. Komisjon ja parlament peavad avaldama liikmesriikidele survet konventsiooni kinnitamiseks ja kohaldamiseks. See konventsioon võib anda rohkem õigusi miljonitele Euroopa Liidu puuetega inimestele. On aeg teha kõik mis meie võimuses, et see tõelisuseks saaks.
<SPEAKER ID="435" NAME="Elisabeth Schroedter">
fraktsiooni Verts/ALE nimel. - (DE) Härra juhataja, härra volinik, härra eesistuja, daamid ja härrad, see konventsioon tagab puuetega inimestele rahvusvaheliselt õiguse oma inimväärikuse kaitsmiseks ja tunnistamiseks ning ühiskonna täisõiguslikuks liikmelisuseks. Nüüd on veel olulisem, et nõukogu esitaks kinnitamise akti Ühendatud Rahvaste Organisatsioonile vähemalt enne selle aasta rahvusvahelist puuetega inimeste päeva.
<P>
Samas kutsume liikmesriike üles fakultatiivprotokolli kinnitama, et Ühendatud Rahvaste Organisatsiooni konventsiooni juurde saaks luua rahvusvahelise kaebuste komisjoni. Oskan ainult öelda, kui oluline on see minu riigi jaoks. Praeguseni ei ole puuetega inimestel juurdepääsuks haridusele võrdseid võimalusi. Ainult 15% puuetega lastest on integreeritud koolisüsteemi. Puuetega inimeste juurdepääsunõuetest hiilitakse minu riigis mööda tõlgendamistrikkidega. Seepärast peame protestima, et selline asi ikka veel juhtub ning kindlustama tulevikus puuetega inimestele täisväärtusliku sotsiaalse osalemise kõikides Euroopa Liidu liikmesriikides.
<SPEAKER ID="436" NAME="Richard Howitt" AFFILIATION="PSE">
Härra juhataja, olen väga uhke selle üle, et sain osaleda konventsiooni kampaania käikulaskmisel 2001. aastal Sadler's Wellsis. Olen väga uhke, et parlamendiliikmed on mänginud juhtivat rolli konventsiooni loomise toetamisel. Olen väga uhke, et viibisin inimõiguste allkomisjoniga Genfis kohtumisel inimõiguste komisjoni ja nõukoguga konventsiooni kokkuleppimise huvigrupis. Olen väga uhke, et Euroopa komisjon ja Euroopa Ühendused on esmakordselt liitunud inimõiguste instrumentiga. Olen väga uhke, et see on Ühinenud Rahvaste Organisatsiooni ajaloos kõige kiiremini kokku lepitud konventsioon, kuid üle kõige olen ma väga uhke selle üle, et puuetega inimesed ja nende organisatsioonid on selle arutamisel ja kokkuleppimisel nii suurt rolli mänginud.
<P>
Meie toetus kinnitamisele sel nädalal peaks tooma välja kolm punkti. Esiteks - saades kaheksandaks kinnitajaks, ütleb Euroopa Liit liikmesriikidele, et ka nemad peaksid konventsiooni ning selle fakultatiivprotokolli kinnitama ja kohaldama.
<P>
Teiseks - härra volinik, meie koos Euroopa Komisjoniga kõigi selle pädevuste ulatuses peaksime kontrollima, kas olemasolevad poliitikad ja korrad vastavad konventsioonile ning siis vastavalt tegutsema.
<P>
(Juhataja katkestas sõnavõtu)
<SPEAKER ID="437" NAME="Ilda Figueiredo" AFFILIATION="GUE/NGL">
(PT) Ka minul on hea meel selle üle, et oleme siin, et arutada ja võtta vastu Ühinenud Rahvaste Organisatsiooni puuetega inimeste õiguste konventsioon ning nõuda samal ajal ka seda, et liikmesriigid selle fakultatiivprotokolliga arvestaksid.
<P>
See on oluline samm edasi puuetega inimeste õiguste kaitsmises ja edendamises ning nende väärikuse austamises. Siiski ei piisa sellest, et riigid konventsioonile alla kirjutavad või on isegi valmis fakultatiivprotokolliga arvestama. Need riigid peavad nüüd ka konventsiooni kinnitama ning olema valmis selle ning fakultatiivprotokolli võimalikult kiireks kasutuselevõtmiseks.
<SPEAKER ID="438" NAME="Petr Nečas">
nõukogu eesistuja. - (CS) Härra juhataja, daamid ja härrad, arvan, et oleme ühel meelel, et vaatamata sellele, et viimaste aastate ja aastakümnete vältel on Euroopa Liit teinud suuri edusamme võitluses puuetega inimeste diskrimineerimise vastu, ei ole olukord ikka veel rahuldav. Täna ja iga päev, sel kuul, sel nädalal, praegusel hetkel kannatavad diskrimineerimise all tuhanded, isegi sajad tuhanded puuetega Euroopa Liidu kodanikud. Neid diskrimineeritakse tööturul, teenindavas sektoris ja transpordis. Neid diskrimineeritakse halvema juurdepääsuga avalikele teenustele ning tihti isegi juurdepääsuga mõnedele põhilistele avalikele teenustele nagu kõik haridustasemed. Olen kindel, et oleme üksmeelel selles suhtes, et peamine probleem selles valdkonnas on meie puuetega kaaskodanike sotsiaalne kõrvalejätmine. Sellega tegelemiseks on vaja sarja õigusakte diskrimineerimise ärahoidmiseks, kuid samas vajame ka toimivat sotsiaalteenuste süsteemi, mis oleks oluliseks vahendiks mitte ainult sotsiaalse kõrvalejätmise piiramises, vaid ka sotsiaalse kaasamise loomises. Suurim probleem puuetega inimeste seas on loomulikult nende kõrgem töötustase.
<P>
Teame, et praegu Euroopa Liitu vaevavates majandustingimustes on just meie puuetega kaaskodanikud need, kes tänu halvenevale olukorrale tööturul kõige enam kannatavad. Neil on praegu palju raskem tööd leida kui heaolu ajal. Tihti kannatavad nad harilikust nõrgemate oskuste ja piiratud haridusvõimaluste tõttu ning loomulikult on sellel negatiivsed tagajärjed nende võimalustele tööturul läbi löömiseks. Nagu proua Elisabeth Schroedter väga õigesti mainis, on neil tihti palju halvemad võimalused hariduse omandamiseks, piiratum juurdepääs tavakoolidele ja haritusasutustele. Võin kinnitada, et oleme täielikult teadlikud sellest mitmekordsest diskrimineerimisest, millest proua Hiltrud Breyer rääkis. Siinkohal tahan ma lisada, et arutlemisel olevas konventsioonis on olemas ka kindel naisi puudutav artikkel. Seega ei ole me mitmekordset diskrimineerimist unustanud. Hetkel peame muidugi kiitma neid seitset liikmesriiki, kus on konventsioon juba kinnitatud. Nad on eeskujuks nendele liikmesriikidele, mis seda veel tegema peavad. Proua Lynne'i üleskutse kinnitamisprotsessi kiirendamiseks on tähtis, kuid teisest küljest peame arvestama sellega, et kinnitamisel on omad eeskirjad, millest tuleb kinni pidada, ning et need eeskirjad on erinevates liikmesriikides tihti väga erinevad. Ka sellega tuleb arvestada.
<P>
Ma olen nõus ka näiteks proua Rovana Plumbi avaldusega, kes tõi esile vabatahtliku sektori partnerite suure rolli meie puuetega kaaskodanikele suunatud poliitikate väljatöötamises ja kohaldamises, mis on nähtud ette nende diskrimineerimise ja sotsiaalse kõrvalejätmise vähendamiseks ning nende sotsiaalseks integreerimiseks. Ütlen kõigest seda, et nõukogu on sellele küsimusele palju tähelepanu pööranud ning eesistujariik paneb suurt rõhku vabatahtliku sektori partnerite osalemisele. Järgides oma motot "Tõketeta Euroopa”, oleme kutsunud ka puuetega inimeste esindajaid selle küsimusega seotud üritustele. Eesistujariik sponsoreeris mitmeid puuetega inimeste organisatsioonide poolt korraldatud üritusi.
<P>
Soovin mainida ka Euroopa puuetega inimeste foorumi nõukogu koosolekut, mis leidis aset Prahas 28. veebruarist 1. maini 2009. Sel nädalal toimus ka rahvusvaheline konverents "Tõketeta Euroopa”, mille korraldas Tšehhi puuetega inimeste nõukogu. Konverents toimus eesistujariigi otsesel heakskiidul ning oli üks eesistujariigi korraldatud üritustest. Osavõtjana võin kinnitada, et Ühinenud Rahvaste Organisatsiooni puuetega inimeste õiguste konventsioon oli üks peamistest konverentsi päevakorrapunktidest. Eesistujariik kavatseb töötada välja olulisi tegevusi sellel alal, kaasa arvatud korrapäraseid kontakte vabatahtliku sektori esindajatega üleeuroopalisel tasemel.
<P>
Lõpetuseks soovin tuua esile Euroopa tegevuskava puuetega inimeste heaks kattumise Ühinenud Rahvaste Organisatsiooni puuetega inimeste õiguste konventsiooniga ning tegevuskava kohaldamisega saavutatud tulemused, mis rõhutavad eriliti väärikust, põhiõigusi, kaitsmist diskrimineerimise eest, õiglust ja sotsiaalset ühtekuuluvust. Nüüdseks on üldiselt tunnustatud, et puuetega inimeste probleemide lahendamiseks on vaja neid probleeme esmalt märgata. Sellel põhjusel on tegevuskava puuetega inimeste heaks julgustanud ja toetanud juurdepääsu sotsiaalteenustele ning suurendanud juurdepääsu kaupadele ja teenustele. Usun kindlalt, et Euroopa Liit jätkab nende positiivsete sammudega puuetega inimeste täielikuks sotsiaalseks kaasamiseks ja integratsiooniks.
<SPEAKER ID="439" NAME="Olli Rehn">
komisjoni liige. - Härra juhataja, tänan veelkord kõiki sellest arutelust osavõtjaid, eriti raportööri proua Jelevat tähtsa resolutsiooni eest, mis homme parlamendi istungil vastu võetakse. Tänan ka nõukogu kinnituse eest, et Tšehhi eesistumise ajal tehakse kõik võimalik kinnitamise ja kogu protsessi kiireks lõpetamiseks.
<P>
Tänan ka parlamenti selle eest, et see teotas komisjoni horisontaalse diskrimineerimise vastase direktiivi ettepanekut. Direktiiv - kui nõukogu selle üksmeelselt vastu võtab - tugevdab veelgi puuetega inimeste õigusi Euroopa tasemel, mis loodetavasti on meie ühine eesmärk nii nõukogus kui ka parlamendis. Kindlasti on see nii komisjonis.
<SPEAKER ID="440" NAME="Rumiana Jeleva">
raportöör. - (BG) Daamid ja härrad, tänan teid kõiki osavõtmise ja oma seisukohtade esitamise eest. Arvan, et tänase arutelu saab paigutada laiemasse konteksti, seostades selle täpsemalt asjaoluga, et Ühendatud Rahvaste Organisatsiooni Majandus- ja Sotsiaalnõukogu võttis möödunud aastal vastu otsuse, mille kohaselt saab 2009.-2010. aasta läbivaatamise ja poliitika koostamise peamiseks teemaks olema sotsiaalne integratsioon.
<P>
Selles sotsiaalse integratsiooni poliitika koostamises on eriline koht ülemaailmsel tegevuskaval puuetega inimeste osas. Usun ka, et tänane arutelu kannustab neid liikmeriike, kus ei ole konventsiooni ja/või fakultatiivprotokolli veel kinnitatud, seda lähitulevikus tegema. Olen kindel, ning selles osas olen ma ühel meelel nõukoguga, et raportite üle hääletamine aitab meil teha positiivse sammu õiges suunas.
<P>
Euroopa Parlament peab kandma vastutust puuetega inimeste tingimuste parandamise eest. Nagu juba arutelu ajal rõhutati, peame töötama väsimatult ning kasutama iga võimalikku vahendit tagamaks, et meie poolt koostatud õigusaktid kohaldatakse korralikult ning et me ei looks head õiguslikku alust, mille täitmine on aga puudulik.
<P>
Tänan veelkord oma kolleege erinevatest fraktsioonidest nende toetuse eest ning oma kolleege Euroopa Komisjonist ja valitsuseväliseid organisatsioone, kellega me terve protsessi vältel koos töötasime.
<SPEAKER ID="969" NAME="Juhataja">
Olen saanud ühe resolutsiooni ettepaneku, mis esitati vastavalt kodukorra artiklile 103 lõikele 2.
<P>
Arutelu on lõppenud.
<P>
Hääletamine toimub reedel, 24. aprillil 2009.
<P>
Kirjalikud avaldused (kodukorra artikkel 142)
<SPEAKER ID="442" NAME="Filip Kaczmarek  " LANGUAGE="PL">
Puuetega inimeste õigusi rikutakse pidevalt. Minu kodulinnas Poznańis toimus hiljuti üks vahejuhtum, mis on heaks näiteks selle kohta. Poola parlamendi liige parkis oma auto puuetega inimeste jaoks ette nähtud kohale. Paradoksaalselt on sellel parlamendiliikmel ka puudega sõber. Miks ma seda mainin? Sellepärast, et mitte ükski seadus, konventsioon või dokument ei suuda puuetega inimeste olukorda parandada, kui avaliku võimu kandjad rikuvad avalikult ja karistamatult eeskirju, mis on loodud spetsiaalselt selleks, et aidata puuetega inimestel paremini elada ja tegutseda. Konventsioonid on loomulikult väga tähtsad, kuid sama tähtis on ka nende tegelik, usaldusväärne ja täielik rakendamine. Puuetega inimesed ei ole rahul ainult paberil seisvate õigustega. Nad loodavad reaalsetele muutustele, mis annavad neile võrdsed võimalused. Suur tänu teile.
