<CHAPTER ID="005-10">
10. Teaduslikel eesmärkidel kasutatavate loomade kaitse (
<P>
Enne hääletust:
<SPEAKER ID="104" NAME="Neil Parish">
raportöör. - Härra president, soovin tänada kõiki variraportööre, kes minuga selle väga tehnilise ja keerulise toimiku koostamisel koostööd tegid. Koos töötades suutsime leida minu arvates väga hea kompromissi.
<P>
Loomkatsete tegemine on vaidlust tekitav ja emotsionaalne teema, milles on ka moraalne dilemma. Andsime oma parima, et saavutada seisukoht, mis parandaks katseloomade heaolu ning tagaks samas ka selle, et Euroopa Liidus saaksid jätkuda kvaliteetsed ja usaldusväärsed meditsiiniuuringud. Paljudes valdkondades tuginesime komisjoni ettepanekule ning mis kõige tähtsam, jõudsime selgusele tõsiduse kvalifikatsioonide osas. Saavutasime põllumajanduskomisjoniga sobiva kompromissi ning nüüd ei tuleks seda enam laiali lammutada.
<P>
Me kõik tahame koos töötada loomkatsete täiustamise, vähendamise ja asendamise nimel. Siiski peame meeles pidama, et paljud vaktsiinid ja ravimid on töötatud välja loomi, eriti ahvilisi kasutades. Sellised on näiteks vaktsiinid lastehalvatuse, difteeria, B-hepatiidi vastu ning aju süvastimuleerimine Parkinsoni tõve raviks. Need kõik on näited katsetest loomadega. Et suruda maha paljude parlamendiliikmete mured seoses embrüonaalsete tüvirakkudega, tagab muudatusettepanek 170 selle toetamise korral, et nimetatud küsimusega seotud eetilisi otsuseid võtavad vastu liikmesriigid ise, mitte komisjon.
<P>
Meil on praegu hea võimalus parandada loomade heaolu ja teadusuurimise alaseid õigusakte. Peaksime loobuma oma fraktsioonilistest erimeelsustest ning kõne all olevat raportit toetama. Tööstus, meditsiiniuuringute ja loomade heaolu organisatsioonid on veendunud, et tegemist on sammuga edasi ning et me olemasolevaid õigusakte uuendame ja paremaks muudame. Kui me sellega nüüd siin parlamendis ei tegele, kaotab see õigusakt ajas veel kaks aastat või rohkem, mis oleks juba samm tagasi. Palun selle täiskogu liikmetel seda raportit kindlasti toetada.
<P>
Kuna see on arvatavasti viimane kord, kui ma siin kojas sõna võtan, sest suundun koduriigi poliitikasse, tänan teid ja selle täiskogu liikmeid selle viisakuse eest, millega te mind kohelnud olete.
<P>
(Aplaus)
<SPEAKER ID="105" NAME="President">
Suured tänud, härra Parish. Soovime teile teie riigi parlamendis sama särtsakust, mida te siin Euroopa Parlamendis üles näitasite.
