<CHAPTER ID="013">
Üheminutilised sõnavõtud poliitiliselt olulistel teemadel
<SPEAKER ID="034" NAME="President">
Järgmisena on kavas üheminutilised sõnavõtud poliitiliselt olulistel teemadel.
<SPEAKER ID="035" NAME="Simon Busuttil" AFFILIATION="PPE-DE">
- (MT) Sooviksin tänada teid teie heade soovide eest minu koduriigile Maltale, kes Küprosega koos ühines kaks nädalat tagasi euroalaga, suurendades euro kasutusele võtnud riikide arvu 15ni. See tähendab seda, et enamikes ELi liikmesriikides on käibel sama rahaühik. Kahe päeva tagustel pidustustel Maltal õnnitlesid nõukogu ja komisjoni presidendid, samuti Euroopa Parlamendi asepresident Mario Mauro Maltat kiire arengu puhul, mida riik pärast Euroopa Liiduga ühinemist 3 aastaga oli saavutanud, ja ka eduka eurole ülemineku puhul. Tegelikult, vaatamata sellele, et vääringute üheaegne ringlus kestab käesoleva kuu lõpuni, võin ma teatada, et juba kahe nädala möödudes teostatakse peaaegu kõiki tehinguid eurodes. Malta ja Gozo elanikud tunnevad uhkust selle üle, et on euro omaks võtnud ja astunud veel ühe suure sammu edasi Euroopa ühinemise protsessis.
<SPEAKER ID="036" NAME="Yannick Vaugrenard" AFFILIATION="PSE">
(FR) Hr president, detsembris langetas Euroopa Kohus kauaoodatud kohtuotsuse, millel olid väga murettekitavad tagajärjed lähetatud töötajate kaitsele Euroopas.
<P>
See saadab negatiivse sõnumi meie kodanikele, kellele valmistavad muret sotsiaalse dumpinguga seonduvad riskid. Mida ütleb kohus nn Lavali kohtuotsuses? Seal seisab, et Rootsi ametiühingutel polnud õigust sundida Läti ettevõtet kirjutama alla nende kollektiivlepingule, pidades silmas eriti just seda, mis puudutas minimaalset töötasu. Ometi peavad lähetatud töötajad 1996. aasta direktiivi kohaselt järgima põhilisi kohustuslikke sätteid, mis tagavad minimaalse kaitse asukohamaal.
<P>
Kohus otsustas, et Rootsi kollektiivläbirääkimiste süsteem pole sobiv ning et selliseid eeskirju on võimalik kehtestada ainult seadusega. Seega ei ole Euroopa sõnum enam selge: ühelt poolt eelistab komisjon paindlikkust ja turvalisust ning kollektiivläbirääkimist kui mudelit, teiselt poolt diskrediteerib sedasama mudelit Euroopa Kohus.
<P>
Sellepärast on vaja parlamendil ja nõukogul seda küsimust selgitada. Vastasel juhul näeks see välja kui teenuseid käsitleva nn Bolkesteini direktiivi otsene kehtetuks kuulutamine eesmärgiga võimaldada see kaudselt uuesti kehtestada, mis oleks täiesti vastuvõetamatu.
<SPEAKER ID="037" NAME="Graham Watson" AFFILIATION="ALDE">
Hr president, ma tõstatan küsimuse, mis puudutab konkreetselt ühte liikmesriiki, kuid millel minu arvates on laiaulatuslik mõju Euroopa tasandil. Käesolev aasta on Euroopa kultuuridevahelise dialoogi aasta. Briti Nõukogu teeb palju kultuuridevahelise dialoogi edendamiseks. Seetõttu on eriti murettekitav asjaolu, et Venemaa tahab sulgeda Briti Nõukogu filiaalid Peterburis ja Jekaterinburgis. Briti Nõukogu töö Venemaal on täiesti seaduslik. Seda reguleerib 1994. aasta kokkulepe Londoni ja Moskva vahel. Seepärast ma nõuan, et kolleegid tõstataksid Venemaa küsimuse meie parlamentidevahelise dialoogi kontekstis ning et teie, hr president, väljendaksite Venemaa pädevatele asutustele igal võimalusel muret selle pärast, et Venemaa ametiasutuste katsed peatada poliitilist arutelu tallavad jalge alla kahe riigi vahel täiesti tavapärase kokkuleppega reguleeritud kultuurialase küsimuse.
<SPEAKER ID="038" NAME="Ewa Tomaszewska" AFFILIATION="UEN">
(PL) Hr president, Euroopa Parlament on arutanud rahvastiku demograafilise vähenemisega seotud probleeme, mis ähvardavad Euroopat paljudel juhtudel, nimelt oleme vaatluse alla võtnud sellest tulenevad sotsiaalsed probleemid. Samal ajal kehtib aga Euroopa Liidus lastekaupadele käibemaksu põhimäär, teisisõnu kõrgeim võimalik määr.
<P>
Lastekaupadele kehtis eraldi madalam käibemaksumäär minu koduriigis enne seda, kui Poola ühines Euroopa Liiduga. Üheks õiguslikuks tagajärjeks Poola ühinemisel Euroopa Liiduga oli kahjuks käibemaksumäära tõstmine lastekaupadele, mis sattus aga vastuollu Poola perekeskse poliitikaga.
<P>
Pöördun Euroopa Komisjoni poole palvega kaaluda asjakohaste sätete muutmist kõigi Euroopa Liidu liikmesriikide kasuks ning eriti vaesemate, lapsi kasvatavate perekondade heaks. See aitaks meil kõigil rakendada Lissaboni strateegiat.
<SPEAKER ID="039" NAME="Mikel Irujo Amezaga" AFFILIATION="Verts/ALE">
(ES) Hr president, komisjoni 2008. aasta tööprogrammis on sätestatud, et kodanik on ja peab olema Euroopa projekti keskmes.
<P>
Sellest ideest lähtudes leian, et Euroopa Liit ei lähene sündmuste arengule Kosovos õigesti. Me ei saa jätkata arutelusid teemal, kas see või teine rahvusvaheline olukord on sobiv selleks, et tunnistada Kosovo iseseisvust. Üks küsimus peab eelnema kõigile ülejäänutele: mida Kosovos elavad inimesed soovivad? Nemad on ju kõige tähtsamad. Konfliktide lahendamise edu tagavad kaks elementi: austus inimõiguste vastu ning inimeste vabadus otsustada oma tuleviku üle kui õigus, mida peab tunnistama.
<P>
Usun, et Euroopa Liit peaks kasutama neidsamu sõnu, viidates nii liidusisesel alal kui ka väljaspool liidu piire tekkivatele olukordadele.
<SPEAKER ID="040" NAME="Daniel Strož" AFFILIATION="GUE/NGL">
- (CS) Tahaksin rääkida ühest piinlikust teemast, milleks on Euroopa Liidus läbiviidav suurejooneline suitsetamise ja suitsetajate vastane kampaania; kampaania, mis muuhulgas põhineb Euroopa Parlamendi poolt vastu võetud õigusaktidele. Ei ole kahtlust, et kampaania eesmärgid on üllad, kuna puudutavad meie kodanike tervist. Siiski olen seisukohal, et see tõstatab ka küsimusi, mida pole arvesse võetud ning mis on diskrimineeriva iseloomuga suure ühiskonnarühma jaoks, keda põhimõtteliselt võrdsustati kurjategijatega nende nikotiinisõltuvuse tõttu. Me ei saa jätta tähelepanuta ka pubi-tüüpi asutuste suuri finantskahjusid riikides, kus kehtestati suitsetamiskeeld restoranides. Arvan, et tubakatööstus peaks saama samaväärse tähelepanu osaliseks kui suitsetajad. Pole saladus, et aastakümnete vältel on tubaka koostisse lisatud mitmesuguseid koostisaineid, nagu nitrosoamiinid, mis on lämmastikku sisaldavad ühendid ning põhjustavad vähki ja suurendavad nikotiini tarbimist. Enamikel juhtudel ei põhjusta inimese tervisele kahju nikotiin, vaid needsamad lisaained. Arvan, et reguleerima peaks ka tubaka tootmist ja tubakatoodete koostisaineid.
<SPEAKER ID="041" NAME="Jim Allister" AFFILIATION="NI">
Hr president, sel kuul saab kolm aastat, kui Iiri Vabariikliku Armee (IRA) liikmed mõrvasid Belfastis julmalt Robert McCartney. Selle mõrva julmus jõudis parlamendini, kui McCartney õed tõid juhtumi parlamendi ette ja nõudsid õiglust selle juhtumi osas.
<P>
Kolm aastat on möödunud, aga õiglust ei ole ikka jalule seatud. Miks? Esiteks seepärast, et osapool, kes võiks kõige enam aidata - Sinn Fein - on jätkuvalt rohkem huvitatud omade kaitsmisest kui tapjate üle õigusmõistmisest. Olukord on halvenenud, sest Sinn Feinile avaldatavat survet on leevendanud nende pääsemine valitsusse, mille tulemusena on sellised jõud nagu minu endine partei DUP (Demokraatlik Unionistlik Partei) valitsuse säilitamise huvides valmis Sinn Feini teod unustama.
<P>
Traagiliselt on õigusmõistmine Robert McCartney küsimuses teisejärgulise tähtsusega kui "kihistava koalitsiooni” säilitamine Stormontis. Ka hiljutine Paul Quinni mõrv, mille kahtlemata pani toime Sinn Feini sõjaline tiib, vaikitakse samuti häbiväärselt maha. Selline asi juhtub terrorijõududega kokkupuutumisel.
<SPEAKER ID="042" NAME="Rodi Kratsa-Tsagaropoulou" AFFILIATION="PPE-DE">
(EL) Hr president, uue aasta esimesel osaistungjärgul sooviksin ma rääkida poliitilisest kriisist, mis kestab jätkuvalt Liibanonis, ning meie parlamendi rollist selles küsimuses.
<P>
Peale keeruliste majanduslike ja poliitiliste raskuste, mida see sõbralik rahvas peab kogema, valitseb riigis ikka veel institutsionaalne vaakum, kuna alates 23. novembrist 2007 ei ole kohalikul parlamendil võimalik valida presidenti; valimisi on edasi lükatud 12 korda. Niisiis, Liibanoni parlament jääb suletuks ja puudub võimalus arutleda probleemide ning väljavaadete üle või kasutada asjakohaselt kõiki parlamendi põhiseadusega ette nähtud volitusi presidendi valimiseks.
<P>
Olen teadlik, et see on teie jaoks tundlik teema ja samuti olen informeeritud ka teadetest, mida teie, hr president, olete eesmärgi saavutamiseks saatnud, kuid soovin veel kord toonitada, et peame väljendama oma sügavat rahulolematust tagajärgede üle, mida kriis kannatavale elanikkonnale Liibanonis ning rahule ja stabiilsusele piirkonnas kaasa toob. Meie demokraatlikud tööülesanded kohustavad meid seda tegema, niisamuti nagu sunnivad seda tegema meie partnerluskohustused. Assotsieerumisleping Liibanoniga võimaldab pidada pidevat dialoogi Euroopa Parlamendi ja Liibanoni parlamendi vahel; peame seda võimalust ära kasutama ja edastama mõjuva sõnumi.
<SPEAKER ID="043" NAME="Pierre Pribetich" AFFILIATION="PSE">
(FR) Hr president, daamid ja härrad, Sloveenia, ainsana endise Jugoslaavia koosseisu kuulunud ning Euroopa Liidu liikmeks saanud riikidest, on nüüd Euroopa Liidu eesistujariigiks. Sellise ajaloolise sündmuse puhul sooviksime talle edu eesistujariigi ülesannete täitmisel.
<P>
Sellegipoolest pole varem olnud veel nii suurt vajadust Jugoslaavia kriis lõplikult lahendada, olgu selleks siis kas Kosovo küsimus või Balkani naabermaade ühinemisprotsessi kiirendamine. Ainsaks lahenduseks endise Jugoslaavia koosseisu kuulunud riikide jaoks on kiire ühinemine liiduga vastavalt kehtestatud kriteeriumidele. Rahu nõuab ambitsioonikat väljavaadet ja täpsemalt soovi liikuda Balkanimaade ajaloost edasi ning suunata pilk Euroopa tulevikku.
<P>
Hetkel on Kosovo küsimus jäänud lahendamata, kuna rahvusvahelisel üldsusel ei ole õnnestunud saavutada kokkulepet. Euroopa Liit on samuti langenud selle ummikseisu, selle sündroomi ohvriks. Iseseisvumise tagajärgi pelgavate riikide ja erinevatel diplomaatilistel põhjustel iseseisvuse peatsest kehtestamisest unistavate riikide vahel tuleb Sloveenial esmalt kindlustada liidu ühtekuuluvus, püüdes ennekõike saavutada sisemist kokkulepet, kui Lissaboni lepingus sätestatud Euroopa Liidu välispoliitikat ei hakata pidama tühiseks või seda koguni naeruvääristama.
<P>
Sellest hoolimata teame, et Triglavi mägi on Sloveenias otsusekindluse ja teostuse sümboliks. Lootkem seega, et sellest saab 2008.aasta sümbol!
<SPEAKER ID="044" NAME="Romana Jordan Cizelj" AFFILIATION="PPE-DE">
(SL) Horvaatia kuulutas 2003. aasta oktoobris välja Aadria merel ökoloogilise ja kalastusvööndi. Sloveenia ja Itaalia olid selle vastu. Aasta hiljem allkirjastati Sloveenia, Itaalia, Euroopa Liidu ja Horvaatia vaheline leping. Nimetatud lepingu järgi ei mõjuta ala liikmesriike. Sellele vaatamata langetas Horvaatia parlament eelmisel aastal ühepoolselt otsuse, et ökoloogiline ja kalastusvöönd hakkab kehtima ka liikmesriikide jaoks ning seda hiljemalt käesoleva aasta 1. jaanuarist.
<P>
Seeläbi raskendas parlament Aadria piirkonnas elavate inimeste elu. See ühepoolne Horvaatia otsus tekitas probleeme näiteks kaluritele, kelle jaoks vähenes kalapüügialade arv, ja tänu sellele kaotas Koperi sadam ligipääsu rahvusvahelistele vetele. Parlamendi otsus ökoloogilise ja kalastusvööndi kehtestamise kohta liikmesriikidele käesoleva aasta 1. jaanuarist on vastuolus Horvaatia poolt tunnustatud rahvusvahelise kohustusega ja annab aluse kahelda selle tõsiseltvõetavuses. Kaasaegsetes, demokraatlikes õigusriikides on endale võetud kohustuste rikkumine lubamatu. See on täielikult vastuolus Euroopa Liidu poliitilise kultuuriga.
<P>
Seepärast tunnen ma huvi, kas Horvaatia soovib tõepoolest saada Euroopa Liidu liikmeks. Kui soovib, siis tuleks viivitamata tegutsema hakata ja pidada kinni ökoloogilist ja kalastusvööndit käsitlevast lepingust ning teistest siiani saavutatud kokkulepetest.
<SPEAKER ID="045" NAME="Gyula Hegyi" AFFILIATION="PSE">
(HU) Szigetköz piirkond paikneb osaliselt Austria ja Slovakkia ning Ungari Doonau jõe piirkonnas ning on üks Euroopa kaunimaid piirkondi. See on bioloogiliselt mitmekesine saar oma looduse iseärasuste, loomastiku ja taimestiku rikkuse, vee-elupaikade ja kohalike inimeste traditsioonilise elustiili poolest.
<P>
Kahjuks on piirkonda niisutava jõe vooluhulk viimaste aastakümnetega langenud ohtlikult madalale tasemele hüdroloogilise sekkumise tagajärjel. See pole ainult kannatava piirkonna huvides, vaid ka Ungari ja terve liidu huvides, et see ainulaadne loodusvara säiliks ka järeltulevate põlvkondade jaoks.
<P>
Meil on juba head õigusaktid, näiteks vee raamdirektiiv, mis peaks põhimõtteliselt seda piirkonda kaitsma. Kuid selleks, et need õigusaktid oleksid edukad, peab need jõustama nii riigi kui ka Euroopa Liidu tasandil. Slovakkiale oleks soovitatav, vaatamata Nagy-Duna küsimusele, teha Ungariga piirkonna veevarude stabiliseerimise alal koostööd.
<P>
Tahaksin kutsuda teid külastama seda romantilist maastikku kevadel, kuid kahjuks ei saa me seda teha vee puudumisel, me vajame seetõttu selles osas igakülgset abi.
<SPEAKER ID="046" NAME="Thierry Cornillet" AFFILIATION="ALDE">
(FR) Hr president, tahaksin pöörata parlamendi tähelepanu kahe Nigeerias vahi all viibiva Prantsuse ajakirjaniku, Pierre Creissoni ja Thomas Dandois saatusele. Neid süüdistatakse riigi julgeoleku kahjustamises, mille eest võidakse Nigeerias määrata surmanuhtlus.
<P>
Pole kahtlustki selles, et keelatud alale sisenedes rikkusid need kaks ajakirjanikku ja nende autojuht Al-Hassane Nigeeria seadusi. Siiski arvan, et see samm oli ajakirjanduse seisukohast lähtudes põhjendatud, kuna ajakirjanike eesmärk oli anda teavet Tuaregi mässust, samuti oli neil plaanis naasta pealinna, et esitada küsimusi ametivõimudele - niiviisi oleks neil sündmustest olnud võimalikult hea ülevaade.
<P>
Seepärast leian, et meie jaoks on oluline selles olukorras midagi ette võtta, et aidata neid kahte ajakirjanikku: esiteks seepärast, et neid ähvardab surmanuhtlus, karistus, mis on ülekohtune, pidades silmas nende tegutsemise eesmärke, ja teiseks seepärast, et oleme Nigeeriaga sõbralikes suhetes ning see on riik, kellele me osutame palju abi. Taolisest käitumisest võib kujuneda suhtumine, mida see riik pole ära teeninud.
<P>
Usun, hr president, et teie ja minu kolleegid suudaksite olla oluliselt abiks, kui ühinete president Tandjale suunatud kaalutlusele üleskutsuva armuandmise palvega, mille eesmärgiks on taotleda kahe ajakirjaniku vabastamist. Nad rikkusid küll Nigeeria seadust, kuid niivõrd pikaaegne vangistus pole nende tegutsemise eesmärke silmas pidades õigustatud.
<SPEAKER ID="047" NAME="President">
Me tegeleme selle küsimusega väga hoolikalt.
<SPEAKER ID="048" NAME="Bogusław Rogalski" AFFILIATION="UEN">
(PL) Hr president, võtan täna sõna kui kodanike õiguste, justiits- ja siseasjade komisjoni liige ja kui kodanik, kelle kodumaa on mitmeid kordi olnud sunnitud seisma oma iseseisvuse ning vabaduse eest.
<P>
Sooviksin pöörata parlamendi tähelepanu inimõiguste ja sõnavabaduse eiramisele Hiina Rahvavabariigis, kuna see mõjutab Tiibeti elanikke. Viimane näide Tiibeti vastu suunatud poliitilisest režiimist oli dalai-laamale USA Kongressi kuldmedali üleandmise üle rõõmu väljendanud munkade represseerimine. Dalai-laama on saanud ka Nobeli preemia ja on võidelnud mitme aastakümne vältel inimõiguste eest.
<P>
Me ei saa lubada, et Tiibet või mõni muu 21. sajandi rahvus häviks diktatuuri, türannia või sadistliku soovi läbi kehtestada poliitiline ülemvõim. Parlament peab ütlema "stopp” rünnakutele, mis on suunatud ühele maailma rahumeelseimale kultuurile. Vabade ning Euroopa põhiväärtustele pühendunud inimestena peame tegema kõik meist sõltuva, et Tiibeti rahvas saaks samuti mõista sõna "vabadus” tõelist tähendust.
<SPEAKER ID="049" NAME="Milan Horáček" AFFILIATION="Verts/ALE">
(DE) Hr president, oleme šokeeritud Vene valitsuse otsusest sulgeda kõik Briti Nõukogu piirkondlikud filiaalid. Need filiaalid langesid Venemaa ja Ühendkuningriigi vaheliste suhete halvenemise ohvriks. Kas tõesti on taoline provokatsioon kõik, mida võib oodata Venemaa kodanikuühiskond?
<P>
Aleksander Litvinenko mõrv pole veel lahendatud ning Venemaa keeldub koostööst selles küsimuses. Peakahtlusalune Andrei Lugovoi on 2007. aasta lõpust olnud duuma saadik. Anna Politkovskaja surmaga seotud asjaolud pole samuti veel seletust leidnud. Kas kriitikat surutakse saladuskatte varju või on lihtsalt tegemist selle hävitamisega?
<P>
Euroopa Liit peab nõudma Venemaalt inimõiguste ja õigusriigi põhimõtete järgimist. Võime anda eeskuju ning nimetada meie pressibüroo Anna Politkovskaja järgi.
<SPEAKER ID="050" NAME="Pedro Guerreiro" AFFILIATION="GUE/NGL">
(PT) Hr president, lähtudes kolmandatest Polisario Fronti, ainsa õigusjärgse Sahrawi rahva esindaja ja Maroko Kuningriigi vahel toimunud läbirääkimistest, mis viidi läbi Ühinenud Rahvaste Organisatsiooni egiidi all 8. ja 9. jaanuaril, pean rõhutama vajadust ja olulisust nõuda austust Sahwari rahva võõrandamatule enesemääramisõigusele. See on selle vaidluse ainuke õiglane ning toimiv lahendus, mis on kooskõlas ka rahvusvahelise õiguse ja ÜRO resolutsioonidega. Tuleb teavitada Maroko ametivõime, et nad lõpetaksid selle aegavõitva manööverdamise, mille eesmärgiks on edasi lükata ja võimaluse korral boikoteerida läbirääkimisprotsessi. Maroko ametivõimudele tuleb öelda, et repressioonid ja Lääne-Sahara okupeeritud alade koloniseerimine peavad lõppema.
<SPEAKER ID="051" NAME="Avril Doyle" AFFILIATION="PPE-DE">
Hr president, AIDSi-vastases kampaanias osaleja, inimõiguste aktivist ja parlamendi poolt Sahharovi auhinna kandidaadiks 2007. aastal nimetatud Hu Jia arreteeriti Hiina ametivõimude poolt Pekingis 27. detsembril 2007. aastal süüdistatuna riigivastases tegevuses.
<P>
Olen imetlenud Hiinas viimastel aastakümnetele tehtud edusamme, kuid Hu Jia vahistamine hiinlaste poolt edastab täielikult vale sõnumi, mida meil on väga raske mõista. Kas hiinlased eiravad rahvusvahelisele üldsusele antud kohustusi, mida nad võtsid, lubades Pekingi olümpiamängude võõrustamise õiguse saamiseks parandada inimõiguste olukorda Hiinas?
<P>
Meie kui Euroopa Parlamendi liikmed peame väga kindlalt tegutsema selle mehe kaitsmiseks, kes nüüd on vangistuses tõenäoliselt Euroopa Parlamendiga koostöö tegemise tõttu, kuna ta andis tunnistuse inimõiguste allkomisjonile 2007. aasta novembris. Samuti peame toetust avaldama tema vabastamist nõudvatele meeleavaldajatele Hiinas.
<P>
Kuna hiina kultuuris peetakse ainult diplomaatilise keele kasutamist nõusoleku märgiks, vajame me minu arvates Hu Jia kaitsmiseks tugevat Euroopa Parlamendi resolutsiooni, loodetavasti juba sel nädalal. Ma nõuan tungivalt, hr president, et te tõstataksite Hu Jia juhtumi Hiina ametiasutustega kohtudes: on hädavajalik, et nad kuulevad Euroopa Parlamendi seisukohti.
<SPEAKER ID="052" NAME="Proinsias De Rossa" AFFILIATION="PSE">
Hr president, ma tõstatan küsimuse, mis eelnevaga võrreldes on pigem igapäevane: Euroopa veepoliitika 2000. aasta raamdirektiivi kohaldamine Iirimaal. Kurb tõsiasi on see, et Iiri valitsus on rakendanud direktiivi Iirimaal koolidelt vee kasutamise eest raha nõudmisega. Enamikke koole Iirimaal rahastatakse suures ulatuses vabatahtliku rahastamise abil, mis eelkõige tähendab, et vanemad peavad koguma raha vee eest maksmiseks.
<P>
See on juba piisavalt halb, kuid Iiri valitsus on otsustanud süüdistada Euroopa Liitu selle otsuse eest, kuigi on täielikult Iiri valitsuse otsustada, millist poliitikat ta veedirektiivi rakendamisega seoses ellu viib. Kõnealune teema on tundlik, kuna Iirimaal toimub poliitilise otsuse tegemiseks referendum, ning on argpükslik poliitiline taktika süüdistada Euroopat valitsuse otsuse eest, mille tulemusena võivad kõik lapsevanemad Iirimaal võõranduda Euroopa Liidust.
<P>
Minu arvates on see tõsine küsimus ning ma tahaksin tungivalt soovitada parlamendi presidendil ja komisjoni asepresidendil, kes on täna siin, teha Iiri valitsusele selgeks ning teha avalik avaldus selle kohta, et Iiri valitsusel on vaba valik nõuda koolidelt raha vee eest ning et nad ei tohiks ohtu seda Euroopa tulevikku argpükslike poliitiliste taktikate kaudu.
<SPEAKER ID="053" NAME="Gay Mitchell" AFFILIATION="PPE-DE">
Hr president, mõnes meie liikmesriigis võivad täiesti suvalised inimesed saada relvaväljaõppe, isegi suurekaliibriliste relvade väljaõppe, ilma et nad peaksid oma isikut isegi tuvastama või et neil peaks olema relvaluba. Ma tõstatan selle küsimuse, sest on alust arvata, et Iirimaa organiseeritud kurjategijad on selliseks õppeks suundunud mitmele poole Euroopa Liitu ning nad pöörduvad tagasi Iirimaale ja mõrvavad inimesi organiseeritud kuritegevuse kaudu. Sageli mõrvatakse ka süütuid kõrvalseisjaid.
<P>
Tõstatan selle küsimuse seetõttu, et novembris kiitis parlament heaks uue direktiivi, mis on nüüd nõukogus. Ma nõuan tungivalt, et nõukogu kiidaks nimetatud direktiivi heaks sel kuul, et see võetaks vastu esimesel lugemisel.
<P>
Teiseks, ma tahan komisjonilt nõuda, et ei oodataks, kuni direktiiv on üle võetud riiklikusse õigusesse 27 liikmesriigis - see võib võtta kuni kaks aastat -, vaid alustada teatavate sätete kohaldamist, millest üks on kontaktrühmade loomine komisjoni ja 27 liikmesriigi vahel, et alustada relvade ebaseadusliku kasutamise takistamist. Ma nõuan, et seda hakatakse tegema viivitamata.
<SPEAKER ID="054" NAME="Siiri Oviir" AFFILIATION="ALDE">
President, lugupeetud kolleegid! Juba pikemat aega on meie pilgud olnud pööratud Gruusiale. Presidendivalimised on läbi ja lõpuks on tulemused selgunud.
<P>
Revolutsioon söövat oma lapsi. Küllap seda kartes pingutas ka president Saakašvili mõnevõrra üle. Füüsilise jõu kasutamine ühe riigi poolt ei ole riigi tugevuse, vaid nõrkuse tunnus.
<P>
Olles objektiivne, tuleb öelda, et pärast rahutuste mahasurumist Gruusia vähemalt püüdis valimisi demokraatlikult läbi viia. Kuid demokraatia ei ole asi. See on mõtteviis ja seda ei saa tõsta ühest päevast või ühest riigist teise.
<P>
Arvestatav opositsioon on Gruusias sündinud. Demokraatia arengu nimel tuleb aidata valitsusringkondadel mõista selle kui demokraatliku keskkonna koostisosa olemust.
<P>
Gruusia peab leidma endas jõudu kriisi kõrvaldamiseks. Ees seisavad parlamendivalimised. Riik vajab ja rahvas ootab demokraatlike reformide jätkumist.
<P>
Väär oleks meil Euroopa Liidus panustada ühele isikule. Toetada tuleb institutsioone, anda ekspertabi, ausalt ja otsekoheselt osundada sammudele, mis ei sobi demokraatiaga.
<P>
Lõpetuseks tahan öelda, et Gruusias toimuv on ehk võti ka Armeeniale. Sealgi seisavad ees presidendivalimised.
<SPEAKER ID="055" NAME="Zbigniew Krzysztof Kuźmiuk" AFFILIATION="UEN">
(PL) Hr president, aastateks 2008-2012 eraldas Euroopa Komisjon Poolale süsinikdioksiidi heite lubatavaks koguseks vaid 208 miljonit tonni. See on 30 % vähem kui Poola valitsus oli taotlenud. Poola apelleeris selle otsuse peale Euroopa Kohtusse, kuid kahjuks ei ole teada, millal Euroopa Kohus oma ametliku otsuse selles küsimuses annab. Poola majandus on seega sunnitud kohanema väiksema lubatud kogusega.
<P>
Tsemendi-, terasetehased ning teised ettevõtted peavad vähendama oma tootmist. Kõige tähtsam on aga asja juures see, et elektrihind tõuseb märgatavalt. Hinnangute kohaselt tõusevad hinnad sellel aastal ligikaudu 10 % ning järgneva nelja aastaga 20 % võrra, kuna heitkoguste normid on avaldanud suurt mõju elektrienergiat tootvale tööstusele.
<P>
Sellisel moel heitkoguste piirnormide kehtestamine, ja sellega kaasneva koormuse ebaõiglane jagunemine mitte ainult ei aeglusta selliste Euroopa Liidu liikmesriikide nagu Poola arengut, vaid mõjutab oluliselt ka nende riikide kodanike elukallidust. Soovin avaldada selle vastu tugeva protesti.
<SPEAKER ID="056" NAME="Hélène Flautre" AFFILIATION="Verts/ALE">
(FR) Hr president, reedel, 11. jaanuaril keelati mul siseneda Lille-Lesquin välismaalastele mõeldud kinnipidamiskeskusesse. Minu visiit oli seotud välismaalaste kinnipidamise vastu võitlemisega Euroopas European Action Weeki raames. Hr president, 2003. aasta juulis, millele järgnes tegelikult Euroopa Parlamendi toonase presidendi ja asepresidendi Onesta palve, olid Prantsuse ametiasutused kohustatud Prantsuse parlamendi liikmetele ja senaatoritele kehtivad külastuseeskirjad kehtestama ka Euroopa Parlamendi liikmete jaoks.
<P>
Seetõttu palun käesolevaga teid, hr president, rääkida Prantsuse ametiasutustega veel kord veendumaks, et nad järgivad endale võetud kohustusi ja eelkõige, et Euroopa Parlamendi liikmeid koheldakse Prantsuse parlamendi liikmetega samaväärselt. Seda enam oleks seda asjakohane teha nüüd, mil käesoleva parlamendi liikmetel on läbivaatamisel kolmandate riikide kodanike tagasipöördumist käsitleva direktiivi ettepanek, millel võivad olla väga tõsised tagajärjed välismaalaste kinnipidamisele.
<P>
Lisaksin veel, et etteteatamata külastused kinnipidamiskeskustesse korraldatakse eesmärgiga hoida ära väärkohtlemist, mis üldjuhul jääb Prantsusmaal karistuseta, nagu selgub hiljutisest piinamise ja ebainimväärse kohtlemise või karistamise tõkestamise Euroopa komitee esitatud raportist.
<SPEAKER ID="057" NAME="Maria Petre" AFFILIATION="PPE-DE">
(RO) Esinen täna selleks, et pöörata teie tähelepanu Rumeenia põllumajandustootjate olukorrale aasta pärast Rumeenia ühinemist Euroopa Liiduga.
<P>
Rumeenias põllumajandus toimib veel ebatõhusalt või ei toimi piisavalt tõhusalt, kuid siiski on see ülimalt oluliseks tegevusalaks suurema osa elanikkonna jaoks. Põllumajandustootjate osakaal töötava elanikkonna seas on väga suur, kuid ka vanemate põllumajandustootjate arv on ülimalt kõrge.
<P>
Eespool nimetatut silmas pidades tervitan ma komisjoni otsust kaitseklauslit selles valdkonnas mitte kehtestada; siiski ainuüksi sellest ei piisa.
<P>
Aastal 2008 moodustavad Euroopa väljamaksed 25 % Euroopa keskmisest; vaid 9 aastaga suudab Rumeenia jõuda selle keskmiseni.
<P>
Viimase paari aastaga on Rumeenial õnnestunud kiiresti üle võtta õigustik kvalitatiiv-, tervise- ja fütosanitaarvaldkondades.
<P>
Kohanemiskulud võivad osutuda peamiseks takistuseks Rumeenia põllumajandustootjatele, kes püüavad saada kasu ühisest põllumajanduspoliitikast. Rumeenia on Poola järel teine suurim põllumajandustootja Kesk-Euroopas ning Euroopa rahastamist ära kasutades on võimalik seda potentsiaali arukalt ning eesmärgipäraselt ära kasutada.
<SPEAKER ID="059" NAME="Vladimír Maňka" AFFILIATION="PSE">
(SK) Euroopa Parlamendi detsembri istungjärgu ajal levis väär info, et vähemustele mõeldud raadioringhääling Slovakkias peatatakse ning avalik-õigusliku teenusena lõpetatakse vähemusrahvaste keeltes tehtavad Rádio Patria ülekanded.
<P>
Daamid ja härrad, Slovakkia ringhäälinguteenus ei valmista mingisuguseid piiranguid Rádio Patria ülekannetele. Vastupidi, 2007. aasta jaanuarist on Rádio Patrial esmakordselt tema tegutsemisajaloos sõltumatu ringhäälingu leviala, mis katab kogu Slovakkia Vabariigi territooriumi. Iga päev edastatakse 8-10 tundi kvaliteetseid raadioprogramme, mille seas on uudiste-, ajakirjandus- ja kultuurisaated. Seda on enam, kui oli varem. Kuskil Euroopas ei paku avalik teenus rahvusvähemustele sarnases mahus ringhäälinguteenuseid.
<P>
Hr eesistuja, see tekitab muret, kui Euroopa Parlamendi liige kujutleb, et demokraatlikus ühiskonnas võib öelda ükskõik mida, veendumata, et see on tõene. Sellised rünnakud tekitavad pingeid ning kahjustavad riigi head nime.
<SPEAKER ID="060" NAME="Jelko Kacin" AFFILIATION="ALDE">
(SL) Sloveenia on üle võtnud Euroopa Liidu eesistuja rolli ja riigi peaminister, kes on muu hulgas ka Euroopa Liidu Nõukogu eesistuja, on juba andnud kaks hinnangut äärmiselt tõsisele olukorrale Bosnias ja Hertsegoviinas, ning viimased hinnangud erinevad varasematest riigis valitsevale olukorrale antud hinnangutest. Ta ütles, et olukord olevat oma tõsiduselt olnud Kosovo olukorrast palju tõsisem.
<P>
See kutsus esile väga ägedad vastukajad Bosnias ja Hertsegoviinas, föderatsiooni ning Serbia Vabariigi institutsioonides ja ka elanikkonna seas üldiselt. Isegi ELi kõrge esindaja hr Lajčák polnud veel nii troostitut hinnangut andnud.
<P>
Seepärast tundub mulle, et antud hinnang ei vasta tõele, on väär ning ebaprofessionaalne ja ei motiveeri selle riigi institutsioone ning kodanikke olema edukamad selleks, et läheneda Euroopa Liidule. Mulle näib, et siinkohal, tegeldes nii tundlike teemadega nagu seda on Bosnia ja Hertsegoviina küsimus, vajame suuremat kooskõlastatust Euroopa Liidu institutsioonide vahel.
<SPEAKER ID="061" NAME="Marek Aleksander Czarnecki" AFFILIATION="UEN">
(PL) 2006. aasta septembris esitas Euroopa Parlament nõude hülgetoodetega kauplemine lõpetada. Seda deklaratsiooni toetas rekordarv liikmeid. Kuid vaatamata suurele toetusele ning seejärel parlamendi poolt vastu võetud loomade kaitse ja heaolu tegevuskavale, mis kutsus üles täielikult keelustama hülgetoodetega kauplemise Euroopa Liidu territooriumil, pole positiivset tulemust saavutatud. Keeld osutus ebatõhusaks ning pole hülge karusnahaga kauplemist Euroopa Liidus, mis on jäänud selle karusnaha üheks suurimaks turuks, lõpetanud.
<P>
Noori, paar päeva vanemaid keelu all olevast vanusest hülgeid jahitakse kaubanduslikel eesmärkidel ning müüakse seaduslikult. Jahipidamismeetodid ei sisalda isegi kõige elementaarsemaid põhimõtteid. Loomad nülitakse elusalt ja nende kehad visatakse vette. See tapatöö jääb kestma seni, kuni Euroopa Komisjon ei kehtesta igasuguste hülgetoodetega kauplemisele täielikku keeldu.
<SPEAKER ID="062" NAME="Jim Higgins" AFFILIATION="PPE-DE">
Hr president, meil on Euroopa Liidus kaks miljonit narkomaani. Meil on narkoepideemia, millega on vaja otsekohe tegeleda.
<P>
15 aastat tagasi piirdus narkomaania Dubliniga. Nüüd on see jõudnud igasse linna, alevisse ja külla: heroiin, kanep, kokaiin. Iga päev sureb narkomaania tagajärjel inimesi Iirimaal ja ELis.
<P>
Ma tervitan ELi praegust kaheksa aasta pikkust uimastistrateegiat. Kuid me peame endilt küsima, kas see toimib reaalselt? Me peame uimastiprobleemiga tegelema kõigil tasanditel. Esiteks peame lõikama ära uimastitega varustamise võimalused. Teiseks peame proovima ja veenma kasutajaid lõpetama uimastite kasutamise ning proovima ja veenma inimesi, et nad mitte kunagi ei hakkaks uimasteid kasutama. Seda tuleb teha kõrgetasemeliste reklaamikampaaniate kaudu, et inimesi lihtsalt hirmutada. Viimase, aga kindlasti mitte sugugi tähtsusetu asjana tahan öelda, et vajame rohkem ja paremat rahvusvahelist koostööd.
<SPEAKER ID="063" NAME="Silvia-Adriana Ţicău" AFFILIATION="PSE">
(RO) 2008. aasta on Euroopa kultuuridevahelise dialoogi aasta. See annab kõigile 27 liikmesriigile võimaluse oma kultuuri, ajaloo, keele ja traditsioonide edendamiseks.
<P>
ELi motoks on "Ühtsus erinevuses” ning 2008. aastal tuleks anda reaalne panus ühtekuuluvuse tugevdamisse liidus, kasutades alusena kultuuridevahelist dialoogi.
<P>
Rumeeniat on läbi sajandite mõjutanud mitmesugused kultuurid - bütsantsi, vene, austria-ungari ja otomani kultuur. 86 % Rumeenia rahvastikust moodustavad õigeusklikud ning Rumeenia on ainus romaani keelt kõnelev riik, kus domineerib õigeusk.
<P>
Rõhutaksin, et Rumeenias on ametlikult tunnustatud 18 erinevat usulahku. Siiski peaks kultuuridevaheline dialoog hõlmama ka dialoogi erinevate usulahkude vahel.
<P>
Tahaksin pöörduda Euroopa Parlamendi 34 delegatsiooni poole palvega, et nad parandaksid Euroopa kultuuridevahelise dialoogi aastal Euroopa väärtuste edendamist teistel mandritel ning aitaksid kaasa teiste kultuuride ja traditsioonide tundmisele.
<P>
Ma loodan, et 2008. aasta kultuuridevaheline dialoog aitab efektiivselt kaasa rahu edendamisele, mis on üks Euroopa Liidu põhiväärtusi.
<SPEAKER ID="064" NAME="Jorgo Chatzimarkakis" AFFILIATION="ALDE">
(DE) Hr president, minu esitatud küsimus tuleneb vahetult pr Ţicău poolt öeldust: kultuuridevahelise dialoogi aasta 2008. Olen öelduga nõus ning tunnustan asjaolu, et esimeeste konverentsil võeti vastu tõsiseid otsuseid, kuid samuti märgin teatava kahetsusega, et peale paavsti on kõigi siin sõna saavate usulahkude esindajad pärit väljastpoolt Euroopat.
<P>
Kas Euroopas napib usujuhte, keda võiks parlamendi ette kutsuda? Seetõttu leian, nagu just põgusalt mainiti, et oleks mõistlik, et Rumeenia kui suur õigeusklik riik kutsuks parlamendi ette mitte ainult paavsti ja protestantliku kiriku usujuhte, vaid ka õigeusu esindajaid, kuna see hõlmab ka kultuuridevahelist dialoogi kristlaste vahel. Seetõttu palun teil kultuuridevahelise dialoogi aasta raames kaaluda kutse esitamist oikumeenilisele patriarh Bartholomeusele.
<SPEAKER ID="065" NAME="Teresa Riera Madurell" AFFILIATION="PSE">
(ES) Hr president, käesoleval aastal liitusid kaks uut riiki euroalaga ja võtsid kasutusele meie ühisraha. See tõstab taas esiplaanile nõudmise, mis peaks arenenud, kaasaegses ja progressiivses liidus olema juba tegelikkus: sooline võrdõiguslikkus uutel müntidel.
<P>
Tegemist on ajalooliselt läbiva teemaga: uutel müntidel on naisi vaevalt kunagi kujutatud. Tuntud naised, nende antud panus ja töö on jäänud igasuguse sümboolse tunnustuseta, mitte ainult selles valdkonnas. Sooline võrdõiguslikkus on üks Euroopa Liidus edendatavaid väärtusi ning selles kontekstis peaks võrdsus laienema kõigile valdkondadele.
<P>
On tähtis tunnustada ja toetada paljude naiste tegevust mitmetel elualadel - teaduses, kultuuris, hariduses, poliitikas - nende tööd, elu ja nime tuleks tunnustada, uurida ja meeles pidada. Mõnes riigis, nagu näiteks minu koduriigis Hispaanias, on parlament ettepaneku selles osas heaks kiitnud.
<P>
Parlament ja komisjon peaksid näitama üles vajalikku initsiatiivi ja soovitama kõigil liikmesriikidel võtta kasutusele kohased meetmed, millega tagatakse, et euro müntide vermimisel kaalutakse võrdselt nii meeste kui ka naiste kujutamist.
<SPEAKER ID="066" NAME="Mairead McGuinness" AFFILIATION="PPE-DE">
Hr president, üks minu kolleegidest pakkus välja, et parlamendi ette on toodud pigem ühekülgne probleem, milleks on veepoliitika raamdirektiivi rakendamine Iirimaal. Minu arvates ei ole see sugugi ühekülgne probleem. Kui see probleem on ühekülgselt käsitletud, peame me selle üle rohkem arutlema, sest Iiri valitsus on tule alla sattunud, süüdistades Euroopat, kes väidetavalt sunnib teda koolidelt vee eest raha nõudma, kuigi tegelikult on probleemiks see, et Iirimaa ei eralda piisavalt raha koolidele, ning see, kui halvasti ta suhtleb ja nimetatud olulist õigusakti rakendab.
<P>
Ohus on iirlaste suhtumine Euroopa Liitu, sest me süüdistame järjepidevalt Euroopat otsuste eest, millega me rahul ei ole, isegi kui meie valitsus on otsustamisprotsessi osaline. Ajal, mil toimub referendum uue reformilepingu üle, ei vaata mitte üksnes lapsevanemad ELile kahtlustava pilguga, uskudes, et EL on probleemi põhjuseks, vaid ka põllumajandustootjad ning muud lobitöörühmad ei ole praegu sugugi rahul Euroopa Liiduga.
<P>
Seetõttu peab Iiri valitsus täielikult selgitama, kuidas ta kõnealust direktiivi rakendab; ta peab rahastama koole nõuetekohaselt ning ta peab andma vastuse küsimusele, kas ja millal tõusevad seetõttu iirlaste maksud.
<P>
Seda on meil praeguses etapis vaja teada.
<SPEAKER ID="067" NAME="President">
Sellega on antud päevakorrapunkt ammendatud.
