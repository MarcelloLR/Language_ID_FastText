<CHAPTER ID="021">
New Flame'i laevahukk ja selle tagajärjed Algecirase lahes (arutelu) 
<SPEAKER ID="233" NAME="Juhataja">
Järgmine päevakorrapunkt on komisjoni avaldus New Flame'i laevahuku ja reostuse kohta Algecirase lahes.
<SPEAKER ID="234" NAME="Jacques Barrot">
Euroopa Komisjoni asepresident. - (FR) Hr juhataja, mul on hea meel olla siin täna, et anda teile teada komisjoni avaldusest seoses resolutsiooniga New Flame'i laevahuku ja selle tagajärgede kohta Algekirase lahes, mille te vastu võtta kavatsete.
<P>
Selles resolutsioonis viidatakse kahele Euroopa kodanike jaoks väga olulisele probleemile: mereohutus ja merekeskkonna kaitse, st meie rannajoonte, lahtede ja randade kaitse. Euroopa on pidanud toime tulema kahe ökoloogilise katastroofiga, mille on põhjustanud õnnetused merel, nagu Erika ja Prestige. Uuel New Flame'i laevahukul olid tõsised tagajärjed, kuid see ei ole põhjustanud nii ulatuslikku katastroofi.
<P>
Sellest hoolimata tuletas see laevahukk meile meelde, et meretransport võib olla ohtlik ja et selliseid vahejuhtumeid võib siiski Euroopa Liidu poolt mõne viimase aastakümne jooksul võetud arvukatest meetmetest hoolimata ette tulla. Euroopa Komisjon on õnnetust väga tähelepanelikult jälginud; komisjon on jäänud valvsaks ühenduse õiguse kohaldamise suhtes ja soovib nüüd esitada terve rea praktilisi ettepanekuid, mille eesmärk on mereohutuse edasine parandamine.
<P>
Komisjon on väga tähelepanelikult jälginud kõnealust õnnetust, mis juhtus 2007. aasta augustis. Komisjoni talitused, eelkõige keskkonna peadirektoraadi järelevalve- ja teabekeskus, kes vastutab kodanikukaitse eest, on suhelnud Hispaania ametiasutuste, ASMAR Sociedad Estatal de Salvamento y Seguridad Maritima ja Briti ametiasutustega.
<P>
Vastuseks Hispaania ametiasutuste palvetele oleme esitanud Euroopa Meresõiduohutuse Ameti EMSA kaudu erinevaid satelliidipilte, et avastada kogu võimalik reostus Algecirase lahes. Lisaks sellele otsustas Hispaania taotleda järelevalve- ja seirekeskuse kaudu ühe EMSA värvatud naftatõrjelaeva kasutamist. See reostustõrjelaev Mistra Bay on ikka veel objektil, valmis Hispaania ametisutuste antud juhiste alusel abi andma.
<P>
Need kaks EMSA teenistust, nimelt satelliidipõhine seiresüsteem CleanSeaNet ja naftatõrjelaevad, loodi Euroopa õigusaktidega. Tänu Euroopa Parlamendi toetusele on eraldatud reostusega võitlemiseks ajavahemikul 2007-2013 154 miljonit eurot. Lisaks sellele sõlmis EMSA hiljuti lepingud teiste naftatõrjelaevadega, et tagada Euroopa rannikute veelgi parem kaitse, ja lähitulevikus hakkavad väljaspool Algecirase lahte triivima kaks uut laeva Bahia Uno ja Bahia Tres.
<P>
Üldiselt vastutab komisjon tagamise eest, et olemasolevat ELi õigusaktide kogumit meresõiduohutuse ja merekeskkonna kaitse valdkonnas kohaldataks nõuetekohaselt. EMSA asutati komisjoni abistamiseks olemasoleva ELi õigusaktide kogumi jõustamisel ja rakendamisel. Ameti läbiviidavad kontrollimised võimaldavad hinnata meetmeid, mida liikmesriigid võtavad, et vastata ühenduse õigusele. Vajaduse korral võib komisjon algatada rikkumismenetlusi iga liikmesriigi suhtes, kes ühenduse õigusakte nõuetekohaselt üle ei võta.
<P>
Eespool mainitud valdkondades on ootel mitu küsimust, sealhulgas küsimus üldiselt kriminaalkaristuste direktiivina tuntud ja keskkonnavastutuse direktiivi tuleviku kohta. Sellest hoolimata jääb karistusseadustiku sätete praktiline kohaldamine ja saastaja vastutusele võtmine liikmesriikide ülesandeks.
<P>
Sooviksin tulla tagasi New Flame'i juurde. Komisjon kaalub praegu Andaluusia piirkondlikult omavalitsuselt laekunud kaebust ühenduse õigusaktide võimaliku mittejärgimise kohta. Tuleks meenutada, et täna arutlusel oleva kolmanda meresõiduohutuspaketi eesmärk on teha edasisi parendusi laevaliikluse seire ja meretranspordiettevõtjate vastutuse valdkonnas.
<P>
Kokkuvõtteks rõhutaks komisjon, et Euroopa Liit on viinud meresõiduohutuse ja merekeskkonna kaitse osas ellu ambitsioonikat poliitikat. Sellest tulenevalt on iga õnnetusega kokku puutunud liikmesriigi käsutuses, kui ta seda soovib, tõhusad vahendid saastajate ja saaste vastu võitlemiseks. Komisjon loodab, et New Flame'i vrakk varsti Algecirase lahest ära viiakse. Eriotstarbelise praami Big Foot 1 saabumine märtsi lõpus viitab edasise tegevuse kavandamisele.
<P>
Sellega võtan kokku teabe, mida ma parlamendile anda tahtsin.
<P>
Hr juhataja, kuulan nüüd tähelepanelikult, mida parlamendiliikmetel selle teema kohta öelda on.
<SPEAKER ID="235" NAME="Gerardo Galeote">
fraktsiooni PPE-DE nimel. - (ES) Hr juhataja, volinik, New Flame'i laevahukust on möödas kaheksa kuud ja ikka veel on olemas oht edasiseks õlireostuseks, eriti seoses naftaga, mis voolab välja vrakis sisalduvast lastist.
<P>
Olukord on tekkinud selles piirkonna igapäevaste probleemide tõttu, milleks on suutmatus juhtida tihedat liiklust ja suuri siirdeoperatsioone laevade vahel merel. Ent selle konkreetse juhtumi puhul on olnud tegemist ka vigade ahelaga ja vastutuse loovutamisega seoses laeva jälgimisega ka pärast kokkupõrget.
<P>
Seepärast, volinik, oleks sellel parlamendil hea meel, kui te saaksite vastata järgmisele neljale küsimusele:
<P>
Esiteks, kas teil on teavet 42 500 tonni veest välja võtmata vanametalli päritolu ja mürgisuse astme kohta?
<P>
Teiseks, kas te oskate meile öelda, kas pärast kokkupõrget ja nende kaheksa viimase kuu jooksul on pöördutud abi saamiseks ühenduse kodanikukaitse mehhanismi poole ja kui on, siis mitu korda?
<P>
Kolmandaks, kas te olete kursis laeva - millele just viitasite - taas vettelaskmise kavade või ajakavadega või kavadega jälgida selle lastist reostuse keskkonda sattumise ohtu?
<P>
Neljandaks, Euroopa Komisjon on alustanud uurimist. See on selleks, et teha kindlaks, kas pädevad asutused on kehtivaid ühenduse eeskirju rikkunud. Kui see on nii, hr Barrot, kui ühenduse õigust on rikutud, siis andke täiskogule lubadus, et te pöördute nende rikkumiste osas Euroopa Ühenduste Kohtusse, sest kui kõik on öeldud ja tehtud, on alati kodanikud ja keskkond need, kes maksavad.
<SPEAKER ID="236" NAME="Luis Yañez-Barnuevo García">
fraktsiooni PSE nimel. - (ES) Hr juhataja, ma tahaksin mõelda, et me kõik tunneme muret keskkonna ja meresõiduohutuse kaitsmise pärast ja et see on ainus põhjus New Flame'i vahejuhtumi sissetoomiseks meie arutellu. Ma ei usu, et keegi saaks väita, et see juhtum on kasvõi kaugelt võrreldav Prestige'i katastroofiga.
<P>
Leke New Flame'ilt ulatub praeguseks kõigest 24 tonnini, võrreldes Prestige'i rohkem kui 70 000 suuruse lekkega. See oleks sama, nagu võrrelda kriimustust ravimatu vähktõvega; siiski ei ole selline vahejuhtum kunagi tühine probleem. Me peame tugevdama mehhanisme teatavate riskide ennetamiseks ja maandamiseks meie meredes, eriti Vahemeres.
<P>
Pole kahtlustki, et Hispaania ametiasutused tegutsesid rahulikult, tõhusalt ja pädevalt, võibolla sellepärast, et nad on õppinud tõsisest vigade ja rumaluste ahelast, millega valitsus Prestige'i õnnetuse ajal hakkama sai. Neid Hispaania valitsuse ja Junta de Andalucía meetmeid hõlbustasid Euroopa Meresõiduohutuse Amet ja CleanSeaNeti teenistused, kes andsid Hispaania ametiasutustele 11 satelliidipilti ja kaks juhtumi hindamisaruannet, ja hr Barrot mainis just nüüd komisjoni reageeringut - seega ma seda kordama ei hakka.
<P>
Üheksa kuud pärast vahejuhtumit on asi kontrolli all ja Briti ja Hispaania ametiasutused koos komisjoniga tegutsevad rangelt Gibraltarit käsitleva dialoogi foorumi raames.
<SPEAKER ID="237" NAME="Graham Watson">
fraktsiooni ALDE nimel. - Hr juhataja, suuliselt vastatav küsimus, milles rõhutatakse käesolevat arutelu, meenutab mulle põhiseadusliku iseloomuga atavistlikku pahameelt. Käesolev täiskogu on oma halvimal tasemel, kui me lubame sellisel tundmusel häbimärgistada oma lähenemisviisi Euroopa Liidu poliitikale.
<P>
Paluksin volinikul selgitada meile kolme küsimust ja loodan, et ta tuleb arutelu lõpus tagasi ja teeb seda.
<P>
Esiteks see, et New Flame'i kokkupõrge ja põhjaminek ei juhtunud mitte Gibraltari lahes, mida hispaanlased kutsuvad Algecirase laheks, vaid Pürenee poolsaare kagupoosel küljel, eemal Europa Pointist Vahemeres.
<P>
Teiseks see, et New Flame'i juhtumil ei olnud mingit pistmist nafta punkerdamisega, sest laev vedas vanametalli.
<P>
Kolmandaks see, et ei ole olnud seitse õlireostusjuhtumit, nagu väidetakse suuliselt vastatavas küsimuses, vaid üks väike leke tormi ajal 9.-10. veebruaril. Laevast pumbati vahejuhtumile järgnenud kuul välja seitsesada kaheksakümmend kuupmeetrit kütust, millest ühtegi kuupmeetrit ei lekkinud. Oleksin tänulik kui volinik seda täiskogule kinnitaks. Kui rannikul on naftat, on see tõenäolisemalt pärit Sierra Navalt, mille ankur purunes tormis kunagi varem käesoleval aastal, mis sõitis madalikule ja millest lekkis naftat.
<P>
Volinik ehk kommenteeriks ka Gibraltari ametiasutuste ja Hispaania ametiasutuste vahelist koostööd. Usun, et see koostöö oli eeskujulik. Gibraltar täidab kõiki asjakohaseid rahvusvahelisi kohustusi ja ma kutsuksin oma Hispaania kolleege, eriti erakonnast Partido Popular üles tulema minuga koos minu valimisringkonda, kes asjasse puutub, rääkima ametivõimudega ja heitma pilgu vrakile.
<P>
Tõepoolest on olemas põhjendatud muresid meresõiduohutuse ja reostusohu pärast mitte ainult merel, vaid ka õhusaaste ja põhjavee reostuse pärast suure elanike arvu, tiheasustusega tööstuspiirkonnas, kus asuvad Gibraltar ja selle Hispaania tagamaa. Ent ärgem lubagem pettunud opositsiooni parteipoliitilistel deviisidel meie Euroopa kaalutlusi kõigutada.
<SPEAKER ID="238" NAME="Raül Romeva i Rueda" LANGUAGE="ES">
Hr juhataja, ma arvan, et selle New Flame'i olukorra võttis kõige paremini kokku Greenpeace, kui nad asetasid vrakile loosungi hüüdlausega "vertido diplomático” - diplomaatiline reostus.
<P>
Probleem on tegelikult kahetahuline: on ökoloogiline probleem ja diplomaatiline probleem. Ent viimatinimetatut ei saa kasutada ettekäändena eelmise probleemiga tõsiselt tegelemata jätmiseks.
<P>
Näiteks on New Flame'i juhtum iseloomulik Algecirase lahe kroonilisele õlireostusele, mis on tingitud Gibraltari suutmatusest Euroopa õigusaktidest kinni pidada ja ka Hispaania ametivõimude liigsest sallivusest. Igal juhul tahaksin rõhutada Partido Populari kuuluvate parlamendiliikmetest kolleegide äkilist muret ökoloogilise probleemi pärast, ehk peaksin selle eest isegi tänulik olema. Mul on igal juhul tunne, et huvi New Flame'i vastu ei ole seotud niivõrd ökoloogilise probleemiga tegelemise vajadusega, kuivõrd sisemise opositsiooni loomisega, millega me nii harjunud oleme.
<P>
Kordamise mõttes - ma usun, et tegemist on diplomaatilise probleemiga, kuid põhiprobleem on ökoloogiline probleem, millega tuleb viivitamatult tegelda.
<SPEAKER ID="239" NAME="Willy Meyer Pleite">
fraktsiooni GUE/NGL nimel. - (ES) Hr juhataja, volinik, olen alates augustist võtnud osa paljudest Euroopa Parlamendi algatustest ja olen pidanud sellel täiskogul erinevaid kõnesid. Põhiküsimus, nagu me kõik teame, on et piirkond ümber Gibraltari väina on mereliikluse osas üks kõige tihedama liiklusega piirkondadest Euroopas, rohkem kui 100 000 laevaga aastas, millest 30 000 on ankrus Algecirase lahe ja Gibraltari vahelisel alal.
<P>
Põhiprobleem on, et nendel kahel sadamal ei ole mereliikluse koordineerimiseks ja jälgimiseks ühtegi organit. Selles on põhiprobleem. Me käivitame selge ja täpse algatuse, et kaks juhtumiga seotud liikmesriiki saaksid lahendada kõnealuse koordineerimise puudumise niipea kui võimalik. Me räägime kahest sadamast, millel on kõige suurem mereliikluse maht, ja antud hetkel on vastuvõetamatu, et ikka veel ei ole mingit jälgimisüksust.
<P>
Me ei räägi pelgalt New Flame'ist, me räägime ka Sierra Navast ja Samotrakist ja need on juhtumid, mis pärsivad ilmselgelt meresõiduohutust, inimeste turvalisust ja looduskeskkonda.
<P>
Seepärast arvan, et Euroopa peab võtma initsiatiivi ja andma liikmesriikidele selge direktiivi. 21. sajandil on vastuvõetamatu, et kõnealune laev on ikka veel oma praeguses olukorras. Võibolla tegi Hispaania valesti, et usaldas laeva päästmise Gibraltarile? Võibolla oleksid kaks administratsiooni seda koos tegema?
<P>
Mul on volinikule esitamiseks üks oluline küsimus. Esitan komisjonile küsimuse, millele hr Dimas märtsis vastas, milles rõhutatakse küsimust, mis ei ole ikka veel selge - nimelt mida laev vedas. Millist tüüpi vanametalli see vedas? Komisjon vastas, et see vedas 700 tonni kütust IFO-380, kuid me ei tea siiani, millist tüüpi vanametalli. Minu meelest on see vastuvõetamatu.
<P>
Kutsun komisjoni üles ütlema meile viimast korda, millist tüüpi vanametalli see laev vedas.
<SPEAKER ID="240" NAME="Luís Queiró" AFFILIATION="PPE-DE">
(PT) Hr juhataja, daamid ja härrad, ma võtan käesoleval arutelul sõna, sest Algecirase lahes ja Gibraltaril laevahuku läbi teinud New Flame'i olukord tuleb veel lahendada. Nagu on teada, on 2007. aasta augustist 2008. aasta veebruarini lekkinud laevast mitu korda kütust ja naftat. Me kõik teame, et sellist tüüpi õnnetuse tagajärjed ei austa riigipiire ning tekitavad kahju nii keskkonnale kui rannikualade elanikele.
<P>
Seepärast lisan oma hääle neile oma Hispaania kolleegide seast, kes paluvad vastust New Flame'i kohta tõstatatud küsimustele. Need on olulised küsimused ja nõuavad kiiret vastust, sest kõnealune õnnetus ei puuduta üksnes Hispaania ja Gibraltari ametiasutusi. See on sedasorti õnnetus, millel on tagajärjed keskkonnale, meresõiduohutusele ja meremajandusele ja mõjutab sega meid kõiki.
<P>
Me ei saa jätta tähelepanuta asjaolu, et selle laeva kokkupõrge ja põhjaminek toimus ühel kõige tihedama liiklusega veeteedest maailmas ja et selle lasti pole ikka veel maha laaditud. Seega teeb diplomaatiline tüli meile kõige vähem muret. Tõstatatud küsimused on siiski kõik asjakohasemad, kui võtame arvesse seda, et see parlament on just kiitnud heaks meresõiduohutust käsitlevad õigusaktid meetmepaketis, mille eesmärk on tugevdada Euroopa õigusakte ja viia need kooskõlla oluliste rahvusvaheliste õigusaktidega.
<P>
Seepärast oleks meil mõistlik küsida, kuidas kasutatakse Euroopa õigusaktidega heaks kiidetud olulisi vahendeid, vähemalt neid, mis on juba kättesaadaval, ja kuidas koordineeritakse liikmesriikide ja komisjoni vahelist vajalikku koostööd, kohustuste jaotamist ja praktilisi meetmeid, mis on olukorra lahendamiseks vajalikud. Just sellest kontekstis tuleb hinnata avaldust, mille esitas siin meile asepresident Barrot ja mis minu meelest annab edasi komisjoni seisukoha.
<SPEAKER ID="241" NAME="Francisca Pleguezuelos Aguilar" AFFILIATION="PSE">
(ES) Hr juhataja, käesolev arutelu ja voliniku vastused ei ole jätnud kahtlustki, et Hispaania ja Andaluusia ametiasutused on väga tundlikud saasteainete keskkonda sattumise ja meresõiduohutuse suhtes; need on Hispaania valitsuse jaoks olulised küsimused nii reageerimise mõttes - mis oli aja ja viisi poolest küllaltki viivitamatu - kui ka seetõttu, et ta on probleemi lahendamiseks ja veelgi hullemate õnnetuste vältimiseks võtnud mitmeid väga ulatuslikke meetmeid. Me oleme sellest juba rääkinud.
<P>
Selge on see, et New Flame'i juhtum ei ole kaugeltki sellise tasemega katastroof nagu Prestige, kuid selle tagajärjed on hõivanud Hispaania valitsuse, minu kodumaa valitsuse, ja talle muret valmistanud.
<P>
Kindlasti ei saa Hispaania valitsust süüdistada tegevusetuses, otse vastupidi. Hispaania valitsus on õnnetuse juhtumisest peale suhelnud Ühendkuningriigi ja Gibraltariga ning on otsinud laeva ja kokkupõrke kohta teavet ning pakkunud kaastööd mu parlamendiliikmest kolleeg Meyer Pleite kavandatud algatusse ja selle koordineerimisse.
<P>
Nagu volinik ütles, on Euroopa Liidult augustist saati abi otsitud. Laevaomanikul ja tema firmal on kästud kahjuga seotud kulud kanda ja Junta de Andalucia on esitanud Gibraltarile kaebuse õigusaktidest võimaliku mittekinnipidamise eest.
<P>
Hispaania jaoks on ülioluline, et ta oleks oma kohustused täitnud, mida ta ka tegi, ja Prestige'iga juhtunu ei kordunud, kuid vaja on ka koordineerimist ja just koordineerimisest jäigi puudu. Seepärast usun, et Hispaania pöördumine abipalvega Gibraltarit käsitleva dialoogi foorumi poole kui meede, mis võib meil tõeliselt võimaldada selliste olukordadega toime tulla ja hoida ära edasisi soovimatuid vahejuhtumeid, peaks selle teema meie kõigi jaoks lõpetama. Kõik muu on lihtsalt ükskõiksus, mida mõned inimesed tundsid ja tahavad uuesti läbi parlamendi vedada.
<SPEAKER ID="242" NAME="David Hammerstein" AFFILIATION="Verts/ALE">
(ES) Hr juhataja, mis puudutab rohelisi, siis tegemist ei ole süüdlaste otsimisega, vaid tõhusate vahendite otsimisega seesuguse katastroofi või pigem iga päev Gibraltari väinas juhtuvate katastroofide heastamiseks.
<P>
See kokkupõrge oli tõsine hoiatus ja me peaksime selle meelde jätma. Me oleme palunud komisjonil võtta vastu meetmed võitlemiseks hulljulge ja ohtliku punkerdamispraktika vastu, mis muudab Gibraltari, Suurbritannia ja Hispaania veed tohutusuureks, seadusevastaseks, ujuvaks bensiinijaamaks, kus puuduvad järelevalve ja kaitsemeetmed.
<P>
Nendel meredel seilavad sajad kahtlase väärtusega ühekordse põhja ja parrastega laevad. Eelmisel aastal toimus kuus tuhat kütuse ümberlaadimist, nendest rohkem kui 10 000 avamerel, ilma Marpoli konventsioonis sätestatud ohutusmeetmeteta.
<P>
Me oleme rääkinud Euroopa Komisjonile, et me ei saa jätkata katastroofidest õppimist, ja me oleme palunud komisjonil esitada käesolevale täiskogule protokoll - tõhusat protokolli meretranspordi alase kaastöö kohta Gibraltari väinas keskkonna ja mõistlikkuse kaitseks. Me ei saa sellist tüüpi katastroofiga lisaks oma igapäevastele õnnetustele toime tulla.
<SPEAKER ID="243" NAME="Luis de Grandes Pascual" AFFILIATION="PPE-DE">
(ES) Hr juhataja, tahaksin tänada hr Barrot'd tema vastuste eest. Algecirase lahest on saanud Gibraltari väina heidete kaadamiskoht. Lisaks sellele ähvardavad punkerdustegevus, pidev saasteainetega reostamine, kuigi väikestes kogustes, ja õnnetused nagu lastist tulenev reostus muuta kaitseala kanalisatsooniks.
<P>
Juhtum, mille üle me vaidleme, ei ohusta mingil moel suhteid Hispaania ja Suurbritannia vahel, kes arutavad mõistlikul viisil vanu kaebusi. New Flame'i puhul - kui te lubate mul seda ütlust kasutada - "unos por otros, la casa sin barrer” - lahusolek tugevdab sõprust.
<P>
On šokeeriv, et kuue pika kuu jooksul ei ole ükski pädev asutus olnud suuteline võtma vastu tõhusaid otsuseid laeva põhjamineku vältimiseks, ja et kokkupõrkest tingitud reostust ei ole suudetud ära hoida.
<P>
Vrakk on nüüd mere põhjas koos 42 500 tonni vanametalliga, mille iseloom ja saastepotentsiaal ei ole teada.
<P>
Volinik, me näeme vaeva Erika III paketiga, mille puhul näitab nõukogu üle paindumatust seda Euroopa Parlamendi soovide järgi kujundada, tagamaks, et merereostusega võitlemiseks on olemas sõltumatu ametiasutus, kellel on volitused võtta pärast vahejuhtumi ulatuse hindamist vastu otsuseid.
<P>
See New Flame'i juhtum näib olevat kujundatud spetsiaalselt selleks, et õigustada sellise sõltumatu, otsuste tegemise volitustega varustatud ametiasutuse loomist. Lisaks sellele on andestamatu nõuda, et liikmesriigid ja Euroopa Liit võtaksid üle asjaomased direktiivid ja ratifitseeriksid selle juhtumi suhtes kohaldatavad rahvusvahelised konventsioonid. Mul oli kurb kuulda, et Andaluusiat arvustatakse suure Prestige'i katastroofi pärast; see on kurb manihheistlik mäng, kus Andaluusia suhtes vähe austust üles näidatakse. On häbilugu, et inimesed ise sellest piirkonnast selle teema üles võtsid.
<P>
Volinik, Andaluusia nõuab, et seaduslik punkerdamine ja mereline tegevus Alecirase lahes, mis loob selle piirkonna jaoks jõukust ja töökohti, peab käima käsikäes keskkonnakaitse range järgimisega.
<SPEAKER ID="244" NAME="Inés Ayala Sender" AFFILIATION="PSE">
(ES) Hr juhataja, seda õnnetust ei saa loomulikult võrrelda teiste vahejuhtumitega, mis on seotud naftatankerite või isegi konteinerlaevadega, nagu Napoli, mille kohta peab rahvusvaheline merendusbüroo IMB veel otsuse vastu võtma.
<P>
Teisalt peaks meil olema väga hea meel, et asepresident sellest arutelust osa võtab. Praegu on arutelu keskendunud peamiselt keskkonnaaspektidele. Ma arvan, et on oluline, et uutel alustel on hr Barrot pädev käsitlema mõlemat aspekti, nii keskkond kui transport, ja seda uute vahenditega.
<P>
Me lahendasime Gibraltariga diplomaatilised probleemid seoses ohutusega õhus. Ma soovitaksin hr Barrot'le, et ka meie siin peaksime püüdma lahendada ja isegi parendada Gibraltariga diplomaatilisi aspekte, mis puudutavad meresõiduohutust. Probleemidele vaatamata usun, et on juba olemas dialoogikanaleid, mis võivad väga kasulikeks osutuda.
<P>
Ma usun ka, et Hispaania ja Andaluusia ametiasutused on teinud ära kõik, mis nende võimuses seoses sellist tüüpi õnnetusega selles kriitilises Vahemere piirkonnas ja muidugi on meil hea meel ja oleme tänulikud selle üle, et nad palusid viivitamatult Euroopa Liidul jõustada kõik olemasolevad õigusaktid.
<P>
Me oleme veendunud selles, kui tähtis on saata kodanikele lootusesõnum seoses süngemate aspektidega ja me peaksime seepärast julgustama teid tugevdama neid EMSA mehhanisme, mis osutusid rannajoone jaoks kasulikeks ettevaatusabinõudeks ja seejärel kaitseabinõudeks, jätkama selle kolmanda meresõiduohutuse paketiga ja eelkõige parandama sadamatevahelist koostööd, mis ei ole ehk alati olnud nii hea, nagu oleks pidanud olema, ja kindlasti tutvustama kõiki neid aspekte seoses merekütuse kvaliteedi parandamisega - ettepanekut, mille Rahvusvaheline Mereorganisatsioon IMO hiljuti heaks kiitis ja mis parandab kindlasti seda tüüpi juhtumite tulemust või tagajärgi.
<SPEAKER ID="245" NAME="Jacques Barrot">
komisjoni asepresident. - (FR) Härra juhataja, ma proovin vastata mõnedele küsimustele. Sooviksin öelda hr Galeotele, et komisjonile pole konkreetselt teatatud New Flame'i pardal olnud vanametalli mürgisusest. Meil pole alust uskuda, et see metall on eriti mürgine.
<P>
Mis puutub abisse ühenduse tsiviilkaitse mehhanismi kaudu, siis seda palusid Hispaania asutused kohe pärast New Flame'i vahejuhtumit, kuid pärast seda pole seda palutud. Lõpuks, seoses vraki eemaldamisega sooviksin parlamenti teavitada sellest, et päästeoperatsioonid toimuvad, kuna tingimused merel võimaldavad neid praegu teostada ohutult. Need eemaldamisoperatsioonid kestavad eeldatavasti umbes kolm kuud.
<P>
Lisaks sellele käsitleb komisjon Andaluusia valitsuselt saadud kaebust. Kõigi rikkumiste suhtes, mis leitakse olevat toimunud, algatatakse uurimine. Ka hr Watson esitas mulle mõned küsimused. Sooviksin talle öelda, et New Flame'i vrakk asub tõesti Gibraltari territoriaalvetes. New Flame'i vahejuhtum polnud absoluutselt seotud nafta punkerdamisega; Briti ametiasutused teatasid komisjonile, et nafta punkerdamise protsessi reguleerivad olemasolevad õigusaktid ja et sellega polnud mingit konkreetset probleemi. Transpordialused on alati topeltpõhja ja -parrastega naftatankerid ja neil on kõik vajalik tunnistused.
<P>
Hr Meyer, mereliikluse jälgimise direktiiv - selle punktiga ma lõpetan - edendab koostööd aluste liikumise jälgimise vallas, samas kui SafeSeaNeti teabesüsteem võimaldab teabevahetust.
<P>
Hr Queiró, komisjon usub, et New Flame'i juhtumi korral, samuti üldisemalt merd saastava punkerdamise korral võivad olla kohaldatavad mere saastamise kriminaalkaristusi käsitleva direktiivi sätted. Siiski ei sätestata 2005. aasta direktiivis õiguslikku raamistikku kriminaalkaristuste kohaldamiseks mere saastamises süüdi olevate isikute suhtes.
<P>
Karistuste praktiline kohaldamine igal konkreetsel juhul ei ole sätestatud direktiivis, vaid seda kohaldatakse riigisisese õigusega, näiteks pärast kaebuse esitamist või pärast kriminaalmenetluse alustamist. Karistusi peab kohaldama riigi kohus kohe kui leitakse, et on toimunud rikkumine.
<P>
Hr Hammerstein, nafta transportimine avamerel on meretranspordis väga levinud praktika. Põhimõtteliselt pole see probleem seni, kui rakendatakse kõiki ettevaatusabinõusid. Laevaomanikud on välja töötanud hea tava punkerdamisoperatsioonideks, s.o kütuse pumpamiseks alustele. Rahvusvaheline Mereorganisatsioon omalt poolt valmistub vastu võtma mitmeid meetmeid, et vältida saastamist nafta pumpamisel ühelt tankerilt teisele. Liikmesriigid ja komisjon on aktiivselt seda lähenemist toetanud; kavatseme selles valdkonnas siiski jääda äärmiselt valvsaks.
<P>
Hr de Grandes Pascual, 2005. aastal esitas komisjon osana merenduse ohutust käsitlevate õigusloomemeetmete kolmandast paketist ettepaneku võtta vastu direktiiv, milles on sätestatud tsiviilvastutust ja kindlustust käsitlevate ühiste eeskirjade minimeelne komplekt. Euroopa Parlament toetas ettepanekut, kuid kahjuks pole nõukogus seni asjakohaseid samme astutud. Ettepanek oli mõeldud ajutiseks lahenduseks meresaaste ohvritele, seniks kuni rakenduvad pooleliolevad rahvusvahelised konventsioonid, mille rakendamist on pidevalt edasi lükatud. Sellised konventsioonid jõustuvad kas alles pärast väga pikka viivitust või siis pole kohaldatavad kõigis liikmesriikides. See toob kaasa meretranspordiettevõtjate ja õnnetuste ohvrite ebavõrdse kohtlemise.
<P>
Ma pole vastanud kõigile küsimustele, kuid peaksin teile ka ütlema, et komisjon on teadlik, et Gibraltari territoriaalvete osas on jätkuvalt lahkarvamusi. Siin pole koht sellesse arutelusse sekkumiseks. Me saame ainult kutsuda pooli üles tugevdama koostööd ja parandama suhtlust. Kolmepoolne foorum peaks keskenduma mereohutusalasele koostööle.
<P>
Daamid ja härrad, kui te lubate, ma tahaksin kasutada võimalust ja rääkida teile, et seoses kolmanda meresõiduohutuse paketiga reostuse vältimiseks on parlament tõesti oma kohustusi tõsiselt võtnud. Teie transpordikomisjon on võtnud vastu kõik seitse ettepanekut ja ma pean avaldama austust parlamendile, kes on mulle selles küsimuses palju abi osutanud. Sellest hoolimata on tõsi, et transpordiministrite nõukogu viimasel kohtumisel märkasin mitme liikmesriigi poolt teatavat vastuseisu kahe ettepaneku suhtes: ühelt poolt ettepanek kodanikuvastutuse, laevaomanike vastutuse kohta, millega eelkõige seoses oleme me pidanud võtma kasutusele kohustusliku kindlustusskeemi, mis on tuleviku jaoks ilmselgelt ülioluline. Teisalt lisaettepanek lipuriigi vastutuse kohta, mis seda skeemi täiendab. Lipuriigi vastutus on hädavajalik, kui me tahame, et kõik Euroopa lipud ilmuksid Pariisi memorandumi valgesse nimekirja, näidates, et nad kõik on kvaliteedilipud. Siiski ei ole me veel sellega ühele poole saanud. Ma tahaksin öelda, et selleks, et hoida ära selliseid laevahukke, nagu New Flame'i laevhukk, peavad meil olema õigusaktid, mis on, nagu on kavandatud kolmandas meresõiduohutuspaketis, kõikehõlmavad ja suudavad kõrvaldada tõhusalt igas etapis mereõnnetuste- ja reostusohu.
<P>
Hetkel oleme me teinud edusamme, selles ei ole kahtlust. Mereohutuse Amet, nagu ma olen juba näidanud, on abi andnud. Amet tugevdas hiljuti reostustõrje laevade võrgustikku; siiski ei toimu midagi kõnealuses kolmandas meresõiduohutuspaketis, millega seoses ma võin ainult loota - mõistan, et koos parlamendi täieliku toetusega -, et liikmesriigid on valmis oma kohustustele vastu astuma. Milline dramaatiline olukord oleks meil lahendada, kui õlireostus juhtuks olema Vahemere väga haavatavates ja tundlikes vetes. Seepärast tahaksin teid veel kord tänada täieliku toetuse eest selle nimel, et kõnealust kolmandat meresõiduohutuspaketti oleks võimalik tõhusalt rakendada ja et meil oleks tõhus lipuriigi kontroll ja laevaomanikepoolne selge aruandluskohustus. See on ülioluline, kui me sellist tüüpi õnnetusi ära tahame hoida.
<P>
Igal juhul, tänan teid selle küsimuse tõstatamise eest, mis annab meile võimaluse rõhutada veel kord mereohutuse absoluutset vajalikkust.
<SPEAKER ID="246" NAME="Gerardo Galeote" AFFILIATION="PPE-DE">
- (ES) Hr juhataja, päevakorrapunkt. Volinik viitas Gibraltari vetele. Ma ei tea, kas see oli tõlgendamise viga või volinikupoolne eksimus. Tahaksin, et ta väljendaks end sellega seoses selgelt, nagu ta väga hästi teab, on nende vete omandiõigus Hispaania Kuningriigi ja Ühendkuningriigi vahelise vaidluse teema.
<P>
Tahaksin, et ta seda selgitaks, palun.
<SPEAKER ID="247" NAME="Jacques Barrot">
Euroopa Komisjoni asepresident. - - (FR) Hr juhataja, ma ei soovinud selles küsimuses seisukohta võtta. Andsin vaid laevahuku geograafilise asukoha, milleks on Algeciras, Gibraltar. Palun ärge saage minust valesti aru. Ma ei tahtnud lahendada vaidlust, mida ma pealegi ei ole suuteline lahendama.
<SPEAKER ID="248" NAME="Graham Watson" AFFILIATION="ALDE">
Hr juhataja, volinikul oli täiesti õigus. See on Gibraltari territoriaalvetes ja tuleks dokumenteerida, et ei vahejuhtum ega New Flame'i põhjaminek ei toimunud Gibraltari lahes või Algecirase lahes, ükskõik, kuidas seda kutsuda. See oli eemal Vahemere kalju kagupoolsest tipust ja see peaks siin protokollis selge olema.
<SPEAKER ID="249" NAME="Juhataja">
Mulle on laekunud kuus resolutsiooni ettepanekut , mis esitati vastavalt parlamendi kodukorra artikli 103 lõikele 2.
<P>
Arutelu on lõppenud.
<P>
Hääletus toimub neljapäeval, 24. aprillil 2008.
<P>
Kirjalikud avaldused (kodukorra artikkel 142)
<SPEAKER ID="250" NAME="Kartika Tamara Liotard  " AFFILIATION="GUE/NGL">
kirjalikult. - (NL) Tundub, et Gibraltari ranniku lähedal toimunud New Flame'i laevahuku küsimuse puhul keskendutakse eelkõige Ühendkuningriigi ja Hispaania vaidlusele Gibraltari üle. Olulisim on, et diplomaatiline mõõkade täristamine ei kaaluks üles keskkonnakatastroofi ohtu Hispaania rannikul. See on lõppude lõpuks tõeline probleem. Prioriteet tuleb alati anda keskkonna kaitsmisele.
<P>
Järgmisena on vastutuseprobleem. Meil on olnud lugematu arv kordi tegemist laevaga, mis sõidab mugavuslipu all, et vältida seadustest kinnipidamist ja maksude maksmist ja mis siis hätta satub. EL peaks olema suuteline tegutsema, et seda rahvusvaheliste õigusaktide ignoreerimist ära hoida. Peab olema kristallselge, kes selliste juhtumite puhul vastutab.
