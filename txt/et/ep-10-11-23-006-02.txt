<CHAPTER ID="006-02">
2. Globaliseerumisega Kohanemise Euroopa Fondi kasutuselevõtmine: Noord Brabant ja Zuid Holland osa 18, Madalmaad (
<P>
- Enne hääletust:
<SPEAKER ID="083" NAME="Lucas Hartong" AFFILIATION="NI">
(NL) Lugupeetud juhataja! Euroopa Liidu solidaarsusfondist Madalamaadele eraldatava abi küsimus on õnneks täna ikkagi päevakorras, kuid kui minu kolleegil Joseph Daulil Euroopa Rahvapartei (kristlike demokraatide) fraktsioonist oleks siin otsustusõigus olnud, siis meil täna seda hääletust ei toimuks ning Madalamaad saaks karistada, sest ei nõustunud ELi eelarve 6% suurendamise ja Euroopa maksude kehtestamisega. Hollandi Vabaduspartei delegatsiooni arvates on täiesti vastuvõetamatu, et kolleeg Daul sellist mõtet üldse kaalus. Tegemist on Madalmaade kui liikmesriigi ränga solvamisega.
<SPEAKER ID="084" NAME="Juhataja">
Sellest teemast räägiti eile ja arutelu on lõppenud.
<SPEAKER ID="085" NAME="Joseph Daul" AFFILIATION="PPE">
(FR) Austatud juhataja! Kallid kolleegid! Otsustasime viimasel esimeeste konverentsil lisada Barbara Matera raporti tänasesse päevakorda. Keegi ei taotlenud raporti väljajätmist päevakorrast. Niisiis on juhataja esitatav küsimus järgmine: kas meil on võimalik pidada ausaid arutelusid, mida oleme saanud teha viis aastat, kui oleme silmitsi sellise isikuga? Selle küsimuse kavatsen ma esitada neljapäeva hommikul. Kui Euroopa Konservatiivide ja Reformistide fraktsioon laseb sel isikul ka edaspidi esimeeste konverentsil osaleda, tuleb meil oma töökorda muuta. Muud mul lisada ei ole.
<SPEAKER ID="086" NAME="Barbara Matera">
raportöör. - (IT) Lugupeetud juhataja! Kallid kolleegid! Täna kutsutakse meid üles hääletama abipaketi üle, mis on mõeldud Madalmaadele, kes on taotlenud Globaliseerumisega Kohanemise Euroopa Fondi kasutuselevõtmist 10,5 miljoni euro suuruse kogusumma ulatuses.
<P>
Selline sisemiste vahendite ümberpaigutamine Euroopa Liidu eelarvesse toimub endiselt tavapärase korra alusel. Kuid tulevaste abitaotluste, mille arv järjekindlalt kasvab, täitmine võib seiskuda, sest 2011. aasta eelarvet ei õnnestunud heaks kiita. Kui kaheteistkümnendite süsteem jõustub jaanuarist, ei ole õigupoolest võimalik ülekandeid teha ega vajalike maksete tegemist jätkata.
<P>
Praegustes oludes, mil kogu Euroopa on silmitsi majandusraskustega, loodab Euroopa Parlament nende liikmesriikide suurele vastutustundele, kes avaldasid nõukogus vastupanu Lissaboni lepingu õigusi järgiva säästueelarve heakskiitmisele.
