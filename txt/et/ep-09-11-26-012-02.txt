<CHAPTER ID="012-02">
2. Laos ja Vietnam
<SPEAKER ID="237" NAME="Juhataja">
Järgmisena on päevakorras neli resolutsiooni eelnõud seoses Laose ja Vietnamiga.
<SPEAKER ID="238" NAME="Véronique De Keyser">
autor. - (FR) Austatud juhataja! Meil on järjekordselt käsil kiireloomuline arutelu seoses Vietnami ja Laosega. On tõsi, et oleme pidanud Euroopa Parlamendis veel teisi sarnaseid arutelusid, kuid me ei saa käesolevat kiireloomulist arutelu tähelepanemata jätta.
<P>
Tegelikult oleme väga mures. Alates 2006. aastast, kui Vietnam eemaldati Ameerika Ühendriikide mustast nimekirjast seoses represseerimise ja inimõiguste rikkumistega, on tõusnud represseerimise tase inimõiguste eest võitlejate vastu.
<P>
Tahaksin mainida ainult ühte väga iseloomulikku juhtumit: proua Tran Khai Thanh Thuy juhtumit. Ta on kirjanik, blogija, ajakirjanik ja aktivist, keda hoitakse hetkel vangis väga ebaselgetel põhjustel, millest kõige usutavam on, et ta kaitses oma riigis sõnavabadust ja inimõigusi. Ta kannatab diabeedi all ning ta tervis on väga kehv. Kardame tema elu pärast ning nõuame talle vanglas nii nõuetekohase arstiabi osutamist kui ka tema viivitamatut vabastamist.
<P>
Ma armastan Vietnami. See on suurepärane riik ning 2010. aastal võtab see üle ASEANi eesistumise. Usun, et rahvusvaheliste demokraatlike standarditega kooskõlas olevate meetmete kasutuselevõtmine tuleks riigi moraalse autoriteedi tugevdamisele ainult kasuks.
<SPEAKER ID="239" NAME="Thomas Mann">
autor. - (DE) Austatud juhataja! Inimõiguste olukord Vietnamis on väga murettekitav. Levinud on usuline tagakiusamine, eriti kristlaste ja budistide suhtes. Kõiki, kes vabaduse ja inimõiguste eest välja astuvad, hirmutatakse ning hoitakse pideva järelevalve all. Septembri lõpus rünnati vägivaldselt sadu Bat Nha kloostri munki. Rüüstati ka tervet kloostrit, samal ajal, kui politsei seda kõike lihtsalt pealt vaatas. Munki, kes Phuoc Hue templist varju otsisid, peksti jõhkralt. Sedalaadi ahistamist ei tohi lubada. On ennekuulmatu, et riik on lihtsalt ignoreerinud Euroopa Liidu ja teiste maailma riikide üleskutseid parandada olukorda seoses inimõigustega. On sadu põhjuseid vähemalt muudatustegi tegemiseks, eriti kui arvestada seda, et järgmisel aastal asub Vietnam ASEANi riikide eesistuja kohale.
<P>
Olukord Laoses ei ole palju parem. Novembri alguses peksis salapolitsei läbi enam kui 300 rahumeelset meeleavaldajat, kes nõudsid mitmeparteisüsteemi ja demokraatia kehtestamist. Kõik katsed poliitilise dialoogi algatamiseks surub ainus võimul olev partei viivitamatult maha.
<P>
Samuti on õõvastav 5000 hmongist põgeniku olukord, kes elavad hetkel laagrites Põhja-Tais ning kes kuuluvad tagakiusatud vähemusse. Neile ei ole antud põgenike staatust. Organisatsioon Piirideta Arstid, mida sel nädalal ka siin parlamendis esindati, ütles, et neil on laagrites peaaegu võimatu osutada humanitaarabi, sest inimesi vahistatakse pidevalt ja üldiselt täiesti suvaliselt ning neid sunnitakse tagasi Laosesse pöörduma. Igasugused väited, et need inimesed naasevad vabatahtlikult, on lihtsalt valed.
<P>
Meie, Euroopa Parlamendi liikmed, kutsume komisjoni ja nõukogu üles esitama meile täpset teavet selle kohta, millistest kokkulepetest, mis nende kahe riigi valitsusega seoses inimõiguste ja demokraatiaga tehti, kinni peetakse. Milliseid nendest kokkulepetest on järjekindlalt eiratud? Vietnami ja Laose kodanike heaolu nimel peab olema võimalik nende kahe riigi valitsustele survet avaldada.
<P>
(Aplaus)
<SPEAKER ID="240" NAME="Heidi Hautala">
autor. - (FI) Austatud juhataja! Tervitame igati fakti, et Kagu-Aasia Rahvaste Assotsiatsioon moodustas regionaalse inimõiguste komisjoni. Selle kõige taustal on siiski väga šokeeriv kohata Vietnami munkasid, kes olid langenud vägivaldse rünnaku ohvriks. Meil oli au nendega hiljuti Inimõiguste allkomisjonis kohtuda.
<P>
Paistab, et religioossete kogukondade olukord Vietnamis muutub üha raskemaks. Peame mõistma igati hukka asjaolu, et vägivalla tõttu pidi kahest kloostrist lahkuma üle 300 munga ja nunna ning et religioosseid kogukondi pidevalt taga kiustatakse. On väga tähtis, et Vietnam võtaks kuulda ÜRO inimõiguste komisjoni nõuanded, milles soovitatakse näiteks kutsuda riiki ÜRO eriraportöörid, kes jälgiksid arvamus- ja usuvabaduse ning teiste põhiinimõiguste rakendamist.
<SPEAKER ID="241" NAME="Cristian Dan Preda">
fraktsiooni PPE nimel. - (RO) Vietnamis peetakse sadu inimesi kinni nende poliitiliste ja usuliste tõekspidamiste pärast. Usun, et vägivaldne rünnak buda munkade vastu septembri lõpus näitab selgesti, et Vietnam ei ole valmis sealset inimõiguste olukorda parandama.
<P>
Sõjaväelise diktatuuri võimu all olevas Laoses hoitakse siiani salaja vahi all kümme aastat tagasi tudengite ja õppejõudude algatatud üliõpilasliikumise juhte. Hiljuti surus salapolitsei maha inimõiguste austamise nimel korraldatud rahumeelse meeleavalduse ning jätkub ka hmongide kogukondade tagakiusamine.
<P>
Nii Laos kui ka Vietnam peavad pidama täielikult kinni rahvusvahelistest inimõiguste standarditest. Lõppema peab usuliste kogukondade liikmete, vähemuste ning samuti kodanike tagakiusamine, kes ei tee midagi enamat, kui kaitsevad oma poliitilisi õigusi.
<P>
Seoses sellega on Euroopa Liit kohustatud jälgima lähedalt arenguid seoses inimõigustega ning kasutama kogu oma mõjuvõimu sellise negatiivse trendi muutmiseks.
<P>
(Aplaus)
<SPEAKER ID="242" NAME="Lidia Joanna Geringer de Oedenberg">
fratsiooni S&D nimel. - (PL) Austatud juhataja! Läbirääkimistesse seoses ELi ja Vietnami vahelise uue partnerlus- ja koostöölepinguga tuleb lisada ka austus inimõiguste ja isikuvabaduste vastu. Meieni jõudnud andmete kohaselt on olukord seoses sellega eriti tõsine Vietnamis ning seda eriti seoses Interneti-kasutajate rõhumisega. Internet on meedium, mis põhineb vabal teabe ja seisukohtade vahetamisel igat liiki teemade kohta ning seda veel ülemaailmsel tasandil. Vietnami õiguslikud määrused seoses Interneti kasutamisega aga karistavad sõnavabadust teatud tundlikes valdkondades, nagu inimõigused ja demokraatia levik.
<P>
2008. aastal kehtestatud eeskirjades blogide kohta on sätestatud, et nende sisu peab piirduma isiklike asjadega ning neis on keelatud valitsusvastaste ning riiklikku julgeolekut õõnestavate materjalide levitamine.
<P>
(Juhataja palus parlamendiliikmel aeglasemalt rääkida)
<P>
Teiste riikide valitsusevälised organisatsioonid teatavad, et blogijaid, kes poliitilistel teemadel räägivad, hoitakse vanglates kinni. Euroopa Liidu institutsioonid ei tohi nende Vietnamist tulevate häirivate tõsiasjade suhtes ükskõikseks jääda ning lisaks poliitilistele tegevustele on vaja astuda ka õiguslikke samme. Seetõttu palun kaasata uude ELi ja Vietnami vahelisse kokkuleppesse inimõigustega seotud siduv klausel.
<SPEAKER ID="243" NAME="Johannes Cornelis van Baalen">
fraktsiooni ALDE nimel. - Austatud juhataja! Fraktsioon ALDE on arvamusel, et Laos ja Vietnam ei ole demokraatlikud riigid. Kummaski riigis ei ole tagatud ei inimõigused ega usulised või muud õigused. See tähendab, et me toetame resolutsiooni täiest hingest ning palume nõukogul ja komisjonil sama teha.
<SPEAKER ID="244" NAME="Ryszard Antoni Legutko">
fraktsiooni ECR nimel. - (PL) Austatud juhataja! Soovin taas rõhutada, kui dramaatiline on kristlaste olukord Laoses ja Vietnamis. Mõlemas riigis on kogu riigistruktuur ja rõhumise aparaat suunatud kristluse - nii katoliiklaste kui ka protestantide - hävitamisele.
<P>
Laoses on see võimul oleva kommunistliku partei programmi tulemus, mille kohaselt koheldakse kristlust kui religiooni, mis esindab läänemaailma imperialismi. Vietnamis toimuv on samas aga vormiliselt olemasolevatest seadustest üleastumine. Rõhumisel on mitmesuguseid vorme: vahistamised, piinamine, vabadusekaotused, hirmutamine ja inimeste paigutamine vaimuhaiglatesse.
<P>
Sellised tavad ei tohi jätkuda ilma tugeva reaktsioonita Euroopa institutsioonidelt. Olgugi et paljud inimesed Euroopas võitlevad kristluse vastu õiguslike vahenditega, on meie kõigi kohustuseks teha midagi nende barbaarsuste vastu, mille tunnistajaks me mõnedes Aasia riikides oleme.
<SPEAKER ID="245" NAME="Eija-Riitta Korhola" AFFILIATION="PPE">
(FI) Austatud juhataja! Septembris astus Laos seoses inimõiguste parandamisega olulise sammu edasi, kui ratifitseeris kodaniku- ja poliitiliste õiguste rahvusvahelise pakti, mis katab selliseid valdkondi nagu usu-, avalike arutelude pidamise ja sõnavabadus, ning annab inimestele õiguse avaldada oma poliitilist arvamust.
<P>
Teooria ning praktika on aga tihti üksteisest väga erinevad ning tee teooriast praktikani võib olla väga pikk. Taas on vaja väga palju poliitilist tahet. 1999. aasta oktoobri meeleavaldustel vahistatud üliõpilaskiikumise juhid ja teised nn südametunnistuse vangid ning samuti selle aasta 2. novembril vahistatud rahueelsetel meeleavaldustel osalejad tuleb viivitamatult vabastada.
<P>
Väga tähtis on, et Laose ametivõimud näitaksid üles oma demokraatlikku meelestatust ning koostaksid ja rakendaksid õiguslikud reformid esimesel võimalusel. Riigisisesed õigusaktid tuleb viia vastavusse rahvusvaheliste kokkulepetega, millest Laos kinni pidada lubas. Laose Demokraatlikus Rahvavabariigis on demokraatia saavutamine ning inimõiguste ausse tõstmine võimalik ainult õiguslike reformide sisseviimise ja mitmeparteiliste valimiste korraldamisega.
<SPEAKER ID="246" NAME="Marc Tarabella" AFFILIATION="S&amp;D">
(FR) Austatud juhataja! 2007. aasta juulis tähistasin siinsamas istungisaalis seda, et 2006. aasta oli Vietnami jaoks olnud poliitilise avatuse aasta. Kutsusin Vietnami tunnustama kõiki riigi territooriumil esindatud religioone ning lubama oma rahval vabalt oma usku valida.
<P>
Enam kui kaks aastat hiljem pean aga tunnistama, et olukord ei ole õiges suunas arenenud. Vietnamis ei ole usuvabadus ikka veel reaalsuseks saanud ning näiteks buda munkade vahistamiste arv üha tõuseb.
<P>
Vietnam on ASEANi eesistumist üle võtmas. Tervitame siin ülemkogul tehtud jõupingutusi seoses tervishoiu, hariduse ja ebavõrdsuse vähendamisega. Resolutsiooniga tahame aga tuletada Vietnamile meelde, kui tähtsad on inimõigused, ning paluda riigil olla tulevase ASEANi eesistujana teistele heaks eeskujuks.
<P>
Tahan ka lisada, et tervitan väga asjaolu, et Laose valitsus ratifitseeris kodaniku- ja poliitiliste õiguste rahvusvahelist pakti. Loodan, et riik suudab pakti täies ulatuses rakendada, eriti seoses sõna- ja avalike arutelude pidamise vabadusega.
<P>
Viimaks palume Laose valitsusel teha kõik, mis nende võimuses, et vabastada 2. novembril 2009 rahumeelse meeleavalduse käigus vahistatud inimesed ning samuti 1999. aasta 26. oktoobri üliõpilasliikumise juhid.
<SPEAKER ID="247" NAME="Ryszard Czarnecki" AFFILIATION="ECR">
(PL) Austatud juhataja! Siin parlamendis rääkisime möödunud ametiajal Vietnamist peamiselt budistide usulise tagakiusamise kontekstis. Täna on käes aeg rääkida uuesti usuliste õiguste rikkumisest nendes kahes riigis, seekord seoses kristlastega. Kahjuks on see nendes kahes riigis alaline poliitiline reaalsus. Euroopa Parlament, mis on inim- ja vähemuste õiguste teemade suhtes väga tundlik, peab seoses sellega oma avalduse tegema.
<P>
Soovin ka lisada, et ma ei tulnud siia täna mitte poliitikuna, vaid Poolas üpris hästi tuntud blogijana ning seoses sellega soovin protesteerida meie Internetti kasutavate sõprade ja blogijate tagakiusamise vastu Vietnamis. Peame neid innukalt kaitsma.
<SPEAKER ID="248" NAME="Mario Mauro" AFFILIATION="PPE">
(IT) Austatud juhataja, head kolleegid! Usulistel alustel tagakiusamine ja diskrimineerimine ei ole Vietnamis midagi uut. Sedasi pole käitutud mitte ühe päeva või ühe kuu jooksul, vaid juba 50 aastat.
<P>
Piirdun siinkohal vaid kõige hilisemate juhtumitega, nagu katedraali lammutamine Vinh Longi linnas, et ehitada selle asemele avalik park, või märulipolitsei ja buldooserite kasutamine, et kõrvaldada Neitsi Maarja kuju katoliiklikult surnuaialt Hanois. Lisaks esitati kaebus kirikuõpetaja ja tema koguduse liikmete vastu, kes tõid kirikuõpetajat ähvardanud isiku politseijaoskonda. Sellega muudetakse kristlased ohvritest kurjategijateks.
<P>
Kasvav autoritaarsus on saavutamas murettekitavaid mõõtmeid. Hanoi valitsus on isegi nõudnud, et turvalisuse tagamiseks tuleb sulgeda 10 Interneti-lehekülge, mis pidevalt ohtlikku materjali levitavad ning et tuleb võidelda kõikide liikumistega, mis partei vastu meelestatud on.
<P>
Olukord on äärmiselt murettekitav ka Laoses, kus kristlasi kiusatakse järelejätmatult vahistamiste ja ähvardustega ning minnakse isegi nii kaugele, et neid sunnitakse kohati oma küladest lahkuma.
<P>
Austatud juhataja! Usuvabadus on loomulik inimõigus ning kehtib igale inimesele. Usuvabadus ei ole teene, mida need, kes parajasti võimul on, osutada võivad. Sel põhjusel on sekkumine ja pühendumus igati vajalik.
<SPEAKER ID="249" NAME="Zbigniew Ziobro" AFFILIATION="ECR">
(PL) Austatud juhataja! Peaksime olema rahul iga meetmega, mille eesmärgiks on rõhutada inimõiguste olulisust, ning juhtida tähelepanu juhtumitele, kus neid mõnedes maailmaosades ei austata, ning riikidele, kus inimeste põhiõigusi rikutakse. Kui pöörame aga oma tähelepanu nende õiguste rikkumisele, peame pöörama erilist tähelepanu just olukordadele teatud riikides, kus rikutakse teistesse religioonidesse kuuluvate inimeste õigusi ning nende õigust sõnavabadusele seoses nende usuga, usuvabaduse praktiseerimisega ja õigusega oma tõekspidamisi välja näidata. Sel põhjusel peaksime lööma häirekella iga kord, kui selles valdkonnas pannakse toime tõsiseid rikkumisi.
<P>
Peaksime ka meeles pidama, et peame Euroopas alati seoses traditsioonide, vabaduse ja teiste religioonide austamisega muule maailmale eeskujuks olema. Just seetõttu pean teatud rahutusega tunnistama midagi, mida ei saa loomulikult võrrelda tõsiasjadega, mida meile siin istungisaalis esitati. Pean siinjuures silmas ilmnevat trendi Euroopa Inimõiguste Kohtu otsustes, mis paistab tungivat teatud riikide usuvabaduse ja traditsioonide valdkonda, antud juhul seoses kohtuotsusega, mis puudutab riste ja Itaaliat. Arvan, et seda laadi kohtuotsused loovad ka mõnes mõttes halva õhkkonna, kus teatud sümboleid ja rõhutamisi on võimalik valesti tõlgendada.
<P>
Kokkuvõtteks soovin öelda, et iga žest ja tegevus, mis tõstab inimõiguste tähtsust, on väga tähtis ning sellest tuleb rääkida avalikult just nende riikide puhul, kus inimeste põhiõigusi rikutakse.
<SPEAKER ID="250" NAME="Charles Tannock" AFFILIATION="ECR">
Austatud juhataja! Kahjuks on Vietnam ja Laos koos Kuuba ja Hiina Rahvavabariigiga ainsad jäänukid üheparteilisest kommunistlikust diktatuurist, kus parlamentaarne demokraatia, pluralism aruteludes - kaasa arvatud meedia- ja Internetis blogimise vabadus - ja rahumeelne religiooni järgimine on väga võõrasteks põhimõteteks.
<P>
Vietnamis ei talu Hanoi valitsus avameelseid buda munki ja katoliiklasi ning Laoses kiusatakse taga hmonge, kellest paljud on Taisse põgenenud. Olen nõus, et isegi kogu maailmas oleva hea tahte juures ning vaatamata lõpututele rahvusvahelisel tasandil ja ÜRO antud lubadustele, kaasa arvatud hiljuti ELile antud lubadustele seoses kaubanduskokkulepetega, ei saa kommunistlikest diktatuuridest kunagi liberaalseid demokraatiaid.
<SPEAKER ID="251" NAME="Karel De Gucht">
komisjoni liige. - Austatud juhataja! Komisjon on endiselt arvamusel, et viimastel aastatel on toimunud oluline areng paremuse poole seoses üldise poliitilise olukorraga Laoses, ning nõustub parlamendiga, et kodaniku- ja poliitiliste õiguste rahvusvahelise pakti (ICCPR) ratifitseerimine Laoses on väga hea samm usuvabaduse, avalike arutelude pidamise vabaduse, sõna- ning pressivabaduse jaoks. Samuti on komisjonil hea meel puuetega inimeste õiguste konventsiooni ja ÜRO korruptsioonivastase konventsiooni ratifitseerimise üle.
<P>
Aprillis kiitis Laose valitsus heaks määruse, millega lubati moodustada ja registreerida riigisiseseid kodanikuühiskonna organisatsioone. See on oluline samm teel avalike arutelude pidamisele vabaduse andmise ja kodanikuühiskonnale riigi arengus rolli andmise poole.
<P>
Samas jagame parlamendiga poliitiliste vangidega seotud muresid. Mis puudutab kolme isikut, keda parlamendis nimetati, siis kordasid ametivõimud 2009. aasta oktoobris juba varem meie Vietnami delegatsioonile tehtud avaldust, et härra Keochay vabastati juba 2002. aastal. Teised kaks vangi kolmest, härra Seng-Aloun Phengphanh ja härra Tongpaseuth Keuakaoun, on väidetavasti hea tervise juures. Ametivõimudel puuduvad andmed härra Bouvanh Chanmanivongi kohta.
<P>
Komisjon on konsulteerinud riigis viibivate diplomaatide ja teistega seoses mitmesaja meeleavaldaja väidetava vahistamisega 2009. aasta detsembri alguses, kuid me ei ole senini leidnud kinnitust esitatud teabele.
<P>
Komisjon on nõus parlamendi arvamusega, et 158 inimese kinnipidamine Nong Khais vajab kiireimas korras lahendamist. Komisjon nõuab, et Laose ja Tai valitsused lubaksid vangidel asuda ümber kolmandatesse riikidesse, mis on lubanud neile asüüli anda.
<P>
Seoses Tais olevate Laose hmongidega tuleb teostada korralik uurimine, et määratleda rikkumiste maht.
<P>
Pöördun nüüd Vietnami poole. Komisjon jagab parlamendi muresid, et Vietnami valitsus on hiljuti seoses inimõigustega üles näidanud karmi käe poliitika märke. Euroopas on andnud alust tõsiseks mureks hiljutised rahumeelsete blogijate ning inimõiguste kaitsjate vahistamised ja kohtuprotsessid ning pinged seoses religioossete rühmitustega, nagu sündmused seoses rahumeelse budistide kogukonna ning Batna kloostriga.
<P>
Soovitame tungivalt, et Vietnam, mis ratifitseeris kodaniku- ja poliitiliste õiguste rahvusvahelise pakti, peaks kinni oma rahvusvahelistest inimõiguste kohustustest ning vabastaks kõik vangid, eriti inimõiguste juristi Le Cong Dinhi, demokraatia kaitsja ning kirjaniku Tran Khai Thanh Thuy ja katoliku kiriku õpetaja isa Nguyen Van Ly, keda hoitakse hetkel vahi all selle eest, et nad rahumeelselt oma seisukohti väljendasid.
<P>
Oleme nõus ka sellega, et palju sõltumatumal meedial oleks praegusel majanduslikult raskel ajal mängida sotsiaalse rahulolematuse suunamisel kasulik roll. Sel põhjusel soovitame Vietnamil võtta vastu ajakirjandusseadus, mis oleks kooskõlas kodaniku- ja poliitiliste õiguste rahvusvahelise pakti 19. artikliga, mis käsitleb sõnavabadust.
<P>
Kõigele vaatamata on meil palju usku tõsisesse inimõiguste alasesse dialoogi ning koostöösse Vietnamiga. Usume konstruktiivsesse suhtlusesse. Kuid selleks, et säärane suhtlemine oleks ka edaspidi jätkusuutlikuks lahenduseks, peavad dialoogidel ja koostööl olema käega katsutavad tulemused.
<P>
Vietnami saavutused on kõige paremaks näiteks sellest, et tulusaimaks lahenduseks on dialoogi pidamine.
<SPEAKER ID="252" NAME="Juhataja">
Sellega on päevakorrapunkti käsitlus lõppenud.
<P>
Hääletamine toimub arutelu lõpus.
