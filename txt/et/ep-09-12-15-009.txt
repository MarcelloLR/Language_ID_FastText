<CHAPTER ID="009">
Selgitused hääletuse kohta
<P>
Suulised selgitused hääletuse kohta
<SPEAKER ID="082" NAME="Aldo Patriciello" AFFILIATION="PPE">
(IT) Austatud juhataja, lugupeetud kolleegid! Ma tunnustan raportööri ja kõiki parlamendiliikmeid, kes on teinud suurepärast tööd selle uue vahendi loomisel, mis võimaldab anda mikrokrediiti väikestele ja keskmise suurusega ettevõtetele ning inimestele, kes on viimastel aastatel töö kaotanud.
<P>
Ainuüksi ELis on kaotatud 3 miljonit töökohta ja pankadel on raskusi laenude andmisel; see uus vahend tagab hõlpsama juurdepääsu vajalikele vahenditele nende jaoks, kes soovivad luua uue ettevõtte.
<P>
Olen kindel, et see uus algatus aitab luua uusi töökohti, eriti kui mikrokrediidirahastuga kaasnevad uued lisameetmed, milleks on näiteks koolituse rahastamine, et aidata noortel käivitada investeerimisprojekte.
<P>
Lugupeetud juhataja, see vahend tuleb vastu võtta võimalikult kiiresti, et äratada ellu väikeste ja keskmise suurusega ettevõtete sektor, mis on Euroopa majanduse jaoks väga vajalik.
<SPEAKER ID="083" NAME="Dimitar Stoyanov" AFFILIATION="NI">
(BG) Tänan, austatud juhataja. Ma hääletasin selle rahalisi meetmeid käsitleva raporti poolt. Leian, et see rahastu on praegusel ajal väga vajalik ja sellel on väga hea mõju, kui seda nõuetekohaselt kohaldatakse, nagu tehti minu kodumaal Bulgaarias. Praegu on majanduskliima eriti ebasoodne just väikeettevõtjate jaoks, kellel on väga vähe võimalusi pangalaenu saamiseks.
<P>
Kõik pangad viivad ellu poliitikat, mis on põhimõtteliselt vastuolus krediidiasutuste olemasolu eesmärgiga. Mul on tunne, et pangad leiutavad teadlikult aina rohkem lisatingimusi ainuüksi selleks, et mitte anda laenu. Laenudeta ei saa aga ettevõtjad tegutseda.
<P>
Kui laenu siiski antakse, peab ettevõtja esitama 100-150%-lise tagatise, mille tõttu tal on oht minna pankrotti. Seetõttu olen seisukohal, et Euroopa Liit ja Euroopa Parlament on antud juhul selles raportis esitanud väga asjakohased sammud, mis tõepoolest aitavad kaasa Euroopa ja Bulgaaria majanduse arengule.
<SPEAKER ID="084" NAME="Diane Dodds" AFFILIATION="NI">
Austatud juhataja, ma tahan öelda, et ehkki väikeettevõtluse toetamine on minu arvates väga hea mõte, tuleks seda teha liikmesriikide valitsuste tasandil. Antud ettepaneku puhul teeb mulle suurt muret vastutus laenatud raha eest ja raha tagasimaksmine.
<P>
Tahaksin kutsuda liikmesriikide valitsusi üles tegema kõik endast olenev, et aidata väikeettevõtjaid, kes moodustavad meie majanduse selgroo. Euroopa Liit saab aidata reguleerimise vähendamisega ja rahaliste vahendite kättesaadavaks tegemisega liikmesriikide tasandil.
<SPEAKER ID="085" NAME="Syed Kamall" AFFILIATION="ECR">
Lugupeetud juhataja, me olime selle ettepaneku poolt. Minu arvates on väga tähtis, et me aitame ettevõtjaid kogu Euroopa Liidus ja kõikides liikmesriikides, et luua jõukust ja töökohti ning tuua inimesed vaesusest välja. Olen tänulik ka selle eest, et uurisime võimalust võtta uute kulutuste tegemise asemel raha olemasolevast eelarvest ja kasutada seda raha selleks, et toetada erasektori kulutusi.
<P>
Samas pean ütlema, et me peame riikliku rahastamise ja maksumaksjate raha kasutamisel olema väga ettevaatlikud. Minu valimisringkonnas on mulle teadaolevalt mõningaid mikrokrediidirahastuid, näiteks suurepärane Croydon Caribbean Credit Union, mis aitab vähekindlustatud kogukondadel vaesusest väljuda. Kohalikud omavalitsused ja muud riiklikult rahastatavad väikelaenude pakkujad on selliseid mikrokrediidirahastuid eemale tõrjunud. On oluline, et mikrokrediidile paremat juurdepääsu tagades ei tõrjutaks välja neid paljusid häid eraõiguslikke laenuandjaid, kes juba tegutsevad.
<SPEAKER ID="086" NAME="Alfredo Pallone" AFFILIATION="PPE">
(IT) Austatud juhataja, lugupeetud kolleegid! Ma arvan, et me kõik oleme mikrokrediidi küsimuses ühel nõul, kuid me peaksime arutlema ka rahaliste vahendite üle. Minu arvates on meie kohus neid vahendeid suurendada.
<P>
Samuti peame jälgima, et mikrokrediiti ei antaks teiste ühiskonnarühmade esindajatele väikestes ja keskmise suurusega ettevõtetes, sest need vahendid on mõeldud kõige halvemas olukorras olevate sotsiaalpartnerite jaoks. Lisaks tuleb arutada ka kultuuriküsimust: paljudes riikides ja minu arvates just neis riikides, kus vajadus mikrokrediidi järele on kõige suurem, puudub vastavate summade saamiseks vajalik kultuuriline hoiak. Olen veendunud, et kõigepealt peaksid selle vahendi kasutusele võtma asjaomased valitsused.
<P>
Euroopas on kaks kiirust: ühel kiirusel liiguvad need riigid, kus vastav hoiak on juba omaks võetud, näiteks Prantsusmaa ja Saksamaa, teisel kiirusel aga riigid, kus see kultuuriline hoiak peab alles välja kujunema. Lühidalt, minu kindel seisukoht on, et tegelikult ei ole Euroopa Liidus probleemiks mitte vahendite hankimine kui niisugune; me peame püüdma luua tingimused, mis võimaldavad kõige halvemas olukorras olevatel töötajatel ise endale töökoht luua.
<P>
Kirjalikud selgitused hääletuse kohta
<SPEAKER ID="089" NAME="Luís Paulo Alves  " LANGUAGE="PT">
Hääletasin tööhõive elavdamiseks mikrokrediidirahastu loomise poolt, sest selle rahastu eesmärk on pakkuda töötutele võimalusi ja ergutada ettevõtlust. See rahastu, mis on suunatud inimestele, kes soovivad luua või arendada mikroettevõtteid (vähem kui 10 töötajat ja käive väiksem kui 2 miljonit eurot), avab paljudele töötutele uusi võimalusi. Arvestades praegust majanduse olukorda, olnuks kasulik, kui see vajalik programm oleks käivitatud varem, sest inimestel on nüüdseks juba pikka aega olnud raskusi laenu saamisel.
<P>
Kuna see rahastu on suunatud avaliku ja erasektori organisatsioonidele, kes pakuvad eraisikutele ja mikroettevõtetele mikrokrediiti ELi liikmesriikides riiklikul, piirkondlikul ja kohalikul tasandil, siis peavad asjaomased organid hoolikalt jälgima, et laenud jõuaksid tõepoolest sinna, kus neid on kõige rohkem vaja, ja et ei korduks eelmise finantskriisi ajal aset leidnud juhtumid.
<SPEAKER ID="090" NAME="Andrew Henry William Brons  " AFFILIATION="NI">
kirjalikult. - Pooldan ideed, et riik võiks anda üksikisikutele mikrokrediiti, et aidata neil väikeettevõtteid luua. Samas leian, et seda funktsiooni ei peaks täitma Euroopa Liit. Sellegipoolest hääletasin ma mõningate muudatusettepanekute poolt, kuna oli võimalus, et see resolutsioon võetakse vastu, ja ma soovisin seda parandada nii palju kui võimalik. Kuna mitmed muudatusettepanekud koondati ühte blokki, siis ma ei saanud mõningaid muudatusettepanekuid eraldi hääletada.
<SPEAKER ID="091" NAME="David Casa  " AFFILIATION="PPE">
kirjalikult. - Ülemaailmse majanduskriisi üks kahjulikumaid tagajärgi on pangalaenude nappus, mis takistab nii üksikisikuid kui ka suurettevõtteid majandustegevuse elluviimisel. Euroopa Komisjoni ettepanek näeb ette mikrokrediidirahastu loomise, mille eesmärk on pakkuda abi ajal, mil pangad ja teised finantsasutused on laenude andmise suhtes kõhkleval seisukohal. Seetõttu otsustasin ma raportööri selles küsimuses toetada ja hääletada raporti poolt.
<SPEAKER ID="092" NAME="Nikolaos Chountis  " LANGUAGE="EL">
Hääletasin selle raporti vastu, sest tööpuudust, mis Euroopa Liidus üha kasvab, ei ole võimalik kaotada mikrokrediidiprogrammi abil. Vaja on omavahel seostatud programme, millel on eraldi eelarverida ja piisavad rahalised vahendid, programme, mille peamine eesmärk on tõkestada noorte tööpuudust, mille määr on väga kõrge eelkõige Kreekas, kus iga neljas alla 25aastane noor on töötu.
<P>
Üldisemalt rääkides on meil vaja poliitikat, mis näeb ette ühenduse eelarve suurendamise ning kõrvaldab stabiilsuspakti uusliberaalse raamistiku ja väikeste puudujääkide põhimõtte. Olen samuti seisukohal, et rahastamine peaks selle mehhanismi raames olema täiesti vabatahtlik ning kedagi ei tohiks mingil moel sundida kasutama seda mehhanismi ähvarduse abil, et vastasel juhul katkestatakse sotsiaaltoetuste maksmine või vähendatakse sotsiaaltoetusi. Kahjuks ei võetud vastu vastavasisulisi muudatusettepanekuid, mille ma esitasin koos kolleegidega Euroopa Ühendatud Vasakpoolsete / Põhjamaade Roheliste Vasakpoolsete liitfraktsioonist.
<SPEAKER ID="093" NAME="Diogo Feio  " LANGUAGE="PT">
Ajal, mil Euroopa on läbimas sügavat majandus- ja finantskriisi, mis on toonud kaasa tõsiseid sotsiaalseid probleeme ja tööpuuduse kasvu kõikides liikmesriikides, on oluline, et Euroopa Liit looks tõhusad mehhanismid, et kriis ületada ja toetada neid, keda kriis kõige raskemalt on tabanud, sealhulgas töötuid ja raskustes olevaid ettevõtteid.
<P>
Seetõttu pooldan tööhõive elavdamiseks mikrokrediidirahastu loomist, mis keskendub ettevõtlusele ja annab kõigile võimaluse alustada oma äri. Euroopa mikrokrediiti saab kasutada juhul, kui pangalaenu ei ole võimalik saada või kui pangast laenu võtmine on tehtud raskeks; mikroettevõtete sektori laienemist toetatakse nõustamise ja juhendamisega ning Euroopa Sotsiaalfondi intressitoetusega.
<P>
Samuti on oluline rõhutada, et selle rahastu ainus eesmärk peaks seisnema selles, et toetatakse ettevõtlust uute töökohtade loomisel ja abistatakse kindlate äriideede elluviimisel, ning krediiti ei tohiks kasutada sotsiaaltoetusteks ega tarbimise suurendamiseks.
<SPEAKER ID="094" NAME="José Manuel Fernandes  " LANGUAGE="PT">
Praeguses majanduskriisis ja kasvava tööpuuduse tingimustes on vaja suurendada füüsilisest isikust ettevõtjate arvu ning toetada mikroettevõtete loomist ja arendamist. Mikrokrediit aitab seda eesmärki saavutada. Tunnen seetõttu heameelt komisjoni ettepaneku üle ja kiidan Euroopa Parlamendi, kes teeb tööd selle küsimusega. Mikrokrediidirahastu võimaldab edendada ettevõtlust ning suurendada tööhõivet ja sotsiaalset kaasatust. Mikrokrediidirahastu täiendab muid programme, mis toetavad tööhõivet ja kaasatust. Seetõttu olen ma seisukohal, et mikrokrediidirahastu rahastamine ei peaks toimuma olemasolevate programmide arvelt ja see rahastu ei tohiks teisi programme kahjustada.
<P>
Hääletasin selle rahastu loomise poolt juba eelarvekomisjonis seoses 2010. aasta eelarvemenetlusega, mille tulemusena loodi kaks uut eelarverida: üks tegevuskulude jaoks summas 37,5 miljonit eurot ja teine halduskulude jaoks summas 0,25 miljonit eurot. Loodan, et seda programmi rakendatakse peagi ja et taotluste menetlemise protsess on kiire ega takerdu bürokraatiasse.
<SPEAKER ID="095" NAME="Ilda Figueiredo  " LANGUAGE="PT">
Meil on kahju, et Euroopa Parlamendi enamus on taas oma sõna murdnud ja kiitnud heaks ettepaneku, millega kärbitakse programmi Progress, mille meetmed sotsiaalvaldkonnas olid juba niigi selgelt alarahastatud. Olenemata sellest, millised on Euroopa mikrokrediidirahastu eesmärkidega seotud kaalutlused, on vastuvõetamatu, et mikrokrediidirahastu rahastamiseks kärbitakse olemasolevaid programme - antud juhul ühenduse programmi Progress, mida viiakse ellu tööhõive, sotsiaalse kaasatuse ja võrdsete õiguste tagamiseks.
<P>
Tööhõive- ja sotsiaalkomisjonis vastu võetud tekstis lükati sõnaselgelt tagasi mikrokrediidirahastu rahastamine programmi Progress arvelt ja tehti ettepanek luua omaette eelarverida omavahenditega, st "uue" rahaga. Meie fraktsioon esitas samasisulised muudatusettepanekud, kuid neid täna vastu ei võetud.
<P>
Kuna sotsiaalsed tingimused on eri liikmesriikides halvenemas, on vastuvõetamatu, kui raha suunatakse tööhõive ja sotsiaalse kaasatuse valdkonnast uutele, vahepeal määratletud prioriteetidele, sealhulgas mikrokrediidile.
<SPEAKER ID="096" NAME="Bruno Gollnisch  " LANGUAGE="FR">
Tänu Kinga Gönczi raportile mikrokrediidi kohta ja selle projekti rahastamise küsimuses tekkinud poleemikale hakkasin ma uurima, mida kujutab endast see kuulus programm Progress, mille puhul vasakpoolsed on nii veendunud, et sellelt ei tohi mikroettevõtete ja üksikisikute algatuste toetamiseks sentigi võtta. Millist eesmärki programm Progress, mis on määratletud kui "ühenduse tööhõive ja sotsiaalse solidaarsuse programm", praegu tegelikult teenib? Vastus: eesmärk on tekitada pabereid ning rahastada uuringuid ja aruandeid. Praegu ei ole programmi Progress nn sihtrühmaks ei töötud ega tõrjutud, vaid poliitilised otsustajad ja arvamusliidrid.
<P>
Mõned inimesed ei ole nõus võtma 100 miljonit eurot mikrokrediidi võimaldamiseks sellest programmi armetust 700 miljonist eurost, mis on jaotatud seitsme aasta peale. Veidi vähem raha neile, kes süsteemist kasu saavad, ja veidi rohkem raha eurooplastele - püsiva eelarve alusel. Kes saaks sellele vastu vaielda? On aeg lõpetada meie kaaskodanike vaesuse ja keerulise olukorra jälgimine ning võtta konkreetseid meetmeid. Üks negatiivne märkus mul siiski on: mikrokrediit on vajalik ainult seetõttu, et pangasulid, kes on nii varmad riigiabi oma taskusse pistma, ei tee seda, mida nad peaksid tegema - pumpama majandusse raha.
<SPEAKER ID="097" NAME="Françoise Grossetête  " LANGUAGE="FR">
Hääletasin ELi mikrokrediidirahastut käsitleva Kinga Gönczi raporti poolt. Mikrokrediidi all mõeldakse laene suurusega alla 25 000 euro ja mikrokrediiti antakse mikroettevõtetele (ettevõtted, kus töötab vähem kui 10 inimest).
<P>
Praeguse majanduskriisi ajal, mil pangalaenude maht on märkimisväärselt vähenenud, on väga vajalik luua Euroopa Liidus rahastu, mis on suunatud neile, kes on kõige raskemas olukorras - töötutele, noortele ja väikeettevõtetele.
<P>
Kui kaalul on majandus või töökohad, on väga tähtis ergutada kasvu suurte investeeringutega. Mikrokrediidirahastu rahastamist suurendatakse 100 miljoni euroni ja raha võetakse programmi Progress (ühenduse tööhõive ja sotsiaalse solidaarsuse programm) eelarvest. Rahastut kasutatakse alates 1. jaanuarist 2010 (nelja-aastase perioodi jooksul). Nõukogu peab seda sõnumit kuulda võtma, et lähipäevil oleks võimalik jõuda kokkuleppele.
<SPEAKER ID="098" NAME="Sylvie Guillaume  " LANGUAGE="FR">
Hääletasin kolleeg Gönczi raporti poolt, sest minu arvates on väga oluline - arvestades eriti tööhõive- ja sotsiaalkriisi - toetada mikrokrediidi andmist ja anda mikrokrediidirahastule oma eelarverida. See on konkreetne vahend, mille eesmärk on aidata neid, kel puudub juurdepääs pangalaenudele, ja vähendada vaesust. Me ei toeta komisjoni ettepanekut suunata programmi Progress vahendid ümber ELi mikrokrediidirahastule, sest see saadaks ettevõtjatele negatiivse sõnumi. Me peame säilitama programmi Progress, sest see on mõeldud kõige raskemas olukorras olevate inimeste aitamiseks. Praeguses olukorras lasub liikmesriikidel ja Euroopa Liidul ühine kohustus seda programmi tulemuslikult rakendada.
<SPEAKER ID="099" NAME="Lívia Járóka  " AFFILIATION="PPE">
kirjalikult. - (HU Mul on väga hea meel, et valdav enamus Euroopa Parlamendi liikmeid kiitis täna heaks raporti ELi tööhõive elavdamise ja sotsiaalse kaasamise mikrokrediidirahastu kohta. Kavandatav mikrokrediidisüsteem võib märkimisväärselt kaasa aidata sotsiaalse ühtekuuluvuse ja uute töökohtade loomisele ning leevendab kahtlemata tuntavalt finants- ja majanduskriisi kahjulikke tagajärgi. Ülemaailmse majanduslanguse ajal on eriti oluline pakkuda uusi võimalusi kodanikele, kes on tööturult ja traditsiooniliselt laenuturult eemale tõrjutud, ning sillutada teed stabiilsele, pikaajalisele tegutsemisele füüsilisest isikust ettevõtjana. Lisaks on oluline, et ebasoodsates piirkondades on neil, kes kavatsevad luua oma ettevõtte, ja inimestel, kes on kõige raskemas olukorras, võimalik kasutada lihtsat rahastamisvahendit, mis aitab ettevõtteid luua ja neid arendada, hoolimata suurest riskist, väikesest kasumist ja maksejõuetuse riskist. Valdav enamus Euroopa töötajaid töötab mikro-, väike- ja keskmise suurusega ettevõtetes.
<P>
Et need ettevõtteid ei kaotaks, vaid hoopis suurendaksid oma tööhõivepotentsiaali, ongi vaja pakkuda neile sobivat toetust; mõningatel juhtudel on vaja väikeseid summasid, mida traditsioonilises pangandussektoris ei laenata. Tänasel hääletusel väljendas Euroopa Parlament selgelt, et kaasotsustamismenetlus tuleks lõpule viia niipea kui võimalik, et mikrokrediidirahastut saaks kasutada juba alates 2010. aastast.
<SPEAKER ID="998" NAME="Eija-Riitta Korhola  " AFFILIATION="PPE">
kirjalikult. - (FI) Austatud juhataja, ma hääletasin mikrokrediidirahastut käsitleva raporti poolt.
<P>
On veel palju, mida me saame teha selleks, et julgustada Euroopa noori ettevõtlusega tegelema. Finants- ja majanduskriis on toonud endaga kaasa tööhõive- ja sotsiaalkriisi; prognooside kohaselt jääb Euroopas järgmisel aastal veel 10 miljonit inimest töötuks. On viimane aeg kiiresti tegutsema hakata.
<P>
Kuna vähenenud laenuvõimalused muudavad olukorra veelgi keerulisemaks, pooldan ma väga raportis sisalduvat algatust võimaldada mikrokrediiti töötutele või neile, keda ähvardab töötuks jäämine, kui neil on raskusi oma äriideede elluviimiseks vajalike ärilaenude saamisel. Kuid lisaks sellele tuleb investeerida näiteks noorte töötubadesse ja ettevõtlusinkubaatoritesse ning ettevõtlusalasesse haridusse.
<P>
Jõuka Euroopa eeltingimus on terviklik arusaam investeerimisest tööhõive- ja ettevõtlusnäitajate parandamisse.
<SPEAKER ID="997" NAME="Patrick Le Hyaric  " LANGUAGE="FR">
Pooldan töö kaotanud töötajate toetamiseks sotsiaalabi andmist. See ei tohiks aga tähendada, et ettevõtted on vabastatud oma sotsiaalsetest ja territoriaalsetest kohustustest. Riiklikest vahenditest ei peaks korvama kohustuste lubamatut täitmatajätmist. Seepärast jäin ma erapooletuks.
<SPEAKER ID="100" NAME="Jörg Leichtfried  " AFFILIATION="S&amp;D">
kirjalikult. - (DE) Hääletan selle raporti poolt, mis käsitleb uue mikrokrediidirahastu loomist, aitamaks inimestel, kel on oht töötuks jääda, mikroettevõtteid luua või arendada. Mikroettevõtteks loetakse ettevõtet, kus on vähem kui kümme töötajat ja mille käive on väiksem kui 2 miljonit eurot. Seda rahastamisvõimalust pakutakse esialgu nelja aasta vältel alates 1. jaanuarist 2010.
<P>
See annab inimestele, kes on kriisi tõttu kaotanud töö või kellel on raskusi oma ettevõtte jaoks laenu saamisega, võimaluse osaleda koolitustel, säilitada oma töökohad ja mõnel juhul isegi luua uusi töökohti. See aitab elavdada majandust ja tuua kriisi lõppu lähemale.
<SPEAKER ID="101" NAME="Jean-Luc Mélenchon  " LANGUAGE="FR">
Me hääletame ettepaneku vastu, mis käsitleb ELi tööhõive elavdamise ja sotsiaalse kaasamise mikrokrediidirahastu loomise otsust. Ajal, mil nii paljusid eurooplasi koondatakse kapitalismi kriisi tõttu ja seetõttu, et need, kes endiselt inimeste arvelt kasumit teenivad, ei ilmuta mingitki solidaarsust, peab Euroopa Liit muutma oma liberaalset suhtumist tekkinud probleemide lahendamisse.
<P>
Seistes silmitsi äriühingute kustutamatu kasumijanuga, mille on tekitanud Euroopa Liidu liberaalsed dogmad, on meil vaja poliitikat, mis kaitseb Euroopa töötajaid, sest nemad loovad rikkuse, millest nad kasumi nimel ilma jäetakse. Kõnealuse ettepanekuga põlistatakse suurte kasumite ja väikeste, meelevaldsete almuste Euroopat. Selle kinnituseks on lubatud summade närusus, nende jagamise ebaselgus ja loodava vahendi individualistlik põhimõte. Sellel ei ole midagi tegemist Euroopaga, kus lähtutakse ühistest huvidest ja kus valitseb sotsiaalne võrdsus, mida meie rahvad vajavad.
<SPEAKER ID="102" NAME="Nuno Melo  " LANGUAGE="PT">
Kriisiajal, mil laenuvahendeid on vähe ja juurdepääs neile on keeruline, on selline rahastu vajalik, et pakkuda mikrokrediiti väikeettevõtjatele ja inimestele, kes on kaotanud töö ja soovivad luua oma ettevõtte. Seda eesmärki on sellise toetusmehhanismita raske saavutada. Lisaks ei vasta pangad praeguses kriisiolukorras alustavate ettevõtete laenuvajadustele, see aga ei võimalda enamikul juhtudel ettevõtet käivitada. Arvestades, et ELis võib veel mitu miljonit inimest töötuks jääda, on oluline luua vahendid, mida koondatud inimesed saavad kasutada, et oma elu ümber kujundada. Nii väldime sotsiaalset kriisi ja vähendame liikmesriikide kulutusi sotsiaalabimeetmetele.
<SPEAKER ID="103" NAME="Andreas Mölzer  " LANGUAGE="DE">
Peamiselt Briti ja Ameerika spekulantide tekitatud finants- ja majanduskriis on majanduslanguse tulemusena Euroopas põhjustanud üha suureneva tööpuuduse. Muutunud olukord mõjutab eriti rängalt ennekõike noori, keda tööpuudus juba varemgi tõsiselt ohustas. Seetõttu on eriti oluline anda neile võimalus alustada või taasalustada oma karjääri ning anda mõnele neist võimalus luua oma ettevõte. Loodan, et see uus tööhõive ja sotsiaalse kaasamise mikrokrediidirahastu Progress pakub neile selles mõttes tuntavat abi.
<P>
See uus vahend võimaldab meil leevendada ka jätkuvat krediidipuudust. Lisaks intressitoetusele saavad mikroettevõtteid asutavad inimesed toetust nõustamise, koolituse, juhendamise ja suutlikkuse arendamise vormis. Toetan parlamendikomisjoni ideed suurendada mikrokrediidirahastu rahastamist Euroopa Komisjoni ettepanekuga võrreldes 50% võrra ehk 150 miljoni euroni. Kui mõelda sellele, kui suuri summasid on kulutatud pankade päästmiseks, peame olema helded nende inimeste suhtes, keda praegune olukord kõige tõsisemalt mõjutab. Kõigi nende põhjuste tõttu hääletasin ma selle raporti poolt.
<SPEAKER ID="996" NAME="Wojciech Michał Olejniczak  " LANGUAGE="PL">
10. novembril 2009 avaldas Euroopa Komisjon ettepaneku võtta vastu Euroopa Parlamendi ja nõukogu otsus ELi mikrokrediidirahastu loomise kohta. See ettepanek on seotud komisjoni dokumendiga "Euroopa majanduse elavdamine" ja nõukogu prioriteetidega, milleks on tööhõive säilitamine, töökohtade loomine, liikuvuse edendamine, oskuste ajakohastamine ja kohandumine tööturu vajadustele ning tööhõivele juurdepääsu parandamine.
<P>
Mikrokrediidirahastu peaks tagama töötutele ja raskustesse sattunud ettevõtjatele lihtsama juurdepääsu finantsteenustele. See puudutab teatud ühiskonnarühmadesse kuuluvaid inimesi, kellel puudub kommertspankade nõutav maksevõime, kuid kes sooviksid alustada ettevõtlusega. Seda liiki toetusmehhanismi kasutuselevõtt, mis tuleneb ELi vahenditest, omandab erilise tähenduse praeguses olukorras, kus laenu antakse väiksemale ringile inimestele ja summad, mida pangad välja laenavad, on varasemast väiksemad.
<P>
Olukord laenusektoris näitab, et finants- ja majanduskriis on muutumas tööhõive- ja sotsiaalkriisiks. Tööhõive- ja sotsiaalkomisjoni raport sisaldab olulisi muudatusettepanekuid komisjoni ettepaneku suhtes, sealhulgas vastuseisu sellele, et vajalikud vahendid suunataks programmilt Progress ümber Euroopa mikrokrediidirahastule. Raportöör teeb ettepaneku luua mikrokrediidirahastule eraldi eelarverida ja suurendada rahastu eelarvet järgmiseks neljaks aastaks 50 miljoni euro võrra. Seetõttu toetan ma seda raportit.
<SPEAKER ID="104" NAME="Evelyn Regner  " LANGUAGE="DE">
Hääletasin mikrokrediidirahastu loomist käsitleva resolutsiooni poolt, sest minu jaoks on esmatähtis, et see resolutsioon kiiresti vastu võetaks. See annab ebasoodsas olukorras olevatele elanikkonnarühmadele võimaluse võtta laenu ja end ise aidata. Sellele vaatamata kutsun ma nõukogu üles mitte võtma rahalisi vahendeid programmilt Progress. On oluline tagada, et selle programmi vahendid säiliksid täies mahus. Praeguses kriisis ei tohi ELi raha ümber paigutada ühiskonna kõige nõrgemate liikmete kulul.
<SPEAKER ID="995" NAME="Daciana Octavia Sârbu  " AFFILIATION="S&amp;D">
kirjalikult. - Mul on hea meel, et Euroopa Parlament kiitis täna heaks kava, millega tagatakse väikeettevõtetele täiendavad laenu saamise võimalused. Kõnealune otsus võimaldab järgmise nelja aasta jooksul teha piirkondlikul ja riiklikul tasandil kättesaadavaks 100 miljonit eurot. See on väärtuslik ja õigeaegne ettevõtmine, mis annab paljudele ülemaailmse majanduslanguse tõttu kannatanud inimestele uue võimaluse. Täna välja pakutud meetmetega toetatakse uusi ettevõtteid luua soovivaid inimesi ning kutseõppe pakkumist; seeläbi suurendatakse oskusi, millele tuginedes kodanikud saavad ettevõtteid luua. See kõik on Euroopa majanduse jaoks hädavajalik. Me näeme üha enam, et Euroopa Liidu poliitikas ja õigusaktides pööratakse väikestele ja keskmise suurusega ettevõtetele rohkem tähelepanu. Pooldan seda muutust ja eelkõige Euroopa Parlamendi toetust väikeettevõtete arengu ergutamisel sel majanduslikult keerulisel ajal.
<SPEAKER ID="994" NAME="Czesław Adam Siekierski  " LANGUAGE="PL">
Programm Progress käivitati selleks, et aidata kaasa Euroopa Liidu eesmärkide saavutamisele tööhõive, sotsiaalküsimuste ja võrdsete võimaluste vallas. Need eesmärgid on sätestatud sotsiaalmeetmete kavas. Selle programmi jaoks eraldatud eelarveliste vahenditega tahetakse ergutada ümberkujundamist ja ajakohastamist viies valdkonnas, milleks on tööhõive, sotsiaalne integratsioon ja sotsiaalne kaitse, töötingimused, diskrimineerimise tõkestamine ning naiste ja meeste võrdsed võimalused.
<P>
Finants- ja majanduskriis on muutumas tööhõive- ja sotsiaalkriisiks. Töötud ja ebasoodsas olukorras olevatesse ühiskonnarühmadesse kuuluvad inimesed vajavad sõltumatuse omandamiseks aktiivset toetust ja nõu. Programm Progress on suunatud kõige raskemas olukorras olevatele rühmadele; seoses sellega leian, et liikmesriikide ja Euroopa Liidu ülesanne on tagada selle programmi tõhus elluviimine. Lisaks peab Euroopa Liit tegema kõik mis võimalik, et suurendada füüsilisest isikust ettevõtjatele ja mikroettevõtete asutajatele pakutavat suunatud rahalist toetust seire, koolituse - sealhulgas praktilise väljaõppe - ja oskuste ajakohastamise eesmärgil.
<P>
Programm Progress peaks teenima mikroettevõtete ja sotsiaalmajanduse sektori arengu eesmärki. Praeguses majanduslikus ja rahalises olukorras, mida iseloomustab laenude pakkumise vähenemine, laiendab programm Progress suunatud rahalist toetust uutele ettevõtjatele. Põhiline vastutus tööhõive ja sotsiaalpoliitika eest lasub liikmesriikidel, kuid Euroopa Liit peaks olema selliste muutuste algataja. Vaja on luua reaalsed tööhõivevõimalused kõikidele inimestele ning tõsta töö kvaliteeti ja tootlikkust.
<SPEAKER ID="105" NAME="Bart Staes  " LANGUAGE="NL">
Mikrokrediidirahastu on huvitav vahend, pakkumaks kriisiaegadel rahalist toetust inimestele, kes on töötud või kellel on oht töötuks jääda, aga ka sotsiaalmajanduse sektori ettevõtetele. Hääletasin selle raporti vastu, kuna pole kindel, et mikrokrediidirahastu saab eraldi rahalised vahendid. On võimalik, et kasutama hakatakse 2007. aastal käivitatud programmile Progress eraldatud raha. Nimetatud programm hõlmab meetmeid sellistes valdkondades nagu vaesuse vähendamine, diskrimineerimise tõkestamine, sotsiaalne kaasamine, sooline võrdõiguslikkus ja tööhõive. Võtta vaesuse vastu võitlemiseks raha programmidelt, mille eesmärk on võidelda vaesuse vastu, ei ole hea mõte.
<P>
Eelkõige on eraldi eelarve vastu nõukogu. Ilmselgelt napib liikmesriikidel poliitilist julgust. Et mikrokrediidirahastut oleks võimalik 2010. aasta algusest kasutama hakata, eraldatakse ELi 2010. aasta eelarvest 25 miljonit eurot. Euroopa Parlament ja nõukogu ei ole veel jõudnud kokkuleppele selle kohta, kuidas hakatakse mikrokrediidirahastut rahastama järgmise kolme aasta jooksul (2011-2013). Kõnealuse algatusega sarnaste ühekordsete rahasüstide asemel vajab Euroopa Liit hoopis jätkusuutlikku strateegiat. Mikrokrediidirahastu ei ole seostatud teiste vahenditega ja selle puhul ei ole mõeldud kaugemale tulevikule. Pealegi on juba praegu mikrokrediiti võimalik anda Euroopa Sotsiaalfondi ja ka Globaliseerumisega Kohanemise Euroopa Fondi meetmete raames. Seetõttu olen mina kindlalt selle raporti vastu.
<SPEAKER ID="993" NAME="Derek Vaughan  " AFFILIATION="S&amp;D">
kirjalikult. - See on suurepärane algatus, mis muudab töö kaotanud ja töökoha kaotamise ohus olevate inimeste jaoks lihtsamaks laenu saamise, et luua omaenda ettevõte. Euroopa mikrokrediidirahastust Progress eraldatakse kuni 25 000 eurot isikutele, kes soovivad laenu, et asutada või arendada pisikesi ettevõtteid ning kellel ei ole õnnestunud saada laenu tavapärasel laenuturul.
<P>
Õnneks suutis Euroopa Parlament tagada, et seda raha ei võetaks programmilt Progress, mille eesmärk on aidata haavatavamaid isikuid, vaid mikrokrediidirahastu loomisel kasutatakse esimesel aastal ELi 2010. aasta eelarve vahendeid. Need 100 miljonit eurot, mis alates 2010. aastast kättesaadavaks tehakse, on just selline abi, mida väikeettevõtted vajavad praeguses finantskriisis, mil pangad endiselt ei kipu laenu andma. See aitab ettevõtteid kõikjal Walesis, ja ma olen pettunud, et kolleegid Ühendkuningriigi Iseseisvusparteist ei pidanud võimalikus seda edumeelset ettevõtmist toetada.
