<CHAPTER ID="016">
Üheminutilised sõnavõtud poliitiliselt olulistel teemadel
<SPEAKER ID="050" NAME="Juhataja">
Nüüd jõuame üheminutiliste sõnavõttudeni poliitiliselt olulistel teemadel.
<SPEAKER ID="051" NAME="Emmanouil Angelakas" AFFILIATION="PPE-DE">
- (EL) Proua juhataja, nagu teate, on viimastel nädalatel Kreeka ja endise Jugoslaavia Makedoonia Vabariigi vahel toimunud kõnelused nime kohta, mida viimane peaks kasutama suhetes rahvusvaheliste organisatsioonidega, jõudnud väga keerulisse olukorda. Arutelud toimuvad ÜRO otsuste raames. Oma hiljutise visiidi ajal Skopjesse viitas ELi välis- ja julgeolekupoliitika kõrge esindaja Javier Solana Kreeka poolt välja öeldud kavatsusele panna veto endise Jugoslaavia Makedoonia Vabariigi NATOga liitumise väljavaadetele, kui nimeküsimust kõigepealt ei lahendata. Ta tegi märkusi, mis kõlavad kummaliselt igaühele, kes toetab Euroopa põhimõtteid ja väärtusi. Ta ütles isegi, et ei toeta veto panemist.
<P>
Arvestades, et Kreeka on olnud ELi aktiivne, küps liige 27 aastat, nõuame, et härra Solana hoiduks märkustest, mis tõkestavad läbirääkimisi liikmesriigi ning NATOga ja ELiga liituda sooviva riigi vahel. Me nõuame, et ta peaks silmas oma ELi liikmesriikide esindaja rolli ning austaks nende tundlikke seisukohti ja aitaks küsimuste lahendamisele kaasa, näidates ühenduse solidaarsust, mida ka temalt oodatakse ning mis on tema ametikohus.
<P>
(Juhataja katkestas kõneleja.)
<SPEAKER ID="052" NAME="Jaroslav Zvěřina" AFFILIATION="PPE-DE">
(CS) Ma soovin vaid öelda, et mind paneb muretsema mõnede Euroopa poliitikute ja siinse parlamendi liikmete hoiak Tšehhi valitsuse läbirääkimiste suhtes USAga viisanõudest loobumise kohta.
<P>
Kuigi meie valitsus ei ole rikkunud ühtegi asutamislepingu sätet, on ta muutunud kriitika ja moraali lugemise objektiks. Seda hoolimata asjaolust, et läbirääkimised toimusid riigiga, mis on traditsiooniliselt olnud Euroopa demokraatia poolehoidja ja liitlane, mitte vaenlane või kahtlusalune riik.
<P>
Osa kriitilisi märkusi on raske selgitada Tšehhi kodanikele, kes on oodanud viisanõudest loobumise programmi USAga aastaid. Need, kes soovivad kahjustada Euroopa Liidu mainet Tšehhi avalikkuse ees, võivad jätkata sellist tegevust.
<P>
Me kõik peaksime hoiduma negatiivsete emotsioonide tekitamisest siinses olukorras, kuna kahtlusteks ei ole alust ning ka ei ole ohus Euroopa Liidu julgeolek.
<SPEAKER ID="053" NAME="Richard Corbett" AFFILIATION="PSE">
Proua juhataja, Parma on kuulus oma singi ning Champagne' piirkond oma šampuse poolest, kuid mind huvitab, kui paljud kolleegid siin teavad, et Yorkshire on kuulus oma rabarberi poolest. Yorkshire'i rabarberikasvatajad taotlesid Euroopa Komisjonilt päritolunimetuse tunnustamist ning ma palun komisjonilt tungivalt see taotlus rahuldada.
<P>
Peaaegu 90% Euroopa sisetingimustes kasvatatud rabarberist oli veel hiljuti toodetud Yorkshire'is. See arv võib olla veidi vähenenud, kuid kvaliteet kindlasti mitte. Yorkshire'i ilmastikutingimused ning mitme põlvkonna kasvatajate poolt välja töötatud tehnikad tagavad rabarberi kõrge kvaliteedi. Kõnealust rabarberit kasvatatakse esialgu varjus, varred sirutuvad valguse poole, mis tagab rabarberite teatava omaduse, mida paljud tippkokad ja restoranid väga kõrgelt hindavad. Ma palun komisjonil tungivalt neile päritolunimetuse staatus anda.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Meditsiinitööstuse tehnilised edusammud ja paljude meditsiinikoolide areng võimaldavad ravis saavutada tulemusi, mis minevikus näisid kättesaamatud. Kahjuks on aga palju juhtumeid, kui valeravi, mida oleks saanud ära hoida, seab ohtu patsiendi elu.
<P>
Valeravi esineb ikka veel paljudes Euroopa Liidu riikides ja seda eelkõige paljudes neis riikides, mis liitusid Euroopa Liiduga alles hiljuti. Tervishoiu korraldamise eest vastutavad liikmesriigid ja igaühel neist on valeravi käsitlemiseks oma õigusnormid. Arvestades aga, et tarbijakaitse ja patsiendi õigused on Euroopa Liidus olulised põhimõtted, arvan ma, et vajame Euroopa tasandi lähenemisviisi seoses nii patsientidele teabe tagamisega kui ka valeravi käsitlevate õigusnormidega Euroopa Liidus.
<SPEAKER ID="055" NAME="Zbigniew Krzysztof Kuźmiuk" AFFILIATION="UEN">
(PL) Proua president, kirjaliku avalduse nr 88/2007 suurte selvehallide võimu kuritarvitamise uurimise kohta allkirjastas 439 liiget ning Euroopa Parlament võttis selle ametlikult vastu.
<P>
2007. aasta mais võttis Poola parlament vastu selvehallide asutamist ja tegevust käsitleva õigusakti, mis on kooskõlas avalduses ettenähtud tingimustega. Õigusakti järgi peavad kohalikud omavalitsused, kelle territooriumile selvehall rajatakse, tagama erinevate kauplemisvormide vahel tasakaalu säilitamise ning õiglase konkurentsi põhimõtte austamise kaubandustegevuses. Euroopa Komisjon seadis kõnealused meetmed kahtluse alla ning nõuab, et Poola valitsus muudaks need ära, vastasel korral saadetakse küsimus Euroopa Kohtusse.
<P>
Proua juhataja, ma palun teil juhtida Euroopa Komisjoni tähelepanu sellele märkimisväärsele vastuolule parlamendi ootuste ja komisjoni meetmete vahel kõnealuses küsimuses.
<SPEAKER ID="056" NAME="Milan Horáček" AFFILIATION="Verts/ALE">
(DE) Proua juhataja, Venemaa presidendi valimised toimusid nädal tagasi ning tulemused valmistasid pettumuse, mida võiski eeldada. Dmitri Medvedev võitis ning kaotajaks jäid demokraatia ja inimõigused.
<P>
Kolm päeva enne valimisi kohtusin ma inimõiguste organisatsiooni esindajatega Moskvas. Nad rääkisid opositsiooni tegevuse avalikust takistamisest valimiskampaania ajal ning sõltumatute ajakirjanike ja inimõiguste aktivistide tagakiusamisest. Samuti ei saa jätta tähelepanuta valimispettuse kahtlusi.
<P>
EL peaks saatma selge sõnumi, et ei pea sellist käitumist vastuvõetavaks. ELi ja Venemaa vahelised suhted peaksid tuginema ausamatele alustele.
<P>
Sama kehtib ka suhete kohta Hiinaga, eelkõige kuna täna on 10. märts ehk kuupäev, mil 1959. aastal suruti jõhkralt maha kuulus tiibetlaste ülestõus riigi okupeerimise vastu Hiina Rahvavabariigi poolt.
<SPEAKER ID="057" NAME="Kyriacos Triantaphyllides" AFFILIATION="GUE/NGL">
- (EL) Proua juhataja, veidi aega tagasi kuulasime arutelu Palestiina olukorra kohta. Humanitaarolukord Gazas on halvem kui kunagi varem 1967. aastast saadik. Praegu sõltub 80% rahvastikust ehk 1,1 miljonit inimest toiduabist, 2006. aastal oli see arv 63%. Töötuse määr on Amnesty Internationali aruande kohaselt tõusnud 40%-ni. Me nägime, mis juhtus piirkonnas eelmisel nädalal: inimesi tapeti mõlemal poolel, neid võeti pantvangi, samas kui Palestiina inimesed lootsid paremat tulevikku, mis aga on visa saabuma.
<P>
Seega on ELil aeg täita oma kohuseid ning rakendada poliitikat, mis tugineks objektiivsetele kriteeriumitele, mitte ei juhitaks suure venna Ameerika poolt.
<SPEAKER ID="058" NAME="Dimitar Stoyanov" AFFILIATION="NI">
(BG) Eile oli Bulgaarias päev, mil avaldati austust terrorirünnaku ohvritele. 9. märtsil 23 aastat tagasi lasksid Türgi terroristid õhku Sofia-Burgase rongi emade ja laste vaguni. Surma sai seitse inimest, sealhulgas kaks last. Üheksa inimest sai raskelt vigastada.
<P>
Tänapäeval on üks neist, Sabri Mehmedali, kes mõisteti süüdi selle jõhkra kuriteo ettevalmistamises osalemise eest, erakonna Liikumine Õiguste ja Vabaduste eest ametnik. Peaaegu kakskümmend aastat on kõnealune liikumine, mis on etnilist kogukonda esindav erakond ja eksisteerib vastuolus Bulgaaria põhiseadusega, kasutanud ära riikliku ja kohaliku võimu esindajaid ning mitte ainult ei poolda, vaid julgustab islami fundamentalismi levitamist.
<P>
Kõnealune liikumine on Euroopas ainus erakond, mis on püstitanud mälestusmärgi terroristidele, kes tapsid lapsed ning kelle osalus selles on tõendatud. Vähem kui kaks nädalat tagasi põletati Sofias üheksa inimest elusalt Sofia-Kardami rongi magamisvagunis. On olemas kaalukad tõendid, mis viitavad riigi aastapäeva, 3. märtsi õhtul toimunud kuritahtlikule süütamisele. Eelmisel aastal ahistasid türklased sellel meeldejääval kuupäeval seksuaalselt kahte Bulgaaria noort riigis, mida nimetatakse Bulgaariaks.
<P>
Karistamatuse tunne, mida valitsus on liikumises innustanud, ajendab türklasi vägivallategudele.
<P>
(Juhataja katkestas kõneleja.)
<SPEAKER ID="059" NAME="Frieda Brepoels" AFFILIATION="PPE-DE">
(NL) Soovin juhtida parlamendiliikmete tähelepanu järgmisele neljapäevale, 13. märtsile, mis on üleilmne neerupäev. Nagu teate, on krooniline neeruhaigus Euroopas midagi varjatud epideemia sarnast, kuna selle süvenemine on sageli asümptomaatiline. Enamik inimesi ei tea seda haigust ning seda ei pea esmatähtsaks ka poliitikud. Hinnangute järgi mõjutab see 8% eurooplasi, mis aga järgmise kümne aasta jooksul kahekordistub, kui midagi ette ei võeta.
<P>
Eelmisel nädalal korraldasid neerude tervishoiu organisatsioon European Kidney Health Alliance ning üleilmse neerupäeva organisatsioon asjaomasel teemal sümpoosioni koos näitusega ning mina ise asutasin koos kolleegidega parlamendiliikmetest koosneva asjaomase rühma. Palun tungivalt kõigil parlamendiliikmetel toetada kõnealust algatust, kuna olen veendunud, et Euroopa Parlament võib mängida juhtrolli julgustamaks liikmesriike tegutsema, et pöörata tähelepanu probleemi tõsidusele ning võtta vajalikke meetmeid selle käsitlemiseks.
<SPEAKER ID="060" NAME="Csaba Sándor Tabajdi" AFFILIATION="PSE">
(FR) Proua juhataja, kaks Euroopa Nõukogu olulist õiguslikku dokumenti - rahvusvähemuste kaitse raamkonventsioon ja Euroopa piirkondlike või vähemuskeelte harta - on kümme aastat vanad. Kopenhaageni kriteeriumide järgi on need kaks dokumenti uutele liikmetele Euroopa Liidu liikmelisuse kriteeriumideks. Ma kutsun üles asjaomaseid riike, kes ei ole veel kõnealuseid olulisi õiguslikke dokumente allkirjastanud või ratifitseerinud, seda tegema. Kopenhaageni kriteeriumide järgi ei saa Prantsusmaa, Belgia, Kreeka ja Luksemburg olla Euroopa Liidu liikmed. Need Euroopat käsitlevad dokumendid tuleb liita siseriikliku õigusega, siis on Euroopa Liit piisavalt usaldusväärne, nõudmaks Kosovolt ning uutelt liikmesriikidelt ...
<P>
(Juhataja katkestas kõneleja)
<SPEAKER ID="061" NAME="Marco Cappato" AFFILIATION="ALDE">
(IT) Proua juhataja, daamid ja härrad, praegu toimuva nälja- ja joomisstreigiga algatas meie kolleeg Marco Pannella esimese suure üleilmse rahu eest võitlemise "satyagraha". Satyagraha on mittevägivaldne ühistegevus. See on tegevus, millest sooviksin kolleege teavitada kirjalikult, kutsumaks neid üles austama demokraatlikult lausutud sõnu, ning see ei iseloomusta olukorda mitte ainult Itaalias.
<P>
Soovin teile samuti meelde tuletada, et täna on tiibetlaste Hiina poolt läbiviidud repressiooni vastase ülestõusu 49. aastapäev ja me peaksime edastama oma parimad soovid Dalai Lamale ning kümnetele tuhandetele inimestele, kes marsivad Dharamsalas, muuhulgas äärmuslaste erakonna juhid Sergio d'Elia, Matteo Mecacci ja Marco Perduca. Me kuulsime just, et India politsei võtab meetmeid, takistamaks marssimist ja ka seetõttu saadame me neile oma parimad soovid.
<SPEAKER ID="062" NAME="Mieczysław Edmund Janowski" AFFILIATION="UEN">
(PL) Proua juhataja, hiljuti avaldatud mahukas aruanne laste vaesuse kohta Euroopas näitas, et peaaegu 19% meie lastest elab allpool vaesuspiiri, mis on määratud 60%-le asjaomase riigi keskmisest sissetulekust inimese kohta. On riike, milles see arv on suurem ning kahjuks on Poola üks neist.
<P>
Seega tervitan ma Euroopa Komisjoni kava teha ettepanek eriprogrammi koostamiseks, et võidelda laste vaesuse vastu. Oleme teadlikud Euroopa Liidu demograafilisest olukorrast. Meie pered, ja eelkõige vaesemad pered vajavad mitmesugust toetust. Mida aga peaksime arvama Poolas laste riietele kehtestatud kõrgetest käibemaksumääradest, mis on 7-22%? Osas riikidest, nagu Ühendkuningriik ja Iirimaa, mis ei ole kindlasti ühed vaesemad riigi, on see määr null ning teistes, nagu Luksemburg, on see määr väga madal, vaid 3%.
<P>
Kõnealuste riikide valitsused on olnud väga ettenägelikud, kuid kõnealuses küsimuses on veel palju silmakirjalikkust. Ma kutsun Euroopa Parlamenti üles astuma samme, et muuta käibemaksu direktiivi seoses laste riiete ja jalatsitega.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Proua president, haridus- ja heategevusühing A Voz do Operário asutati Lissabonis 13. veebruaril 1883 ning see on tegutsenud väsimatult 125 aastat hariduse, kultuuri, partnerluse ja sotsiaaltoetuse valdkonnas, mida ma hindan väga kõrgelt. Seda pikaaegset tööd on jätkanud kaks kooli, mille eesmärk on tagada sadadele lastele arenguks vajalikud oskused, luues tingimused, et nad saaksid kohaneda sotsiaalse keskkonnaga oskuslikul ja jätkusuutlikul viisil õigluse ja solidaarsuse põhimõtteid järgides.
<P>
See intensiivne ja tunnustatud tegevus jätkub ka tänapäeval, hoolimata ühiskonna keerulisest olukorrast valitsuse toetuse puudumise tõttu, kuna haridusministeerium ei täida oma kohustusi. See on see sama ministeerium, mis keeldub tunnustamast õpetajate õigusi, mille tagajärjel toimub Portugalis suurim õpetajate streik "Meelepaha avaldamise marss". Sellest võtab osa 100 000 õpetajat, kes on peamiselt ...
<P>
(Juhataja katkestas kõneleja)
<SPEAKER ID="064" NAME="Jim Higgins" AFFILIATION="PPE-DE">
(GA) Härra juhataja, käsitledes mitmesuguste liikmesriikide kohtute poolt süüdimõistetud seksuaalkurjategijate arvu kasvu, tuleb mainida, et paljudes riikides on nüüd kasutusel seksuaalkurjategijate register. Kui seksuaalkurjategija vabaneb, teavitatakse politseid tema elukohast. Kui ta elab näiteks kooli või noortekeskuse lähedal, tuleb teavitada sellest politseid ja avalikkust.
<P>
Paljud kurjategijad, eelkõige need, kes ei ole vanglas asjaomast ravi saanud, sooritavad uuesti kuriteo. Samas ei takista miski neil sooritamast sama kuritegu teises riigis. Seega on selge, et vajame Euroopa andmebaasi, tagamaks rahvusvaheline koostöö ning aitamaks lahendada kõnealust probleemi.
<SPEAKER ID="065" NAME="Kristian Vigenin" AFFILIATION="PSE">
Proua juhataja, soovin juhtida teie tähelepanu küsimusele, mis on äärmiselt oluline meie parlamendi nõuetekohase toimimise aga ka meie poliitilise kaalu eesmärgil, nii üksikisiku kui ka kollektiivi tasandil. Ma austan väga meie tõlke ja nende rasket tööd. Soovin aga toonitada, et halb tõlge toob kaasa üksteise valestimõistmise, ja seda nii meie, parlamendiliikmete vahel kui ka meie ja kodanike vahel.
<P>
Kui ma räägin täiskogu ees, püüan kasutada bulgaaria keelt nii palju kui võimalik. Mul on see õigus ning see on osa ELi mitmekesisusest ja -keelsusest. Ma kasutan lihtsaid lauseid ning annan tõlkidele eelnevalt kirjaliku teksti, et saaksin kindel olla, et sõnum jõuab õigesti kohale. Siiski avastasin hiljuti, et kolmandik või isegi rohkem kui pool minu mis tahes kõnest lihtsalt kaob ingliskeelses versioonis, rääkimata teistest keeltest, mida kasutavad väiksemad rahvad.
<P>
Ma usun, et räägin kõigi kodanike nimel. Ma ootan, et mind mõistaksid kõik ELi kodanikud ning minu jaoks ei ole vastuvõetav, et tehnilised asjaolud seda takistavad. Ma palun parlamendi presidendil võtta vajalikke meetmeid, parandamaks tõlke kvaliteeti.
<P>
(Juhataja katkestas kõneleja.)
<SPEAKER ID="066" NAME="Ramona Nicole Mănescu" AFFILIATION="ALDE">
(RO) Viimaste kuude jooksul teavitati Itaalia ajakirjandust rumeenia laste vastu suunatud rassistliku ja ksenofoobia iseloomuga vägivallajuhtumitest. Avalikkuse tähelepanu pälvisid kaks juhtumit: 13-aastane poiss viidi Rooma lähedal Civitavecchias haigla reanimatsiooni osakonda pärast seda, kui tema itaallasest sõber teda peksis. Teise juhtumi puhul on diskrimineerimine ja häbimärgistamine veel ilmselgemad, kui rumeenlannast emal paluti oma poja nimi ära muuta. Laps ei taha enam olla rumeenlane ega kuulda enam midagi Rumeeniast. Sellise käitumise põhjus seisneb asjaolus, et poisi sõbrad solvasid teda pidevalt selle tõttu, et ta on rumeenlane, hoolimata asjaolust, et ta räägib itaalia keelt ning on hästi sulandunud ühiskonda. Austatud juhataja, seetõttu küsin ma endalt, kas need ksenofoobia juhtumid, mis mõjutavad rumeenia lapsi, on aluspõhimõtete tähenduses ajakirjanduse rumeenlastevastase kampaania tagajärg ...
<SPEAKER ID="067" NAME="Zdzisław Zbigniew Podkański" AFFILIATION="UEN">
(PL) Austatud juhataja, praegu toimuvad Euroopa Liidus ulatuslikud arutelud, et leida poolehoidjaid puuviljamahla direktiivi 2001/112/EÜ muutmise teemal. Võimsate sidrunihappe tootjate lobirühmad soovivad, et puuviljamahlade ja nende koostisosade, muuhulgas õunamahla happesust oleks võimalik seadusejärgselt suurendada, lisades sidrunihapet, sidrunimahla ja laimimahla.
<P>
Selline võimalus rikuks õiglase konkurentsi põhimõtet ning eemaldaks turult Euroopa puuviljamahlad, muuhulgas õunamahla. Seega tekib küsimus, miks annavad ELi ametiasutused nii sageli lobirühmade survele järele, ning kui järeleandmisi tehakse, siis missuguseid meetmeid võetakse õuna- ja õunahoidiste tootjate kaitseks?
<P>
Soovin teile meelde tuletada, et hääletades puu- ja juurvilja turu reformimise üle, lükkas Euroopa Parlament tagasi Poola rühma liikmete esitatud muudatusettepaneku, mille eesmärk oli kaitsemeetmete kehtestamine õuntele. Pidades seda silmas oleks sidrunhappega puuviljamahlade, sealhulgas õunamahla happesuse tõstmise lubamise ettepaneku vastuvõtmine tohutu ebaõiglus ja Euroopa puuviljakasvatajate sektorile tagasilöök.
<SPEAKER ID="068" NAME="Nicodim Bulzesc" AFFILIATION="PPE-DE">
Proua juhataja, arvestades ELi uutele liikmesriikidele mõeldud arengukoostöö poliitika eesmärke, keskendun ma Rumeenia riiklikule haridusstrateegiale.
<P>
Isegi enne kõnealuse riigi liitumist ELiga keskendus Rumeenia riiklik haridusstrateegia eesmärgile muuta süsteem ühildatavaks teiste ELi riikidega süsteemidega. Seega alustasime 2004. aastal Bologna reformidega ning alates õppeaastast 2005/2006 on kasutusel kolmeaastane kraadiõppekava. Hiljuti läbiviidud uuringud näitavad, et Euroopa ainepunktisüsteemi ECTS ülevõtmine on nüüd lõpule viidud ning Rumeenia tudengid õpivad vastavalt uuele süsteemile. Tulevikus kavatseme lõpetada edukalt Bologna reformide läbiviimise, et julgustada Rumeenia tudengeid õppima välismaal ja välistudengeid õppima Rumeenias, ning tagada, et kõrgkoolide poolt välja antud kraadid oleks vastavuses Euroopa tööturu vajadustega.
<SPEAKER ID="069" NAME="Marianne Mikko" AFFILIATION="PSE">
(ET) Kallid kolleegid! Valgevene on must plekk Euroopa kaardil. Sealne olukord on sama, kui elu raudse eesriide taga, mida paljud kolleegid siin saalis ise on kogenud.
<P>
Mäletan vabadusjanu, mida tundis enamik eestlasi. Seda aitasid hoida Põhja-Eesti Soome raadio ja televisioon, aga ka Raadio Vaba Euroopa ja Ameerika Hääl. Sellist akent maailma vajavad kõik valgevenelased.
<P>
Kümnendal detsembril, inimõiguste päeval, käivitus Poolas telejaam Belsat, mille missioon on muuta Valgevene kodanikuühiskonnaks. Valgevene ja vene keeles töötava jaama tähtsaimad kaastöölised on demokraatia eest võitlevad Valgevene ajakirjanikud. Saateid näevad praegu need kümme protsenti Valgevenelastest, kes omavad satelliitantenni.
<P>
Jaama taha on tulnud Poola, Iirimaa, Leedu, Tsehhi Vabariik ja USA. Head televisiooni, kallid sõbrad, ei saa teha odavalt. Seepärast kutsun üles nii Euroopa Komisjoni kui kõiki liikmesriike Belsati rahaliselt toetama. Pean seda meie, demokraatide, pühaks kohuseks.
<SPEAKER ID="070" NAME="Marios Matsakis" AFFILIATION="ALDE">
Proua juhataja, paar päeva tagasi toimusid Küprose Vabariigis presidendivalimised. Valijad näitasid oma soovi leida kiire lahendus Küprose probleemile, valides mõõduka poliitiku Dimitris Christofiase ning jättes kõrvale Tassos Papadopoulose, keda paljud pidasid vähem kompromislikuks ning rahvuslikult meelestatud poliitikuks. See oluline muutus on järjekordne tõend, et Kreeka küproslased tahavad tõepoolest leida lahenduse sellele pikaaegsele probleemile Türgi küproslaste ja Türgiga, mis on enda valdusesse võtnud 40% saarest.
<P>
Kreeka küproslased on astunud väga julge sammu, näidates üles mõõdukust ja kompromissivalmidust, kuid edu saavutamiseks peab Türgi näitama üles samasugust head tahet, nagu näiteks tagastama mahajäetud linna Famagusta selle õigusjärgsetele elanikele või viima saarelt ära suurearvulise Türgi sõjaväe, mis saart okupeerib.
<SPEAKER ID="071" NAME="Eoin Ryan" AFFILIATION="UEN">
Proua juhataja, soovin tuua esile Lissaboni lepingut käsitleva arutelu, mis Iirimaal praegu toimub.
<P>
Ma arvan, et see on ennekuulmatu, et Sinn Féin ja selle juht Gerry Adams väidavad kõnealuses arutelus, et kui iirlased hääletavad lepingu poolt, tähendab see seda, et Iirimaa seob end NATOga ning kaotab oma neutraliteedi.
<P>
Miski ei saa olla tõest kaugemal. Tagamaks, et sellist olukorda ei teki, on olemas piisavad turvalisuse tagatised. Sama väideti Maastrichti, Amsterdami ja Nice'i lepingute puhul ning see on iga kord osutunud valeks.
<P>
Nad on olnud alates 1972. aastast iga lepingu vastu, kuid samas väidavad, et on Euroopa pooldajad. Kui te olete millegi pooldaja, ei ole te absoluutselt iga kord selle vastu. Hiljuti oma kõnes Ard-Fheisile ei maininud Gerry Adams ühtegi korda 1,65 miljardit eurot, mis EL andis Iiri saare rahuprotsessi eesmärgil. Ma arvan, et kui keegi väidab, et on Euroopa pooldaja, oleks õiglane, kui ta tunnustaks liidu tehtud tööd Iiri saare rahuprotsessi tõhustamiseks.
<P>
Kui te olete Euroopa pooldaja, siis tõestate, et toetate Euroopat ega esita kõnealuse lepingu kohta ennekuulmatuid väiteid, mis ei vasta tõele.
<SPEAKER ID="072" NAME="András Gyürk" AFFILIATION="PPE-DE">
(HU) Proua juhataja, aitäh, et andsite mulle võimaluse kõneleda. Daamid ja härrad, kaks sündmust, mis toimusid paar päeva tagasi, on pööranud jälle meie tähelepanu Euroopa ühise energiapoliitika vajaduse järele. Ühest küljest on Venemaa vähendanud märkimisväärselt gaasitarneid Ukrainasse, ohustades sealjuures tõsiselt Euroopa energiajulgeolekut. Teisest küljest on Gazprom ja Ungari valitsus sõlminud lepingu Ungari osa kohta South Streami gaasijuhtme projektis - see leping ei ole vastavuses praeguste Euroopa Liidu sätetega. Nende kahe sündmuse õppetund on selge: kuigi Venemaad saab järjest vähem pidada partneriks energiaküsimustes, kasvab Euroopa Liidu sõltuvus Venemaast pidevalt. Selle sõltuvuse tagajärg on energiaga varustatuse kindluse vähenemine ning lõpuks energia hindade tõus. Kõnealuse olukorra ennetamiseks ja selleks, et tagada Euroopa tarbijale energiaga varustatus mõistliku hinnaga, peab Euroopa Liit rääkima ühel häälel. Veel ei ole hilja tugevdada solidaarsusele tugineva, Euroopa ühise energiapoliitika aluseid. Tänan!
<SPEAKER ID="073" NAME="Richard James Ashworth" AFFILIATION="PPE-DE">
Proua juhataja, soovin pöörata teie tähelepanu probleemidele, mis ilmnesid Inglismaa kaguosas teisel pool kanalit asuva Prantsuse laevatööstuse tegevuse tagajärjel marsruudil Dover-Calais. Palju aastaid on see oluline ühenduskoht üle-euroopalises võrgustikus olnud tõhusat toimimist takistavaks kitsaskohaks. See on ehk mõistetav, kui probleeme põhjustab halb ilm või tehnilised asjaolud, kuid praegusel juhul on takistanud kogu piirkonna majandustegevust juba rohkem kui kaks nädalat kestnud vaidlused.
<P>
Ma palun juhatajal pöörduda Euroopa Komisjoni ja kahe asjaomase valitsuse poole, et tagada kaupade ja inimeste vaba liikumise põhimõtte järgimine üle kogu Euroopa. Samuti palun ma, et pikemas perspektiivis avaldaks nad survet pikaajalise lahenduse leidmiseks probleemile, mis põhjustab palju raskusi meie piirkonnale.
<SPEAKER ID="074" NAME="Dushana Zdravkova" AFFILIATION="PPE-DE">
(BG) Proua juhataja, kolleegid, soovin veel kord juhtida teie tähelepanu ELi rahaliste vahendite õigele ja tõhusale kasutamisele.
<P>
Eelmisel istungjärgul vastuvõetud aruanded ning arutelud nende teemal toovad esile praeguse süsteemi lahendamata võtmeküsimused. Kahjuks arutavad ajakirjandus ja avalikkus jätkuvalt mõnede vanade, aga ka uute liikmesriikide, sealhulgas Bulgaaria võimetuse üle kohaldada piisavalt hästi Euroopa standardeid ja kaitsta ELi finantshuve.
<P>
Samuti on selge, et puudu on tõhus ennetav poliitika, mille eesmärk on korrapäratuse ja rikkumiste ärahoidmine rahaliste vahendite jagamisel ja vastuvõtmisel. Viimastel nädalatel aset leidnud sündmused, kui Euroopa Komisjon lõpetas väljamaksed Phare ja Sapardi programmide raames Bulgaariale, on järjekordne tunnistus sellest, et enamik rikkumisi kõnealuste vahendite kasutamisel on seotud korruptsiooni juhtumitega.
<P>
Seetõttu usun, et Euroopa Parlamendi mehhanisme tuleb tugevdada ning peaksime nõudma nende rakendamise järelevalvet Euroopa Komisjoni ees.
<P>
(Juhataja katkestas kõneleja.)
<SPEAKER ID="075" NAME="Mirosław Mariusz Piotrowski" AFFILIATION="UEN">
(PL) Proua juhataja, eelmisel kuul kirjutasin ma Euroopa Komisjonile, paludes sellel peatada Poola Vabariigi esitatud Krajowa Spółka Cukrowa (Poola riiklik suhkruettevõte) ümberkorraldusabi käsitleva taotluse läbivaatamine, kõnealune taotlus tagasi lükata ning algatada kontrollimenetlus. Minu kirja toetas 35 Euroopa Parlamendi saadikut erinevatest riikidest ja fraktsioonidest. Ümberkorraldusabi saamise järel kavatseb Krajowa Spółka Cukrowa sulgeda Lublini suhkrutehase ning lammutada kõik sealsed hooned.
<P>
Tehase töötajad ja protestikomisjon, mis on kirjutanud ka Euroopa Komisjonile ja Euroopa Parlamendi petitsioonikomiteele, arvavad, et Poola taotluse ettevalmistamine ja läbivaatamine on vastuolus ühenduse eeskirjadega. Me ootame ikka veel Euroopa Komisjoni vastust.
<P>
Juhin Euroopa Parlamendi tähelepanu kõnealusele konkreetsele probleemile, sest ...
<P>
(Juhataja katkestas kõneleja.)
<SPEAKER ID="076" NAME="Jörg Leichtfried" AFFILIATION="PSE">
(DE) Proua juhataja, daamid ja härrad, oleme siin sageli arutanud, kas Pekingi olümpiamängud edendavad või halvendavad inimõiguste üldist olukorda Hiinas. See on tõepoolest palju vaidlusi tekitav küsimus. Mis näib aga kindel, vähemasti minu arvates, on asjaolu, et kõnealuste mängude mõju loomade heaolule on äärmiselt halb. Lugesin täna, et Pekingis kavatsetakse tappa 200 000 kassi, püüdes nad kinni, hoides näljas, lastes neil janusse surra või tappes lihtsalt mürgitades, kuna mõnele külalisele ehk kassid ei meeldi. See on midagi, mis ei saa olla vastuvõetav.
<P>
Ma arvan, et inimesed peaksid hoolega järele mõtlema, kas nad ikka tahavad olla nendel mängudel pealtvaatajad. Sportlased peaksid hoolega järele mõtlema, kas nad peaksid nendest mängudest osa võtma ning korraldajad peaksid hoolega järele mõtlema oma otsuse üle anda nende mängude korraldamine Hiinale. Me ei peaks aga järele mõtlema selle üle, et teil, proua juhataja, on võimalik avaldada parlamendiliikmete nimel rahulolematust.
<P>
(Juhataja katkestas kõneleja.)
<SPEAKER ID="077" NAME="Pedro Guerreiro" AFFILIATION="GUE/NGL">
(PT) Proua juhataja, soovin kasutada võimalust ja väljendada solidaarsust 100 000 Portugali õpetajaga, kes avaldasid meelt 8. märtsil Lissabonis muljetavaldava ja aukartustäratava "Meelepaha avaldamise marsiga”, mille korraldas Portugali Riiklik Õpetajate Föderatsioon.
<P>
Vastuseks sotsialistliku erakonna valitsuse poolt võetud meetmetele õpetajate õiguste, demokraatliku koolikorralduse ning riikliku hariduse vastu, kinnitasid õpetajad taas oma meelekindlust võidelda väärikuse, tööhõive, õpetajate õiguste ning paremate tingimuste eest ning kaitsta kõrgekvaliteedilist õpet ning riiklikku haridust Portugalis.
<SPEAKER ID="078" NAME="Anna Záborská" AFFILIATION="PPE-DE">
(SK) 25. märtsil tähistame me Slovakkias usulistele ja kodanikuõigustele ja -vabadustele pühendatud Küünalde meeleavalduse 20. aastapäeva.
<P>
Kommunistlik kord surus selle rahumeelse usklike kogunemise vägivaldselt maha. See oli põhiseadusega, kodaniku- ja poliitiliste õiguste rahvusvahelise paktiga ning Helsingi lõppaktiga (1975) tagatud kodanikuõiguste ja kogunemisvabaduse raske rikkumine.
<P>
Kuigi Küünalde meeleavaldus korraldati usklike algatusel, väljendas see kõigi kodanike soovi inimõiguste austamise järele. Selle juured olid nii usu- kui ka tsiviilkogukonna rahulolematuses, hukatud inimeste ohverdamises, ebaõiglaselt vangistatud inimeste kannatustes ning Johannes Paulus II volitustes. Inimeste julguse tõttu vastu hakata võib 1988. aasta märtsis toimunud Küünalde meeleavaldust Bratislavas pidada kommunistliku korra lõpu alguseks Tšehhoslovakkias ning see protsess kulmineerus 1989. aasta novembris.
<SPEAKER ID="079" NAME="Slavi Binev" AFFILIATION="NI">
(BG) Proua juhataja, kolleegid, soovin juhtida teie tähelepanu Suhodoli juhtumile, mis kujutab endast keskkonnakatastroofi Bulgaaria pealinnas ja mis mõjutab otseselt miljonite inimeste elu.
<P>
Detsembris 2007 saatsid inimesed, keda mõjutas Suhodoli piirkonna ebaseaduslik prügila, Euroopa Parlamendi presidendile kaebuse. Pärast seda, kui prügila oli suletud keskkonna- ja veeministeeriumi otsusega 2005. aastal, avati see taas 4. detsembril 2007. aastal 2500 politseiniku sekkumisel. Mõjutatud isikud viitasid Århusi konventsioonile, mille Bulgaaria Vabariigi Rahvuslik Assamblee oli ratifitseerinud.
<P>
Sofia linn, mida toetas ebaseaduslikult Bulgaaria Vabariigi ministrite nõukogu, tegutses ilma, et keskkonna- ja veeministeerium oleks läbi viinud kohustusliku keskkonnamõju hindamise ning sellele järgneva mõjutatud inimeste kuulamiseta. Veelgi enam, Sofia linn, mida taas toetas ebaseaduslikult Bulgaaria Vabariigi ministrite nõukogu, võttis meetmeid, mille kohta ei ole ühtegi kehtivat otsust.
<P>
Ma palun teid, eesmärgiga lõpetada bioloogiline terrorism, et keskkonna-, rahvatervise- ja toiduohutuse komisjon, petitsioonikomitee ...
<P>
(Juhataja katkestas kõneleja.)
<SPEAKER ID="080" NAME="Juhataja">
Peame nüüd lõpetama, sest oleme läinud üle kolmekümnest minutist.
<P>
Käesolevaga on päevakorrapunkt lõpetatud.
