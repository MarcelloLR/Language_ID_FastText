<CHAPTER ID="006">
2010. aasta Sahharovi auhind (laureaadi teatavaks tegemine)
<SPEAKER ID="108" NAME="Juhataja">
Kallid kolleegid! Tulin just esimeeste konverentsi koosolekult. Mul on hea meel ja suur au teavitada teid meie kõigi jaoks väga olulistest tulemustest. Me võitleme Euroopa Parlamendis 500 miljoni kodaniku nimel inimõiguste eest.
<P>
Pärast tänast pingelist, väga ulatuslikku ja põhjalikku arutelu otsustas esimeeste konverents anda 2010. aasta Sahharovi auhinna mõttevabaduse eest Guillermo Fariñasele.
<P>
(Aplaus)
<P>
Guillermo Fariñas on sõltumatu ajakirjanik ja poliitiline teisitimõtleja. Ta oli valmis ohverdama ja seadma ohtu oma elu ja tervise, et avaldada survet muutuste saavutamiseks Kuubal. Ta pidas näljastreike, et protestida ja võidelda sõnavabaduse puudumise vastu Kuubal, ning tema peale lootsid kõik vabadusest, inimõigustest ja demokraatiast hoolivad inimesed.
<P>
Loodetavasti saan auhinna talle isiklikult üle anda detsembris siin Strasbourgis. See oleks Euroopa Parlamendi ja kõikide Kuuba meelsusvangide jaoks tähtis hetk.
<P>
Ma loodan siiralt, et koos Guillermo Fariñasega saab Sahharovi auhinnale isiklikult järele tulla ka selle Kuubalt pärit 2005. aasta laureaadi, rühmituse Daamid Valges - Las Damas de Blanco - esindaja.
<P>
Lubage mul lisada, et kõik kandidaadid olid suurepärased, arvestades meie suhtumist inimõigustesse ja nende eest võitlemisse kogu maailmas. Võime kõiki neid tunnustada, kuid meil tuli teha valik ja muud võimalust ei olnud. Tahaksin toonitada, et üle maailma on palju võitjaid ja me toetame neid kõiki. Kinnitagem seda veel kord.
<P>
(Aplaus)
<SPEAKER ID="110" NAME="Marie-Christine Vergiat" AFFILIATION="GUE/NGL">
- (FR) Austatud juhataja! Tahan teha kodukorda puudutava märkuse. Leian, et sel aastal olid Sahharovi auhinna andmise asjaolud skandaalsed. Minu arvates eelistatakse tegelikule inimõiguste eest seismisele poliitilisi valikuid.
<P>
(Aplaus)
<P>
Juba kolmandat korda Sahharovi auhinna ajaloos antakse see kuubalasele. Kui tuleb hukka mõista inimõiguste kuritarvitamine Kuubal, olen mina esimene. Mul ei ole sellega seoses mingeid kahtlusi. Olen alati võidelnud kõikide inimõiguste kaitsmise eest. Kuid ma arvan, et Sahharovi auhinna andmine kuubalasele juba kolmandat korda auhinna umbes 20aastase ajaloo jooksul on liig ja me edastame poliitilise sõnumi, mis vähendab Sahharovi auhinna väärtust. Seetõttu nõuan, et otsust Sahharovi auhinna määramise kohta ei teeks mitte esimeeste konverents, vaid selle langetaks Euroopa Parlamendi täiskogu.
<P>
(Aplaus)
<SPEAKER ID="111" NAME="Juhataja">
Järgmine päevakorrapunkt on hääletamine.
<P>
(Hääletuse tulemused ja muud üksikasjad: vt protokoll)
