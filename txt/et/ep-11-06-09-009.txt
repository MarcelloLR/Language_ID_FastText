<CHAPTER ID="009">
Selgitused hääletuse kohta
<SPEAKER ID="153" NAME="Sergio Paolo Francesco Silvestris" AFFILIATION="PPE">
(IT) Austatud juhataja! Sudaan on suurim riik Sahara-taguses Aafrikas, risttee, kus kohtuvad araabia ja Aafrika maailm, ning väga paljudest erinevatest etnilistest rühmadest koosnev mosaiik. Vastavalt üldisele rahukokkuleppele toimus 2011. aasta jaanuaris rahvahääletus. See oli viimane etapp protsessis, mis viib Lõuna-Sudaani iseseisvumiseni Põhja-Sudaanist.
<P>
Lõuna-Sudaanis elab umbes kümme miljonit inimest, see hõlmab peaaegu neljandiku praeguse Sudaani maismaaterritooriumist ja talle kuulub umbes kolm neljandikku Sudaani naftavarudest. Lõuna-Sudaanist saab riik, mis peab toime tulema tohutute geograafiliste ja infrastruktuuriga seotud piirangutega, tal puudub pääs merele, ning transpordivõrk, mis ühendaks teda Põhja-Sudaaniga, kus asuvad naftarafineerimis- ja transiidirajatised, on peaaegu olematu. Lõuna-Sudaanil tuleb lahendada palju ülesandeid, alates oma institutsioonide aluste loomisest ning sotsiaal-majandusliku ja julgeolekuolukorra parandamisest.
<P>
Märgiksin siiski, et sekkumine jääb selle riigi puhul Euroopa Liidu üheks prioriteediks. Seetõttu otsustas nõukogu 2010. aastal teha Sudaanile aastateks 2011-2013 spetsiaalse 150 miljoni euro suuruse eraldise. Euroopa Liidul tuleb võtta kasutusele kõik enda käsutuses olevad vahendid, et Lõuna-Sudaani rahvahääletuse järgses hapras etapis toetada. Samal ajal peame säilitama tasakaalustatud lähenemisviisi suhetes Põhja- ja Lõuna-Sudaaniga, pöörates erilist tähelepanu Lõuna-Sudaani vajadustele seoses institutsioonide ülesehitamise ja valitsemisega.
<P>
Euroopa Liidu abi Lõuna-Sudaanile peaks olema vastavuses sellega, mida see uus riik suudab tulemuslikult kasutada. Meil tuleb vältida olukorda, kus tulevikus Jubasse saadetavat raha kasutatakse valesti või - mis veel hullem - selle rahaga toidetakse korruptsiooni, mille määr on juba praegu kõrge.
<SPEAKER ID="154" NAME="Lena Ek" AFFILIATION="ALDE">
(SV) Lugupeetud juhataja! Praegu, enne käesoleva aasta 9. juulil tähistatavat iseseisvuspäeva, mil Sudaan jaguneb kaheks riigiks, on seal väga tundlik aeg. On ülimalt tähtis, et EL jätkaks abi andmist ja suunaks selle abi hästitoimivale iseseisvale riigile vajalike institutsioonide rajamisse. Me kõik teame, et olukord Somaali poolsaarel on erakordselt habras, me teame, et seal on probleeme demokraatlike traditsioonidega, et naiste olukord on väga keeruline ja et seal on raskusi piraatidega.
<P>
Sellega seoses tahaksin rõhutada, kui tähtis on, et rahvas saaks teostada inimõigusi ning vabalt sõna võtta ja meelt avaldada. See kehtib kogu Somaali poolsaare kohta ja puudutab muu hulgas Rootsi kodanikku Dawit Isaaki, kes on Eritreas vangis. Kogu see piirkond vajab demokraatlikku arengut ja Euroopa Liidu toetust.
<SPEAKER ID="155" NAME="Hannu Takkula" AFFILIATION="ALDE">
(FI) Austatud juhataja! Tahaksin siinkohal öelda, et Euroopa Liit peab edendama rahu ja nende kahe riigi sõltumatust. Tõsi on see, et alates Sudaani iseseisvumisest 1956. aastal on Sudaani ja Lõuna-Sudaani vahel olnud kogu aeg sõda - kodusõda. Seetõttu on nüüd väga tähtis, et pärast rahvahääletust, kus peaaegu kõik, üle 98% inimestest, soovisid Lõuna-Sudaani iseseisvust, see rahu- ja iseseisvumisprotsess edasi areneks.
<P>
Meie, eurooplaste ülesanne on muidugi toetada demokraatiat, inimõigusi ja arvamusvabadust, mis kõik on põhiväärtused. Seoses sellega on oluline, et püüaksime neid demokraatlikke riike ja Lõuna-Sudaani iseseisvust tugevdada.
<SPEAKER ID="157" NAME="Salvatore Iacolino" AFFILIATION="PPE">
(IT) Austatud juhataja! Pole kahtlust, et täna vastu võetud resolutsioon on oluline märk tõhusamast koostööst Euroopa Liidu ja Venemaa vahel. Majanduse juhtimine, ühist huvi pakkuv koostöö julgeoleku, õigluse ja vabaduse valdkonnas ning võitlus organiseeritud kuritegevuse vastu kõrvuti vääramatute õiguste kaitsega.
<P>
Põhja-Aafrika ja Lähis-Ida nõuavad ühist käsitlusviisi ning me oleme veendunud, et Venemaa võib selles kontekstis täita olulist rolli.
<P>
9. ja 10. juunil toimuvaks tippkohtumiseks ette valmistatud partnerlus- ja koostööleping võib selle koostöö tugevdamisel toimida olulise poliitilise suunisena ning me oleme kindlad, et see toob Venemaa Maailma Kaubandusorganisatsiooni liikmeks ja aitab kaasa viisanõude kaotamisele. Samal ajal peab Venemaa igati täitma oma ülesandeid, eriti põhiõiguste valdkonnas.
<SPEAKER ID="158" NAME="Ville Itälä" AFFILIATION="PPE">
(FI) Austatud juhataja! Me võtsime vastu väga vajaliku dokumendi ja minu arvates on tähtis, et jätkaksime Venemaaga dialoogi. Venemaa on meile oluline naaber ja mida paremad on meie suhted, seda parem. Tahaksin juhtida tähelepanu viisavabadusele. Mina arvan, et see on tähtis eesmärk, kuid võib-olla peaksime edasi liikuma aegamööda. Venemaa naaberriigi esindajana võin öelda, et me ei saa liiga kiiresti edasi liikuda, kui meil puuduvad toimivad tagasivõtulepingud. Venemaa peab mõistagi tagama, et topeltidentiteeti, mida seal varem sai osta, ei oleks enam võimalik hankida. Et saaksime viisavabaduse poole liikuda, peab Venemaa need asjad korda ajama. Seega ei peaks me neis küsimustes tarbetult kiirustama.
<SPEAKER ID="159" NAME="Sergio Paolo Francesco Silvestris" AFFILIATION="PPE">
(IT) Lugupeetud juhataja! Tahaksin rõhutada, et täna ja homme toimuval kahepoolsel tippkohtumisel tuleks arutada üht tähtsat küsimust, mis aga meie ühisresolutsioonist näib puuduvat. Teisisõnu kardan, et see tippkohtumine võib varjutada lahkarvamused, mis on seotud Escherichia coli bakteri tõttu Euroopa köögiviljade suhtes kehtestatud impordikeeluga.
<P>
Nagu ka komisjon on varem öelnud, on minugi arvates absurdne, et Venemaa kehtestab embargo toodetele, mida meie iga päev tarbime ja mida me põhjalikult kontrollime. Arvan, et Venemaa reaktsioon on pigem poliitiline samm, nagu paljud teised, mida me juba varem oleme näinud. Usun, et kolleegid jagavad minu mõtteid selles küsimuses, arvestades ka seda, et ma olen põllumajanduse ja maaelu arengu komisjoni liige.
<P>
Seetõttu leian, et oleks hea mõte sedagi probleemi tippkohtumisel käsitleda ja taotleda, et Venemaa tühistaks kohe Euroopa Liidu köögiviljade suhtes kehtestatud ebaproportsionaalse ja põhjendamatu impordikeelu, mis ei ole kooskõlas Maailma Kaubandusorganisatsiooni (WTO) kehtestatud põhimõtetega, pidades eriti silmas seda, et Venemaa soovib WTOga ühineda.
<P>
Venemaa peaminister Putin on juba teatanud, et Venemaa ei tühista keeldu enne, kui Euroopa Liit esitab andmed Escherichia coli nakkuse allika kohta.
<SPEAKER ID="160" NAME="Marek Józef Gróbarczyk" AFFILIATION="ECR">
(PL) Austatud juhataja! Venemaal kohaldatavad standardid on täiesti erinevad neist, mis on kasutusel Euroopa Liidus. Piisab, kui mainida inimõiguste ja ühinemisõiguse küsimusi või loodusvarade halastamatut ärakasutamist selleks, et avaldada poliitilist survet teistele riikidele, näiteks Euroopa Liidu liikmesriikidele. Nord Streami gaasijuhtme ehitamine on selle selge näide. Käimasolevad läbirääkimised on proovikivi Euroopa Liidule ja sellele, milline on meie seisund tulevikus - kas partneri või kliendi oma.
<SPEAKER ID="161" NAME="RadvilMorkūnaitė-Mikulėnien" AFFILIATION="PPE">
(LT) Lugupeetud juhataja! President Lukašenka poliitika on viinud tema ja kogu ta riigi suhetes läänega sügavasse eneseisolatsiooni. Venemaa on seda kiiresti ära kasutanud, kavatsedes võtta Valgevene strateegilised ja kõige kasumlikumad ettevõtted laenude eest üle. Juba räägitakse ühisraha (Vene rubla) kasutuselevõtmisest.
<P>
Eelseisvat ELi-Venemaa tippkohtumist tuleks kasutada selleks, et juhtida tähelepanu Valgevene olukorrale. Ma ei pea silmas läbirääkimisi Venemaaga Valgevene üle, sest see tähendaks vaid, et Venemaal on selle riigi suhtes mingisugused "eriõigused”. Küll aga peame Venemaad kõrgeimal tasemel hoiatama, et on sobimatu tugevdada oma mõjuvõimu naaberriigis sellega, et kasutatakse olukorda ära ja peetakse läbirääkimisi autoritaarse režiimiga, mis ei esinda rahvast. Ainult Valgevene rahvas ise võib otsustada riigi lõimumisprotsesside üle ja see peab toimuma üksnes demokraatliku enesemääramise tingimustes.
<SPEAKER ID="162" NAME="Peter Jahr" AFFILIATION="PPE">
(DE) Austatud juhataja! Me võime arvatavasti pikalt vaielda, kas ja milliseid edusamme on Venemaa teinud teel demokraatia poole. Muidugi on meie vaatenurgast probleeme palju. Kuid teisest küljest on alati parem arendada Venemaaga koostööd, eriti kui me kutsume Venemaad üles austama inimõigusi või parandama keskkonnaalaseid õigusakte, kas või juba Venemaa suuruse tõttu. Kui me suudame teha sõbralikku, ent samas tõsist koostööd ega unusta esitada õigustatud nõudmisi ja rõhutada tegelikke puudusi, siis liigume õiges suunas nii Euroopa ja Venemaa koostöös kui ka inimõiguste valdkonnas, ja see on kõige tähtsam. Lõppkokkuvõttes tähendab see Venemaa rahva olukorra paranemist.
<SPEAKER ID="163" NAME="Lena Ek" AFFILIATION="ALDE">
(SV) Austatud juhataja! Sedasorti resolutsioonide sõnakasutus on alati äärmiselt diplomaatiline. Ma arvan, et seekord oleme oma hinnangus suhetele Venemaaga olnud liiga leebed. Me teame, et inimõiguste olukord Venemaal ei kannata kriitikat ja et inimestel on peaaegu võimatu oma poliitilisi vaateid vabalt väljendada. Teame ka, et paljud on vangistatud just seetõttu, et nad püüdsid kasutada oma inimõigusi. See on vastuvõetamatu.
<P>
Samuti leian, et meie sõnavalik seoses energiapoliitikaga on liiga nõrk. Kindel on see, et kriteeriume, mida me kohaldame kliima- ja keskkonnaküsimustes, tuleb kohaldada ka Venemaalt imporditava nafta ja gaasi suhtes. Me oleme kehtestanud ülimalt ranged nõuded Norrale, kust EL gaasi impordib. Samasuguseid nõudeid tuleks kohaldada Venemaa suhtes.
<SPEAKER ID="164" NAME="Anneli Jäätteenmäki" AFFILIATION="ALDE">
(FI) Lugupeetud juhataja! Venemaa on ELi oluline partner ning EL võidaks oma suhetest Venemaaga veelgi rohkem, kui meie lähenemisviis oleks ka tippkohtumiste vahelisel ajal tõeliselt strateegiline ja piisavalt veenev. Vaid nii saavutaksime tulemusi.
<P>
On kolm küsimust. Esimene on Venemaa liikmesus Maailma Kaubandusorganisatsioonis. See on tähtis teetähis ja ma loodan, et jõuame selleni. Venemaa kuulumine Maailma Kaubandusorganisatsiooni ja vabakaubandus on nii ELi kui ka Venemaa huvides. Investeerimiskliima ja õigusriigi arendamine moodustab Venemaa arengus olulise osa.
<P>
Teiseks on ELil ja Venemaal Arktika piirkonnas kaalukad ühised huvid. EL peab oma Arktika-poliitikat tugevdama. Kolmandaks: viisavabadus ELi ja Venemaa vahel on õige eesmärk. Venemaa aga peaks tublisti parandama oma piirikontrolli ja tavasid ning seoses sellega toetan ma seda väga praktilist edasiliikumise võimalust.
<P>
(Aplaus)
<SPEAKER ID="166" NAME="Sergio Paolo Francesco Silvestris" AFFILIATION="PPE">
(IT) Austatud juhataja! Seda teemat uurides sain ma aru, et paradoksaalsel kombel - arvestades riigi suurust - on kõnealune küsimus eriti murettekitav Šveitsis, kus on palju teavet ja ohtralt asjaomaseid väljaandeid, samal ajal kui mujalt Euroopast tuleb palju vähem teavet.
<P>
Ei ole juhus, et see probleem mõjutab endiselt erakordselt suurt hulka ettevõtteid, eriti väikesi ja keskmise suurusega ettevõtteid, ning tarbijaid kogu Euroopas, isegi pärast direktiivi 2006/114/EÜ vastuvõtmist. Et meile on esitatud tublisti üle 400 petitsiooni, nagu on märgitud resolutsiooni ühes lõikes, peame seda küsimust siin saalis taas arutama.
<P>
Probleem on selles, et ikka veel esineb juhtumeid, kus ettevõtjad sõlmivad teadmatult lepingu, mille järgi avaldatakse nende kohta ärikataloogis märkimisväärse tasu eest teavet. Ettevõtjaid, kes loevad ankeedi läbi pealiskaudselt ning allkirjastavad selle järele mõtlemata ja ankeeti lähemalt uurimata, võib ebameeldivalt üllatada, kui kalliks see neile maksma läheb.
<P>
Viimastel aastatel on kirjeldatuga sarnased äritavad Euroopas laialt levinud. Praeguste õigusaktide juures on neid raske tulemuslikult tõkestada. Oma tänahommikuse poolthäälega tahtsin seega ennekõike toetada väikesi ja keskmise suurusega ettevõtteid, mis annavad meie majandussüsteemi väga suure panuse.
<SPEAKER ID="167" NAME="Peter Jahr" AFFILIATION="PPE">
(DE) Austatud juhataja! Mul on väga hea meel, et arutasime täna kataloogiettevõtete ja nende tegevuse küsimust. See on Euroopa Liidus väga tähtis teema. Kuigi petitsioonikomisjon on selle küsimusega 2008. aastast saati aktiivselt tegelnud, ei ole me veel näinud olukorra tuntavat paranemist.
<P>
Tahaksin selgitada, miks on olukord Saksamaal nii keeruline. Saksamaal on tavapärane, et asutamisel registreerib juriidiline isik oma aadressi internetikataloogis, ja see on ka kohustuslik. Igaüks, kes registreerib äriühingu, saab vastuseks umbes 8-10 kirja. Üks neist on tõenäoliselt ehtne, ülejäänud aga tarbetud. Kui te äriühingu registreerimise ajal, mil tuleb teha palju tööd ja tegelda suure hulga bürokraatiaga, vastate valele kirjale ja täidate vale ankeedi, ilmneb hiljem, et olete sõlminud lepingu ja teile tuleb kuni 1000 euro suurune arve.
<P>
Seetõttu tahaksin kutsuda komisjoni veel kord üles kaaluma kogu ELi hõlmavat keeldu nende eksitavate ärikataloogide suhtes.
<SPEAKER ID="168" NAME="Lena Ek" AFFILIATION="ALDE">
(SV) Lugupeetud juhataja! Üldiselt pühendame Euroopa Parlamendis väikeettevõtete probleemidele liiga vähe aega. Välja on kujunenud uus pettusevorm, mille puhul väikeettevõtteid meelitatakse end mitmesugustes kataloogides reklaamima. Selleks ajaks, kui nad avastavad, et tegemist on pettusega, saavad nad maksenõude. Seejärel edastatakse arve inkassofirmale, summa kasvab ja muutub väga lühikese aja jooksul kolme- või koguni kümnekordseks.
<P>
Viimasel ajal on need suured teadlikud petuskeemid hakanud levima üle piiride ja seetõttu on väikeettevõtetel üksinda peaaegu võimatu oma õigusi kaitsta. Neid jahivad inkassofirmad ja nad ei saa selle vastu midagi ette võtta ega asjast kuhugi teatada või kuriteo eest vastutavat isikut tabada.
<P>
Tegelikkuses tähendab see ka seda, et Euroopa politseijõudude koostööd tuleb tugevdada, sest meil peab olema võimalus neid suuremahulisi piiriüleseid mustreid näha. Küsimus ei ole ju väikestes pettustes, vaid suurtes organiseeritud petuskeemides, millega seotud summad on erakordselt suured, need ulatuvad miljonitesse eurodesse. Seega on see hea resolutsioon, ent kindlasti liiga nõrk, ja me peame Euroopa koostööd veel tugevdama.
<SPEAKER ID="170" NAME="Hannu Takkula" AFFILIATION="ALDE">
(FI) Austatud juhataja, ma palusin Venemaad puudutaval arutelul sõna ja ehk lubate mul teha sel teemal paar märkust, kuigi see arutelu on juba lõppenud. Minu meelest on väga tähtis, et me oleksime Venemaaga dialoogis. Meil on vaja kõrgetasemelisi kohtumisi, kuid eurooplastena peame siin meeles pidama, mis on Euroopa Liidu peamine ülesanne. Meie ülesanne on aruteludes venelastega edendada demokraatiat, inimõigusi ja arvamusvabadust. Neid põhiväärtusi tuleb rõhutada.
<P>
Kui me räägime viisavabadusest, siis see on tulevikueesmärk, kuid praegu on esmatähtis demokraatia areng Venemaal. Kui Venemaa areneb ja asub demokratiseerimise teele ning kui selle tulemusena rakendatakse inimõigusi ja õigusriigi põhimõtteid, siis võime viisavabaduse küsimuse juurde tagasi tulla.
<SPEAKER ID="172" NAME="Martin Kastler" AFFILIATION="PPE">
(DE) Lugupeetud juhataja, austatud kolleegid - need vähesed, kes te siin veel olete - ja Euroopa Parlamendi külalised! Tahaksin lõpetuseks teha paar lühikest märkust eksitavate kataloogiettevõtete teemal.
<P>
Hääletasin selle resolutsiooni poolt, sest me peame Euroopa Liidus oma arvamuse selgelt välja ütlema. Tegemist on osaga Euroopas toimuvast organiseeritud kuritegevusest, mis hõlmab variettevõtteid, mis saavad inimestelt ning väikestelt ja keskmise suurusega ettevõtetelt pettusega interneti kaudu raha. Me peame tegema kõik endast oleneva, et seda ära hoida. Komisjon on pidanud palju kihutuskõnesid, nõudes väikeste ja keskmise suurusega ettevõtete tõelist toetamist ja bürokraatia vähendamist. Üks oluline samm selleks oleks sedalaadi organiseeritud kuritegevuse lõpetamine. Resolutsioon on samm õiges suunas, kuid see on vaid pisike samm. Me peame võtma meetmeid ja seetõttu kutsun kõiki üles seda tööd jätkama - mitte ainult neid parlamendiliikmeid, keda siin praegu ei ole, vaid meid kõiki, kes me Euroopa kodanikke siin parlamendis esindame.
<SPEAKER ID="173" NAME="Syed Kamall" AFFILIATION="ECR">
Lugupeetud juhataja! Tahaksin väljendada nõusolekut eelkõnelejaga. Üsna sageli tundub, et olgu probleem milline tahes, näib Euroopa Parlamendi jaoks lahendus seisnevat Euroopa Liidu pädevuse suurendamises ja lisaeeskirjade kehtestamises: ühtlustamine vastandina vastastikusele tunnustamisele, Euroopa Liidu pealesurutud lepinguõigus, mis lisab väikeettevõtetele halduskoormust. Ometi peaksime tegelikult keskenduma Euroopa Liidu toimimise parandamisele. Ükskõik, mida me Euroopa Liidust arvame ja kas me oleme edasise lõimimise suhtes skeptilised või soovime rohkem Euroopat, peaksime ikkagi keskenduma Euroopa Liidu ja siseturu toimimise parandamisele ning ka piiriüleste pettuste tõkestamisele.
<P>
Nende aastate jooksul, mil ma olen olnud Euroopa Parlamendi liige, olen nii posti teel kui ka elektrooniliselt saanud kirju valijatelt, keda on eksitatud ärikataloogis enda kohta teavet avaldama ja kellele on seejärel esitatud üsna suur arve. Selle asemel et keskenduda igasugustele muudele küsimustele, millega me sel nädalal oleme tegelnud, tehkem parem midagi selleks, et Euroopa Liit toimiks paremini. Pöörakem tähelepanu väikeste ja keskmise suurusega ettevõtete halduskoormuse vähendamisele ning aidakem Euroopa Liidu kodanikke, kes nende piiriüleste pettuste tõttu kahju on kandnud.
<P>
Kirjalikud selgitused hääletuse kohta
<SPEAKER ID="175" NAME="Laima Liucija Andrikien" AFFILIATION="PPE">
kirjalikult. - (LT) Andsin poolthääle resolutsioonile, mis käsitleb Sudaani ja Lõuna-Sudaani olukorda pärast 2011. aasta rahvahääletust. Lõuna-Sudaani rahvahääletus toimus 9.-15. jaanuaril 2011 ning ülekaaluka häälteenamusega otsustati luua iseseisev Lõuna-Sudaani riik. Lõuna-Sudaan kavatseb kuulutada oma iseseisvuse ametlikult välja 9. juulil 2011, mis kattub üldise rahukokkuleppe lõppkuupäevaga. See on Lõuna-Sudaani jaoks väga tähtis päev, sest uue riigi loomisega kaasneb palju keerulisi ülesandeid. Ma olen rahul resolutsioonis sisalduva üleskutsega Lõuna-Sudaani ametivõimudele edendada Lõuna-Sudaani arengut kaasaegse, pluralistliku ja demokraatliku riigina, kus järgitakse õigusriigi põhimõtteid, austatakse inimõigusi, eriti naiste ja laste õigusi, ning kodanike põhiõigust valida korralistel vabadel valimistel valitsusorganeid. Kuigi Lõuna-Sudaan on rikas loodusvarade poolest, nagu nafta, vask ja raud, aga ka mets ja viljakas maa, elab suurem osa elanikkonnast vaesuses ning sealne vastsündinute suremus on üks kõrgemaid ja haridusnäitajad ühed madalamad maailmas. Seetõttu kutsun Lõuna-Sudaani tulevast valitsust üles võtma kohe vajalikke meetmeid, et tagada vähemalt minimaalsed toimetulekuks vajalikud sissetulekud, sotsiaalsed garantiid ja ennekõike Lõuna-Sudaani elanike julgeolek.
<SPEAKER ID="175" NAME="Sophie Auconie" AFFILIATION="PPE">
kirjalikult. - (FR) Olen kindel, et Euroopa Liidul peab olema suur roll võitluses vaesusega ja Sudaani majanduse taaselustamises. Seepärast tahaksin rõhutada, et liit peab Sudaanile ja Lõuna-Sudaanile edasi humanitaarabi andma.
<SPEAKER ID="175" NAME="Zigmantas Balčytis" AFFILIATION="S&amp;D">
kirjalikult. - (LT) Hääletasin selle resolutsiooni poolt. Lõuna-Sudaani rahvahääletus toimus 9.-15. jaanuaril 2011 ning ülekaaluka häälteenamusega otsustati luua iseseisev Lõuna-Sudaani riik. Lõuna-Sudaan kavatseb kuulutada oma iseseisvuse ametlikult välja 9. juulil 2011. Euroopa Parlament austab täielikult rahvahääletuse tulemust kui Lõuna-Sudaani rahva demokraatliku tahte väljendust. Olen rahul Euroopa Parlamendi üleskutsega Lõuna-Sudaani valitsusele võtta välisinvesteeringute vallas poliitilisi meetmeid, mis oleksid elanikkonna huvides ja tagaksid selle, et loodusvaradesse tehtavad välisinvesteeringud toetaksid sisemajanduse arengut ja seeläbi võitlust vaesusega. Euroopa Liidu poolt arenguabina antavat raha tuleks kulutada põhiteenustele, eeskätt haridusele, tervishoiule, põllumajandusele, toiduainetega kindlustamisele ja institutsioonide suutlikkuse suurendamisele, et edendada Lõuna-Sudaani arengut kaasaegse, pluralistliku ja demokraatliku riigina, kus järgitakse õigusriigi põhimõtteid ja austatakse inimõigusi.
<SPEAKER ID="175" NAME="Izaskun Bilbao Barandica" AFFILIATION="ALDE">
kirjalikult. - (ES) Hääletasin selle resolutsiooni poolt, sest toetan Sudaani ja Lõuna-Sudaani ning tunnustan neid nende tegutsemise eest pärast rahvahääletust, mis aitab mõlemal rajada demokraatliku riigi, kus valitseb rahu ja heaolu ning on tagatud inim-, sotsiaalsed ja majanduslikud õigused. Selle saavutamiseks kutsume pooli üles alustama konstruktiivset dialoogi, et lahendada rahumeelselt Abyei piirkonna küsimus ja muud küsimused, mis tuleb veel läbi rääkida, nagu naftatulude jagamine, piiri määratlemine ja võlgade jagamine. Seda silmas pidades peab EL mõlemale riigile võimaldama vajalikke vahendeid, et toetada sotsiaalteenuseid nagu haridus ja tervishoid, põllumajandust, toiduga kindlustatust ja institutsioonide suutlikkuse suurendamist, ning jätkama humanitaarabi andmist ka pärast 9. juulit, mil Lõuna-Sudaan ametlikult iseseisvub.
<SPEAKER ID="175" NAME="Mara Bizzotto" AFFILIATION="EFD">
kirjalikult. - (IT) Olen südamest rahul Euroopa Parlamendi resolutsiooniga Sudaani ja Lõuna-Sudaani teemal, milles kinnitatakse veel kord, et me austame 2011. aasta jaanuaris toimunud rahvahääletuse tulemust ehk Lõuna-Sudaani iseseisvumist. Resolutsioonis väljendatakse seega toetust rahvaste enesemääramise põhimõttele ja tunnustatakse Lõuna-Sudaani kristliku kogukonna õigust luua oma riik, kus ei valitse moslemite enamus. Dokumendis rõhutatakse vajadust, et Sudaani jagunemisel tekkivad kaks uut riiki tunnustaksid teineteise suveräänsust, ning kutsutakse üles võtma meetmeid, mis aitavad neid riike tugevdada ja stabiliseerida teel demokraatia, inimõiguste austamise ja vastastikuse tunnustamise poole. Et rahvaste enesemääramise põhimõtte ja maailma kristlike vähemuste kaitse on Lega Nordi poliitilise teooria olulised tahud, avaldan ma sellele resolutsioonile kindlasti toetust.
<SPEAKER ID="176" NAME="John Bufton" AFFILIATION="EFD">
kirjalikult. - Mina hääletasin selle vastu, et Lõuna-Sudaanile antaks arengukoostöö raames 200 miljonit eurot välisabi, et aidata Lõuna-Sudaanil tulla toime arvukate humanitaar- ja sotsiaal-majanduslike probleemidega olukorras, kus valitsemissuutlikkus on väike ja poliitiline olukord ebakindel. Et EL ise on ebademokraatlik institutsioon, millel minu kindla veendumuse kohaselt ei tohiks olla välispoliitilisi eesmärke, siis ei saa ma toetada ELi tegevust mis tahes kolmandate riikide suunal. Ühendkuningriik on üks maailma suuremaid välisabi andjaid.
<P>
On oluline, et välisabi ja välispoliitika jääksid liikmesriikide pädevusse ning et neid ei kirjutataks ELi tasandil ette isegi siis, kui abi saaja vajab seda ja vastab nõuetele. Kui me lubame ELil välispoliitilisi eesmärke kujundada, siis oleme ühel hetkel olukorras, kus kolmas riik tekitab liikmesriikide vahel lõhe, ja see ei ole liidu kui terviku üksmeelne soov. ELi niisugune tegevus sillutab teeb pädevuse suurendamisele välistegevuses ja sellega ei ole mina sugugi nõus.
<SPEAKER ID="176" NAME="Maria Da Graça Carvalho" AFFILIATION="PPE">
kirjalikult. - (PT) Mis puudutab Euroopa Parlamendi reaktsiooni olukorrale Sudaanis pärast 2011. aasta rahvahääletust, mille tulemusena Lõuna-Sudaan saab alates 9. juulist iseseisvaks, leian ma, et Euroopa Rahvapartei (kristlike demokraatide) fraktsiooni esitatud resolutsiooni ettepanek on vägagi sobiv, sest minu arvates esindab see paremat käsitlust praegusest poliitilisest olukorrast, aga ka suhetest teiste Aafrika riikidega.
<SPEAKER ID="176" NAME="Diogo Feio" AFFILIATION="PPE">
kirjalikult. - (PT) Sudaanis korraldatud rahvahääletuse eesmärk oli lõpetada üldine vägivald, mis oli riigi põhja- ja lõunaosa elanikke üksteise vastu häälestanud. Rahvahääletuse tulemuse järgi pooldavad Lõuna-Sudaani elanikud ühemõtteliselt iseseisvust, nagu on juba aastaid korduvalt kinnitatud. Minu fraktsioon on seda teemat ja eelkõige Darfuris toimuvat mitme istungjärgu vältel jälginud ning esitanud 2007. aasta Sahharovi auhinna kandidaadiks Sudaani advokaadi Salih Mahmoud Osmani, kes selle auhinna ka sai. Selle auhinna andmise eesmärk oli muuta riigis toimuv varjamatu ja häbiväärne genotsiid veelgi nähtavamaks ning tunnustada nende inimeste rahumeelset tööd, kes võitluses rahu, solidaarsuse ja inimõiguste eest kõige kiuste alla ei andnud. Kahjuks ei piisanud Salih Mahmoud Osmanile auhinna andmisest selleks, et rahvusvaheline üldsus teadvustaks kiireloomulist vajadust tõkestada korduvad ja tõsised inimõiguste rikkumised Sudaanis. Loodan, et kumbki pool suudab enne ja pärast eraldumist pidada kokkulepetest kinni, rajada kaks rahumeelset riiki, vähendada oma elanike vaesust ja edendada heanaaberlikkust ning et Euroopa Liit saab sellele kaasa aidata.
<SPEAKER ID="176" NAME="José Manuel Fernandes" AFFILIATION="PPE">
kirjalikult. - (PT) Lõuna-Sudaani enesemääramise küsimuses 9. jaanuaril 2011 korraldatud rahvahääletus kinnitas, et hääletajate ülekaalukas enamus oli otsustanud luua iseseisva riigi. ELi rahvusvaheliste vaatlejate sõnul toimus rahvahääletus, mille tulemused tegi teatavaks Lõuna-Sudaani rahvahääletuse komisjon ja kinnitas Sudaani valitsus, ausal viisil.
<P>
Seetõttu pooldan rahvahääletuse tulemuse kui Lõuna-Sudaani rahva demokraatliku tahte väljenduse austamist ning kutsun Sudaani ja Lõuna-Sudaani üles aktiivselt edendama demokraatlikku valitsemistava ning tagama kestva rahu, julgeoleku ja heaolu mõlemas riigis. Pean välisabi andmist väga oluliseks ja olen rahul nõukogu 23. mai 2011. aasta otsusega eraldada Lõuna-Sudaanile arengukoostöö raames 200 miljonit eurot, et aidata kaasa kohalike kogukondade autonoomiale ning hoolitseda rahva põhivajaduste rahuldamise ning olematu inimvara ja infrastruktuuri toetamise eest.
<SPEAKER ID="176" NAME="Ilda Figueiredo" AFFILIATION="GUE/NGL">
kirjalikult. - (PT) Nagu me omal ajal hoiatasime, tekitas Kosovo iseseisvumine ohtliku pretsedendi seoses imperialistide sekkumisega kunstlike riikide loomisse lähtuvalt oma geostrateegilistest huvidest pääseda turule ning kontrollida turge, loodusvarasid ja tööjõudu.
<P>
Lõuna-Sudaani juhtum on Kosovo omaga igati sarnane. Nimelt korraldati mitmesuguste jõudude rahastatud ja propageeritud rahvahääletus mugaval viisil just riigi selles osas, kus nõuti iseseisvust, ilma et riigi ülejäänud elanikkonnal oleks olnud sõnaõigust. Lisaks on Sudaani lõunaosas suured naftavarud, mis on rahvusvahelisele suurkapitalile üliolulised.
<P>
Praegune olukord, kus konfliktid on Sudaanis ja kogu piirkonnas uuesti puhkemas, ning vaidlus piiride üle näitavad, et selle riigi kunstlik tekitamine ei lahenda ühtki olemasolevat probleemi ega paranda miljonite sudaanlaste elatustaset, vaid pigem õhutab vastuolusid ja konflikte.
<P>
Nüüd, mil imperialistlikud suurjõud on Aafrika mandri oma huve silmas pidades tükeldanud, viitab kõik sellele, et Lõuna-Sudaanis on taas käivitatud protsess, mis toob kaasa veelgi sõdu ja kannatusi Aafrika niigi palju kannatanud rahvastele.
<SPEAKER ID="176" NAME="Monika Flašíková Beňová" AFFILIATION="S&amp;D">
kirjalikult. - (SK) Pärast iseseisvuse väljakuulutamist, mis toimub täpselt kuu aja pärast, tuleb Lõuna-Sudaanil hakata korraga lahendama paljusid humanitaar- ja sotsiaal-majanduslikke probleeme. Naaberriikide abi Lõuna-Sudaanile, mis püüab võidelda vaesusega, tugevdada kohalikke kogukondi ja kiirendada elanikkonna jaoks rahust tulenevate hüvede saabumist, on veel pikka aega ülimalt vajalik.
<P>
Vahetult rahvahääletusele järgneval ajal, kui riigil on juurdepääs mitmepoolsetele rahastamisallikatele, tekib vahendite puudujäägi oht, mis muudab Lõuna-Sudaani väga haavatavaks ja seab riigi suurde kokkuvarisemise ohtu. Seetõttu on minu arvates Euroopa Liidul tähtis teha kõik mis tema võimuses, et toetada sudaanlasi sel kriitilisel perioodil ja vältida humanitaarkatastroofi, sest see riik saab alustada järjepidevat tööd oma arengueesmärkide nimel ainult siis, kui valitseb usk rahumeelsesse tulevikku.
<SPEAKER ID="176" NAME="Juozas Imbrasas" AFFILIATION="EFD">
kirjalikult. - (LT) Ma olin selle dokumendiga rahul, sest selles kutsutakse Lõuna-Sudaani ametivõime üles edendama Lõuna-Sudaani arengut kaasaegse, pluralistliku ja demokraatliku riigina, kus järgitakse õigusriigi põhimõtteid, austatakse inimõigusi, eriti naiste ja laste õigusi, ja kodanike põhiõigust valida korralistel vabadel valimistel valitsusorganeid ning kus kaitstakse liikumis- ja ühinemisvabadust ning vabadust väljendada oma poliitilisi vaateid, nagu konstitutsioonis ja seadustes sätestatud.
<SPEAKER ID="176" NAME="David Martin" AFFILIATION="S&amp;D">
kirjalikult. - Hääletasin selle resolutsiooni poolt, sest selles kutsutakse Sudaanis mõlemat poolt üles esitama 9. juuli 2011. aasta iseseisvuspäevaks valmistudes konkreetseid kavu, kuidas luua ja/või reformida oma institutsioone, et kaks riiki saaksid sellest kuupäevast alates iseseisvalt toimida. Samuti nõutakse, et ELi delegatsioon Sudaanis ja Lõuna-Sudaanis aktiivselt levitaks ja rakendaks ELi vaatlusmissiooni soovitusi seoses hiljuti toimunud valimiste ja rahvahääletusega.
<SPEAKER ID="176" NAME="Clemente Mastella" AFFILIATION="PPE">
kirjalikult. - (IT) Me austame Lõuna-Sudaani iseseisvuse küsimuses korraldatud rahvahääletuse tulemust, mis jõustub 9. juulil 2011, kui Lõuna-Sudaani rahva demokraatliku tahte väljendust. Loodame, et Lõuna-Sudaani poliitikud edendavad arengut kaasaegseks, pluralistlikuks ja demokraatlikuks riigiks, kus järgitakse õigusriigi põhimõtteid ja austatakse inimõigusi, seistakse kodanike põhiõiguse eest valida korralistel vabadel valimistel valitsusorganeid ning kaitstakse liikumis- ja ühinemisvabadust ja vabadust väljendada oma poliitilisi vaateid. Samuti oleme nõus, et kõik osalised peaksid alustama püsivat ja konstruktiivset dialoogi, et leida lahendused rahvahääletuse tulemusega kaasnevatele küsimustele nagu ühised piirid, Põhja- ja Lõuna-Sudaani elanike kodakondsus ning naftatulude jagamine. Lisaks oleme nõus vajadusega eraldada veel Euroopa vahendeid, et toetada põhiteenuseid, eeskätt haridust, tervishoidu, põllumajandust, toiduainetega kindlustatust ja institutsioonide suutlikkuse suurendamist. EL peab jätkama Sudaanile ja Lõuna-Sudaanile humanitaarabi andmist ka pärast 9. juulit 2011 ning kõik erakonnad peavad tegema koostööd, et täielikult esindada riigi kõiki elanikke ning aidata üles ehitada stabiilsed ja demokraatlikud poliitilised institutsioonid.
<SPEAKER ID="176" NAME="Nuno Melo" AFFILIATION="PPE">
kirjalikult. - (PT) Sudaanis, eriti Darfuri piirkonnas aset leidnud konfliktid on aastate jooksul nõudnud palju ohvreid, peamiselt kõige ebasoodsamas olukorras olevate inimeste seas. Lootkem, et rahvahääletus teeb vastasseisule lõpu ja ometi kord saab alguse protsess, mille tulemusena saabub püsiv rahu. EL etendab kõnealuse piirkonna tulevases arengus olulist osa ega saa loobuda oma vajalikust rollist rahu toomisel piirkonda.
<SPEAKER ID="177" NAME="Louis Michel" AFFILIATION="ALDE">
kirjalikult. - (FR) Julgeolekuolukord Abyei piirkonnas on väga murettekitav. Tahaksin julgustada pooli astuma taas rahudialoogi, alustades uuesti läbirääkimisi Aafrika Liiduga. Samuti kutsun üles korraldama rahvahääletust, nagu on sätestatud üldises rahukokkuleppes. Nii põhi kui ka lõuna peavad töötama selle nimel, et lahendada mitmed olulised küsimused, milles ei ole veel kokkuleppele jõutud, nagu kahe riigi vahelise piiri kindlaksmääramine, naftatulude jagamine, naftajuhtmete kasutamine, kodakondsuse küsimus ning rahvaküsitluste korraldamine Sinise Niiluse piirkonnas ja Lõuna-Kordofanis. Lõuna-Sudaani toetamine peab olema üks meie esmatähtsaid eesmärke. Me julgustame Lõuna-Sudaani allkirjastama ja ratifitseerima Cotonou lepingut, mis avab uued koostöövõimalused. Samuti julgustame Lõuna-Sudaani koos Hartumiga rajama pluralistlikku ja paljurahvuselist demokraatiat ja sõltumatut kodanikuühiskonda, kus seadusandliku ja täidesaatva riigivõimu kõrval on oluline koht õigusemõistmisel. Meil on hea meel tervitada parlamentaarsel ühisassambleel Lõuna-Sudaani parlamendisaadikut, kui Lõuna-Sudaan on Cotonou lepingu allkirjastanud ja ratifitseerinud. Ka põhjaosale peame endiselt tähelepanu pöörama, teda ei tohi eirata ega diplomaatiliselt isoleerida.
<SPEAKER ID="177" NAME="Alexander Mirsky" AFFILIATION="S&amp;D">
kirjalikult. - Lõuna-Sudaani rahvahääletus toimus 9.-15. jaanuaril 2011 ning ülekaaluka häälteenamusega otsustati luua iseseisev Lõuna-Sudaani riik. Rahvahääletuse korraldamise kokkuleppe sõlmisid Sudaani valitsus ja riigi lõunaosa separatistid 2005. aastal, kui kodusõda oli kestnud 20 aastat.
<P>
Põhjaosa esindav valitsus allkirjastas üldise rahukokkuleppe tingimusel, et Lõuna-Sudaani enesemääramise küsimus lahendatakse rahvahääletusega. Et olukord on kõnealuses piirkonnas viimasel ajal märgatavalt halvenenud, kutsume selles resolutsioonis Lõuna-Sudaani valitsust üles tagama riigis demokraatia ja demilitariseerima oma territooriumi.
<P>
Samuti kordame Sudaanile ja Lõuna-Sudaanile humanitaarabi andmise tähtsust ning kutsume rahvusvahelisi võlausaldajaid üles Sudaani ja Lõuna-Sudaani välisvõlga vähendama. Lisaksin veel, et vaja on tugevdada järelevalvet, suunata riiki rohkem eksperte, anda piirkonnale rahalist abi ja võimaldada andekatel noortel saada ELi ülikoolides tasuta kõrgharidust. Hääletasin poolt.
<SPEAKER ID="177" NAME="Andreas Mölzer" AFFILIATION="NI">
kirjalikult. - (DE) Käesoleva aasta jaanuaris toimunud rahvahääletusel hääletas Lõuna-Sudaani elanike valdav enamus iseseisvuse ja Sudaani põhjaosast lahkulöömise poolt. On oluline, et EL austaks nende inimeste õigust enesemääramisele ilma igasuguste piiranguteta ja tunnustaks rahvahääletuse tulemust kui Lõuna-Sudaani rahva demokraatliku tahte väljendust. Kuna see resolutsioon vastab ilmselgelt nendele nõuetele, hääletasin selle poolt. Nüüd tuleb üldise rahukokkuleppe pooltel pidada jätkuvat ja konstruktiivset dialoogi, et lahendada pärast rahvahääletust lahtiseks jäänud probleemid. Nende hulka kuulub ühiste piiride kindlaksmääramine, Põhja- ja Lõuna-Sudaani elanike kodakondsuse küsimus, naftatulude õiglane jagamine ja naftajuhtmete kasutamine.
<SPEAKER ID="177" NAME="Rolandas Paksas" AFFILIATION="EFD">
kirjalikult. - (LT) Ma olin selle resolutsiooniga rahul, sest väga tähtis on saada kahe riigi vahelised relvakonfliktid ja lahkhelid kontrolli alla, teha lõpp rahutuste levikule, saavutada üldine rahukokkulepe ja seda nõuetekohaselt rakendada. Nii Põhja- kui ka Lõuna-Sudaani tuleb valitseda demokraatia ja õigusriigi põhimõtete alusel, austades inim-, sotsiaalseid ja majanduslikke õigusi. Piirkonnas peab püsima pikaajaline rahu ja julgeolek. Seega peavad Sudaani rahva kaitse ja julgeolek jääma ka edaspidi esmatähtsaks. Ennekõike vajab üldise rahukokkuleppe sätete alusel kiiret lahendamist Abyei piirkonna staatuse küsimus. Kui võimalik, peaks EL kindlasti andma vajalikku arenguabi. Me peame tegema kõik endast oleneva, et tagada selle abina eraldatud raha sihipärane kasutamine põhiliste ja oluliste teenuste osutamiseks. Lisaks peaks Lõuna-Sudaani valitsus hakkama kehtestama välisinvesteeringute poliitikat, mis tooks riiki loodusvaradesse tehtavad välisinvesteeringud ja seega aitaks ellu viia vaesuse vähendamise poliitikat.
<SPEAKER ID="177" NAME="Justas Vincas Paleckis" AFFILIATION="S&amp;D">
kirjalikult. - (LT) Hääletasin Sudaani ja Lõuna-Sudaani käsitleva resolutsiooni poolt, sest Lõuna-Sudaanis toimunud rahvahääletus, millel enamik elanikest pooldas iseseisva Lõuna-Sudaani riigi loomist, näitas kodanike demokraatlikku tahet. Pärast seitse aastat kestnud sõda elab suurem osa Lõuna-Sudaani rahvast vaesuses ja sealsed haridusnäitajad on madalaimad maailmas. Seetõttu on mul hea meel ELi otsuse üle eraldada Lõuna-Sudaanile abina 200 miljonit eurot, et aidata kõige haavatavamaid elanikkonnarühmi. Need vahendid tuleb suunata haridusse, tervishoidu, põllumajandusse ja institutsioonide suutlikkuse suurendamisse. Olen rahul ÜRO Sudaani missiooni mandaadi pikendamisega ja täiendavate rahuvalvevägede saatmisega piirkonda, sest praegu on eriti tähtis tagada Sudaani ja Lõuna-Sudaani rahumeelne areng. Uue riigi loomine on keeruline protsess, mille käigus on vaja väga kiiresti lahendada ühiste piiride kindlaksmääramise, lõuna- ja põhjapiirkonna elanikele kodakondsuse andmise, naftatulude jaotamise ja muud küsimused. Allkirjastanud üldise rahukokkuleppe, peaksid riigid astuma konstruktiivsesse poliitilisse dialoogi. Lõuna-Sudaanis on tähtis põhiseaduse läbivaatamine, nii et kõik parteid teeksid koostööd, et esindada uue riigi kõiki elanikke ning aidata üles ehitada stabiilsed ja demokraatlikud poliitilised institutsioonid.
<SPEAKER ID="177" NAME="Maria do Céu Patrão Neves" AFFILIATION="PPE">
kirjalikult. - (PT) Sudaani rahvahääletuse tulemused näitavad ühemõtteliselt Lõuna-Sudaani elanike soovi saada iseseisvaks. Nad on seda nõudnud juba aastaid. Euroopa Rahvapartei (kristlike demokraatide) fraktsioon on seda teemat ja eelkõige Darfuris toimuvat mitme istungjärgu vältel jälginud ning esitanud 2007. aasta Sahharovi auhinna kandidaadiks Sudaani advokaadi Salih Mahmoud Osmani, kes selle auhinna ka sai. Rahvahääletuse eesmärk oli lõpetada vägivald riigi põhja- ja lõunaosa elanike vahel. On lootust, et nüüd avatakse uus peatükk ja asutakse rajama kaht rahumeelset riiki. ELil võib selles olla ja peabki olema aktiivne roll, milles ta aitab vähendada elanike vaesust ja edendada heanaaberlikkust.
<SPEAKER ID="177" NAME="Vincent Peillon" AFFILIATION="S&amp;D">
kirjalikult. - (FR) See resolutsioon, mille koostamisel ma osalesin, antakse välja Lõuna-Sudaani konflikti lahendamise kriitilisel, väga olulisel hetkel. Jaanuaris hääletasid Lõuna-Sudaani elanikud rahvahääletusel ülekaalukalt oma iseseisvuse poolt. Kuu aja pärast sünnib uus riik. On siiski veel hulk probleeme, eriti pärast hiljutisi vägivallajuhtumeid vaidlusaluses Abyei piirkonnas. Just sel pöördelisel ajal kavatseb Euroopa Parlament kinnitada oma täielikku toetust rahuprotsessile ning kutsuda Sudaani ja Lõuna-Sudaani, aga ka rahvusvahelist üldsust üles jätkuvalt täitma 2005. aasta üldist rahukokkulepet. Eelkõige kutsub Euroopa Parlament Sudaani ja Lõuna-Sudaani üles esitama konkreetsed plaanid, milles võetakse arvesse tundlikke teemasid, nimelt kodakondsust ning võlgade ja naftatulude jagamist. Need plaanid peavad käsitlema ka keerulist piiriküsimust, et tagada ka edaspidi kahe riigi rahumeelne ja jätkusuutlik kooseksisteerimine.
<SPEAKER ID="177" NAME="Paulo Rangel" AFFILIATION="PPE">
kirjalikult. - (PT) Ajavahemikul 9.-15. jaanuarini 2011 kuulutas Lõuna-Sudaani elanike enamus, et pooldab iseseisva riigi loomist. Kõigile on teada, et seda maailma piirkonda on alatihti raputanud konfliktid, mis on ohustanud suurte rahvastikurühmade võimalusi elada inimväärsetes tingimustes. Seda uut teavet arvestades kutsub Euroopa Parlament Lõuna-Sudaani (mille iseseisvus kuulutatakse välja 9. juulil 2011) ametivõime üles tegema jõupingutusi, et luua inimväärikust au sees pidava demokraatliku riigi rajamiseks vajalikud eeldused. Selleks on vaja rahvusvahelist tuge. Seetõttu olen rahul toetusega, mida EL on lubanud uue riigi ülesehitamiseks pakkuda. Neil põhjustel hääletasin resolutsiooni poolt.
<SPEAKER ID="178" NAME="Raül Romeva i Rueda" AFFILIATION="Verts/ALE">
kirjalikult. - Mul on hea meel, et Euroopa Parlament mainib tunnustavalt nii Sudaani kui ka Lõuna-Sudaani rahumeelset ja usaldusväärset käitumist 2011. aasta Lõuna-Sudaani rahvahääletuse ajal ning kõigi osapoolte jõupingutusi pidada kinni üldisest rahukokkuleppest ja nende panustamist selle nimel; peab seda üldise rahukokkuleppe rakendamisel oluliseks edasiminekuks ning mõlema riigi rahumeelse kooseksisteerimise seisukohalt positiivseks märgiks; kinnitab veel kord, et austab täielikult rahvahääletuse tulemust kui Lõuna-Sudaani rahva demokraatliku tahte väljendust; kutsub nii Põhja- kui ka Lõuna-Sudaani üles aktiivselt edendama demokraatlikku valitsemistava, looma tingimusi pikaajaliseks rahuks, julgeolekuks ja heaoluks mõlemas riigis, järgides inimõigusi ning sotsiaalseid ja majanduslikke õigusi; kutsub Lõuna-Sudaani ametivõime üles edendama Lõuna-Sudaani arengut kaasaegse, pluralistliku ja demokraatliku riigina, kus järgitakse õigusriigi põhimõtteid, austatakse inimõigusi, eriti naiste ja laste õigusi, ning kodanike põhiõigust valida korralistel vabadel valimistel valitsusorganeid ning kus kaitstakse liikumis- ja ühinemisvabadust ning vabadust väljendada oma poliitilisi vaateid, nagu konstitutsioonis ja seadustes sätestatud.
<SPEAKER ID="178" NAME="Nikolaos Salavrakos" AFFILIATION="EFD">
kirjalikult. - (EL) Põhja- ja Lõuna-Sudaani vahel asuvas vaidlusaluses Abyei piirkonnas on tapetud sadu inimesi. ÜRO teatas hiljuti, et vähemalt 20 000 inimest lahkus Abyei linnast ja põgenes lõunasse, kui Põhja-Sudaani armee sellest piirkonnast välja tõmbus. Resolutsiooni ühisettepanekus öeldakse täiesti õigesti, et kumbki pool peab esitama konkreetsed plaanid selle kohta, kuidas luua ja/või reformida oma institutsioone, et kaks riiki saaksid täiesti iseseisvalt toimida, lõpetama vaenutegevuse ning edendama demokraatlikku valitsemistava, et tagada piirkonnas pikaajaline rahu ja julgeolek.
<SPEAKER ID="178" NAME="Niki Tzavela" AFFILIATION="EFD">
kirjalikult. - (EL) Andsin poolthääle resolutsiooni ühisettepanekule Sudaani ja Lõuna-Sudaani kohta, sest toetan ELi kõiki arenguga seotud püüdlusi, mille eesmärk on taastada rahu ja ehitada see kaua kannatanud piirkond üles. Hiljutised sündmused selles piirkonnas panevad muretsema, kas Lõuna-Sudaani iseseisvuse küsimuses hiljuti korraldatud rahvahääletuse tingimustest peetakse kinni, ning halb on ka vägivalla ägenemine Abyeis, sest see võib põhjustada piirkonna üldise ebastabiilsuse. Aafrika Liit peab ohjad haarama ning ELi ja ÜRO abiga olukorda sel kriitilisel ajal jälgima, et vältida sõja taaspuhkemist. Mul on hea meel nõukogu teate üle, mille kohaselt Lõuna-Sudaanile antakse veel majandusabi, ja ma toetan soovitust jätkata ELi humanitaarabi andmist kõnealusele piirkonnale ka pärast 9. juulit. Leian, et need ettepanekud on vajalikud ja aitavad ehitada üles iseseisva Lõuna-Sudaani riigi, mis suudab vastu seista kõigile võimalikele kriisiolukordadele.
<SPEAKER ID="179" NAME="Sophie Auconie" AFFILIATION="PPE">
kirjalikult. - (FR) Leian, et Euroopa Liit ja Venemaa peavad tõhustama läbirääkimisi, mille raames käsitletakse partnerluse loomist ning laiaulatusliku lepingu sõlmimist, mis hõlmab poliitilist, majanduslikku ja sotsiaalset süsteemi, aga ka kõiki demokraatia, õigusriigi ja inimõiguste austamisega seotud küsimusi.
<SPEAKER ID="179" NAME="Zigmantas Balčytis" AFFILIATION="S&amp;D">
kirjalikult. - (LT) Hääletasin selle resolutsiooni poolt. Tõhustatud koostöö ja heanaaberlikud suhted ELi ja Venemaa vahel on eriti olulised nii Euroopa kui ka muu maailma stabiilsuse, julgeoleku ja heaolu seisukohast. EL ja Venemaa sõltuvad teineteisest nii majanduslikult kui ka poliitiliselt ning seetõttu on strateegilise partnerluse lepingu sõlmimine ELi ja Venemaa Föderatsiooni vahel kahe partneri koostöö edasise arendamise ja tõhustamise seisukohast väga tähtis. Suhetes Venemaa Föderatsiooniga peab EL olema oma seisukohtades üksmeelne ja näitama üles solidaarsust, eriti energiajulgeoleku tagamisel. Venemaa energiapoliitika ELi liikmesriikide ja ühiste naaberriikide suhtes näitab Venemaa tegelikku tahet järgida moderniseerimis- ja demokratiseerimisprotsessi. Olen rahul Euroopa Parlamendi nõudmisega, et loodusvarade tarnimist ei tohiks kasutada poliitilise vahendina ning et energiajulgeolekualase koostöö aluseks peaksid olema vastastikuse sõltuvuse ja läbipaistvuse põhimõtted, samuti võrdne juurdepääs turgudele, infrastruktuurile ja investeeringutele.
<SPEAKER ID="179" NAME="Izaskun Bilbao Barandica" AFFILIATION="ALDE">
kirjalikult. - (ES) Hääletasin poolt, sest leian, et Euroopa Liit ja Venemaa peavad kasutama Nižni Novgorodis toimuvat tippkohtumist selleks, et tugevdada strateegilist koostööd ja saavutada ulatuslik koostööleping, mis hõlmab poliitilist, majanduslikku ja sotsiaalset süsteemi, aga ka demokraatia, õigusriigi ning põhi- ja inimõigustega seotud küsimusi. Tippkohtumisel tuleb käsitleda julgeoleku- ja energiapoliitikat, mida tuleb ellu viia vastastikuse sõltuvuse, läbipaistvuse, tarnete tagamise, kliimamuutuse tõkestamise ja energiatõhususe parandamise kriteeriumide alusel. Elektrijaamades tuleb läbi viia stressitestid. Sellega seoses on kahetsusväärne, et ei võetud vastu muudatusettepanekut, milles nõuti seni käitatavate Tšernobõli tüüpi tuumareaktorite kohest sulgemist.
<SPEAKER ID="179" NAME="Mara Bizzotto" AFFILIATION="EFD">
kirjalikult. - (IT) Ma hääletan ELi-Venemaa tippkohtumist käsitleva ühisresolutsiooni poolt. Resolutsioon sisaldab õigeid soovitusi tippkohtumisel osalevatele Euroopa esindajatele, meenutades neile, et EL peab kasutama oma poliitilist mõjuvõimu selleks, et veenda Venemaad võtma oma osa vastutusest nende probleemide lahendamise eest, mis maailma poliitilises, majandus-, geopoliitilises ja keskkonnasfääris praegu mõjutavad. Venemaa on üks Euroopa olulisemaid majanduspartnereid ja pealegi naaberriik, kellest muu hulgas sõltub Euroopa energiapoliitika. Andes oma poolthääle, ühinen niisiis Euroopa Parlamendi üleskutsega tippkohtumisel osalevatele Euroopa esindajatele, et nende eesmärk sellel sündmusel oleks algatada kummalegi poolele kasulik ja viljakas dialoog, mis viib ühiste tulemuslike otsusteni, millega lahendada kõige olulisemad probleemid Euroopa ja maailma poliitikas.
<SPEAKER ID="179" NAME="Maria Da Graça Carvalho" AFFILIATION="PPE">
kirjalikult. - (PT) Ma tunnustan kõiki jõupingutusi, mille eesmärk on tugevdada ja süvendada häid suhteid ELi ja teiste majandusjõudude vahel. ELi-Venemaa suhete puhul olen rahul sellega, mida on juba saavutatud ühises majanduslikus tegutsemises ja koostöös, ent ka ühiste väärtuste vallas. Leian, et Euroopa Rahvapartei (kristlike demokraatide) fraktsiooni esitatud resolutsiooni ettepanek ELi-Venemaa tippkohtumise kohta on vägagi sobiv, arvestades praegust olukorda, mida tutvustati.
<SPEAKER ID="179" NAME="George Sabin Cutaş" AFFILIATION="S&amp;D">
kirjalikult. - (RO) Ma hääletasin ELi-Venemaa tippkohtumist käsitleva resolutsiooni ühisettepaneku poolt, sest leian, et suhteid Venemaaga tuleb tugevdada, eriti energiajulgeoleku valdkonnas.
<P>
Uus partnerlus- ja koostööleping peab olema laiaulatuslik ja õiguslikult siduv ning sisaldama sätteid õigusriigi põhimõtete ja inimõiguste järgimise kohta. Usun, et moderniseerimispartnerlus on sobiv vahend Venemaa julgustamiseks reformide elluviimisel.
<P>
Samuti leian, et Venemaa liitumine WTOga edendaks investeeringuid ja parandaks kaubandussuhteid ELiga. Meie huvides on toetada Venemaad tema jõupingutustes saada WTO liikmeks. Teisalt peab Venemaa ilmutama valmisolekut loobuda protektsionistlikest meetmetest, näiteks tolliliidust Kasahstani ja Valgevenega.
<SPEAKER ID="179" NAME="Marielle De Sarnez" AFFILIATION="ALDE">
kirjalikult. - (FR) Enne järgmist ELi-Venemaa tippkohtumist, mis toimub 9. ja 10. juunil Nižni Novgorodis, saadame liikmesriikidele selge sõnumi: me peame inimõiguste austamise tagatised seadma kõrgemale kaubandust, viisasid ja koostööd käsitlevatest kaugemaleulatuvatest kokkulepetest. Euroopa Liidul tuleb Venemaale selgemalt mõista anda, et Venemaa peab järgima oma rahvusvahelisi kohustusi ja lubadusi. Alates 1994. aastast pole meie suhetes Moskvaga mingeid muutusi toimunud, kuigi meil on ilmselgelt vaja omavahelist partnerlus- ja koostöölepingut uuendada. See peaks käima käsikäes tõeliste edusammudega demokraatia ja õigusriigi põhimõtete valdkonnas. Lõpetuseks ütlen, et on vastuvõetamatu, kui loodusvarade tarnimist kasutatakse poliitilise vahendina.
<SPEAKER ID="179" NAME="Christine De Veyrac" AFFILIATION="PPE">
kirjalikult. - (FR) Venemaa Föderatsioon ja Euroopa Liit on kujundanud välja tiheda partnerluse, ja ühine võitlus rahvusvahelise terrorismiga on üks selle paljudest näidetest. Seda arvestades toetasin täna vastu võetud resolutsiooni ELi-Venemaa suhete kohta enne 9. ja 10. juunil toimuvat tippkohtumist, mille eesmärk on sõlmida uus strateegiline leping. Selle resolutsiooniga edastavad Euroopa Parlamendi liikmed Venemaale tugeva poliitilise sõnumi: kuigi suurem majandus-, energia-, strateegiline ja rahvusvaheline koostöö ELi ja Venemaa vahel on soovitav, peaks see siiski sõltuma jõupingutustest inimõiguste ja kodanikuvabaduste kaitsmisel.
<SPEAKER ID="179" NAME="Diogo Feio" AFFILIATION="PPE">
kirjalikult. - (PT) Pilgud, mida Euroopa ja Venemaa vahel vahetatakse, on alati olnud täis vastastikust imetlust, kuid ühtaegu ka vastastikust hirmu. Euroopa puhul on tavapärane olnud aukartus Venemaa suuruse, elanikkonna ja sõjalise jõu ees ning hirm Venemaa ekspansioonipoliitika pärast. Venemaa on jäljendanud Euroopa teaduse ja tehnika edusamme alates Peeter Suure ajast, ent samal ajal kartnud midagi, mis võiks hävitada vene hinge ja olemise viisi ning mida ta on pidanud ohuks Venemaa territoriaalsele terviklikkusele. Külma sõja ajal need suundumused ei hajunud, vaid pigem süvenesid. Venemaa teel olemuslikult liberaalse ja pluralistliku demokraatia poole on kogetud nii edusamme kui ka tagasilööke, kuid on vaieldamatu, et see riik on pärast raudse eesriide langemist jõudnud kaugele. Siiski ei ole kahtlust, et selles osas on veel palju teha ning et Euroopa Liidul ja Venemaa Föderatsioonil ei ole üksnes ühine ajaloo-, kultuuri- ja religioonipärand, vaid ka ühised huvid ja probleemid, mis eeldavad tihedamaid suhteid mitmel tasandil. Euroopa Liit peaks jätkama tööd, et muuta üksteisele lähenemine võimalikuks ja viljakaks.
<SPEAKER ID="179" NAME="José Manuel Fernandes" AFFILIATION="PPE">
kirjalikult. - (PT) Venemaa on ÜRO Julgeolekunõukogu alaline liige ja vastutab ühiselt koos ELiga stabiilsuse säilitamise eest maailmas. Lähis-Ida, Liibüa, Iraani, terrorismi, energiajulgeoleku, kliimamuutuse ja finantskriisiga seotud probleeme on võimalik tulemuslikumalt lahendada, kui meie suhted Venemaaga põhinevad koostööl. Kuid kolm aastat pärast konflikti Gruusiaga ei pea Venemaa endiselt kinni 12. augusti ja 8. septembri 2008. aasta lepingutest vägede konfliktieelsetele positsioonidele taandumise kohta okupeeritud Gruusia aladelt Lõuna-Osseetias ja Abhaasias ning ei taga ELi järelevalvemissioonile vaba ja täielikku juurdepääsu neile aladele.
<P>
Seetõttu teen ettepaneku, et EL ja Venemaa tõhustaksid läbirääkimisi uue partnerlus- ja koostöölepingu üle, mis põhineb ELi ja Venemaa vastastikusel sõltuvusel. See leping peaks olema ulatuslik ja õiguslikult siduv ning hõlmama kõiki valdkondi, mis on seotud demokraatia, õigusriigi põhimõtete ning inimõiguste ja põhiõiguste austamisega.
<SPEAKER ID="179" NAME="João Ferreira" AFFILIATION="GUE/NGL">
kirjalikult. - (PT) Nagu tavaliselt, on selles resolutsioonis esiplaanil Euroopa suurte majandus- ja finantskontsernide huvid. Just selles kontekstis tuleb vaadelda Venemaale avaldatavat survet (seda tehakse ka mitmete teiste riikide puhul) liitumiseks Maailma Kaubandusorganisatsiooniga, et edendada "võrdseid tingimusi mõlema poole äriringkondadele” ja "liberaliseerida kaubandust maailmamajanduses” ning ühtlasi hõlbustada välisinvesteeringute tegemist ja loobuda igasugustest "protektsionistlikest meetmetest”. Niisiis korrutatakse selles resolutsioonis ELi sama vana neoliberaalset ja sekkumispoliitikat nagu alati.
<P>
Peale juurdepääsu investeeringutele ja turgudele on antud juhul keskne küsimus ka juurdepääs energiaallikatele ja -voogudele, samuti muudele toorainetele, eriti haruldastele muldmetallidele, mida ELis tõsiselt napib, ning kontroll nende allikate ja ainete üle. Sellepärast nõutakse "tihedat koostööd tooraine ja haruldaste muldmetallide tarnimise, eelkõige otsustava tähtsusega tooraine ja muldmetallide tarnimise valdkonnas”. Ära tuleks märkida ka niinimetatud "julgeolekuküsimused”, sealhulgas "raketitõrjekilbi loomine”. Me peame meeles pidama, et ELi ja NATO liige Rumeenia on väljendanud valmisolekut lasta rajada oma territooriumile see süsteem, mis ohustaks Venemaa julgeolekut ja rahu Euroopas.
<SPEAKER ID="179" NAME="Ilda Figueiredo" AFFILIATION="GUE/NGL">
kirjalikult. - (PT) Euroopa Parlamendi enamus väljendab taas oma tavapärast neoliberaalset ja sekkuvat seisukohta ELi ja Venemaa suhete kohta.
<P>
Ennekõike majandus- ja finantskontsernide huvidest lähtudes avaldatakse Venemaale survet liitumiseks Maailma Kaubandusorganisatsiooniga, et edendada "võrdseid tingimusi mõlema poole äriringkondadele ja liberaliseerida kaubandust maailmamajanduses”, kusjuures Venemaa peab hõlbustama välisinvesteeringute tegemist ja loobuma igasugustest "protektsionistlikest meetmetest”.
<P>
Selles kontekstis on oluline energia kättesaadavus ja kontroll selle üle ning seetõttu on vaja juurdepääsu turgudele, infrastruktuurile ja investeeringutele. Venemaale esitatavas üleskutses teha tihedamat koostööd tooraine ja haruldaste muldmetallide, eriti "otsustava tähtsusega” tooraine ja muldmetallide tarnimise valdkonnas on ka teatavat meeleheidet.
<P>
Lisaks on see resolutsioon silmakirjalik. Venemaad kutsutakse üles jätkama "ulatuslikku julgeolekuteemalist dialoogi, mis hõlmab ka raketitõrjekilbi loomise küsimust”, samas kui ELi ja NATO liige Rumeenia on juba väljendanud valmisolekut lasta rajada oma territooriumile see süsteem, mis ohustaks selgelt Venemaa julgeolekut ja rahu Euroopas. Isegi Ameerika Ühendriigid ei ole andnud mingit garantiid, et see nii ei ole.
<SPEAKER ID="179" NAME="Monika Flašíková Beňová" AFFILIATION="S&amp;D">
kirjalikult. - (SK) Resolutsioonis käsitletakse ettevalmistusi ELi-Venemaa tippkohtumiseks, mis toimub 9. ja 10. juunil 2011 Nižni Novgorodis. Tippkohtumisel keskendutakse nii ELi kui ka Venemaa ühistele probleemidele, milleks on näiteks majandus- ja finantskriis, WTOga ühinemine, energia ja energiajulgeolekuga seotud küsimused, pikaajalised jõupingutused ELi ja Venemaa vahelise viisavaba reisimise võimaldamiseks ning muud rahvusvahelised ja piirkondlikud küsimused.
<P>
Muidugi on Venemaa ELi kaupadele suur turg ning ka ELi liikmesriikidele nafta ja maagaasi oluline tarnija. Kuigi Venemaa ja ELi suhted on viimastel aastatel pidevalt paranenud, on pooled endiselt teatud määral reserveeritud ja hoiavad teineteisest distantsi. Leian, et kui selle olukorra parandamiseks ei võeta asjakohaseid meetmeid, võib ELi mõju nii Venemaal kui ka selle naaberriikides ajapikku kahaneda, millega kaasneb oht, et Euroopa Liit näeks oma rolli üksnes kaubanduspartnerina.
<SPEAKER ID="179" NAME="Juozas Imbrasas" AFFILIATION="EFD">
kirjalikult. - (LT) Ma toetasin seda dokumenti, sest Venemaa, kes on ÜRO Julgeolekunõukogu alaline liige, vastutab ühiselt koos ELiga stabiilsuse säilitamise eest maailmas ning tõhustatud koostöö ja heanaaberlikud suhted ELi ja Venemaa vahel on eriti olulised nii Euroopa kui ka muu maailma stabiilsuse, julgeoleku ja heaolu seisukohast. Strateegilise partnerluse lepingu sõlmimine ELi ja Venemaa Föderatsiooni vahel on kahe partneri koostöö edasise arendamise ja tõhustamise seisukohast endiselt väga tähtis. Jätkuvalt valmistavad aga muret põhi- ja inimõiguste austamine ja kaitse, õigusriigi põhimõtete järgimine, kohtusüsteemi sõltumatus, poliitiline kontroll meedia üle, ajakirjanike ja opositsiooniesindajate vastu võetud repressiivsed meetmed ja õiglased valimised Venemaal. Dokumendis rõhutatakse energiajulgeoleku tähtsust, ning Venemaa energiapoliitika ELi liikmesriikide ja ühiste naaberriikide suhtes näitab Venemaa tegelikku tahet järgida moderniseerimis- ja demokratiseerimisprotsessi. Loodusvarade tarnimist ei tohiks kasutada poliitilise vahendina. Koostöö peaks tuginema vastastikuse sõltuvuse ja läbipaistvuse põhimõtetele, samuti võrdsele juurdepääsule turgudele, infrastruktuurile ja investeeringutele.
<SPEAKER ID="179" NAME="Sandra Kalniete" AFFILIATION="PPE">
kirjalikult. - (LV) Hääletasin selle resolutsiooni poolt ja tahaksin rõhutada, et Venemaa energiapoliitika ELi liikmesriikide ja Ida-Euroopa riikide suhtes on näitaja, mille kaudu tuleb ilmsiks, kas ja kuivõrd Venemaa suudab teha edusamme moderniseerimisel ja demokratiseerimisel. Kui energiaressursside tarnimist ei kasutata poliitilise vahendina, kui Venemaa kohaldab võrdseid, läbipaistvaid ja mittediskrimineerivaid reegleid kõigi turul tegutsejate suhtes ning teeb objektiivse valiku kasutada meie olemasolevat vastastikust sõltuvust energiavaldkonnas koostööaltil moel, tuginedes konkreetsetele, ausatele ja õiguslikult siduvatele põhimõtetele, siis saame rääkida uuest ajastust ühinenud Euroopa arengus. Muidugi ei tohi me unustada ega eirata mitmesuguseid olulisi küsimusi, mis endiselt takistavad ELi ja Venemaa vaheliste väärtuslike suhete arengut, eriti asjaolu, et ligi kolm aastat pärast sõda Gruusias hõivab Venemaa jätkuvalt suurt osa suveräänse Gruusia territooriumist, eirab endiselt 2008. aastal sõlmitud lepinguid ega taga Euroopa Liidu vaatlusmissioonile nõuetekohast juurdepääsu neile territooriumidele.
<SPEAKER ID="180" NAME="Tunne Kelam" AFFILIATION="PPE">
kirjalikult. - Hääletasin ELi-Venemaa tippkohtumist käsitleva resolutsiooni poolt, kuid ei näe Vene poolel ühtegi tõelist edusammu korruptsiooni tõkestamisel ning õigusriigi põhimõtete ja rahvusvahelise õiguse rakendamisel. President Medvedevi deklaratiivsed avaldused ei ole tegelike edusammude tõend ega tagatis. Tahaksin teile meenutada, et kuigi Venemaa üritab WTOga ühineda, eirab ta mitmesuguseid rahvusvahelisi kohustusi, eriti inimõiguste vallas, kui see talle vajalik tundub. Kas EL saab tõepoolest usaldada riiki, kus rahvusvahelist õigust kohaldatakse valikuliselt? Kutsun ELi üles valimiste-eelset, -aegset ja -järgset perioodi väga hoolikalt jälgima ning veenduma, et kõiki rikkumisi pannakse tähele ja need tuuakse esile. Sõltumatud ja läbipaistvad valimised on demokraatlike riikide nurgakivi ning kui Venemaa tahab selliste riikide hulka kuuluda, peab ta teatud norme järgima. Kuigi EL ja Venemaa sõltuvad teineteisest, näeme enamasti ELi kohandamas end Venemaa soovidega. EL peab olema meelekindel ning nõudma õigusriigi põhimõtete täielikku ja jõulist rakendamist, demokraatiat, inimõiguste järgimist ja kohtusüsteemi sõltumatust. Kui me seda ei tee, ei järgi me omaenda põhimõtteid. Veelgi enam, me veaksime alt Venemaal elavaid inimesi, kes soovivad vabadust, heaolu ja turvalisust.
<SPEAKER ID="180" NAME="Jacek Olgierd Kurski" AFFILIATION="ECR">
kirjalikult. - (PL) Euroopa Liit vajab suhetes Venemaaga uut avatust, sest pärast viimast ELi-Venemaa tippkohtumist on esile kerkinud palju uusi probleeme, mida me parema omavahelise koostööta lahendada ei saa. Praegu on Euroopa Liit ühehäälselt vastu Venemaa poliitikale, mis seisneb külmutatud konfliktide lõkkelepuhumises ja Moskva katsetes sekkuda varem NSV Liitu kuulunud, ent nüüd iseseisvate riikide poliitikasse, nagu näiteks Gruusia puhul. Me jälgime kasvava murega üksteisele järgnevaid rünnakuid ajakirjandusvabaduse ja sõltumatute ajakirjanike vastu. Kohtumistel venelastega peame ajakirjandusvabaduse Venemaal väga resoluutselt kõneks võtma. Peame seadma eesmärgiks selle, et Moskva võimaldaks ajakirjandusvabadust. Samas ei nõustu ma resolutsiooni osaga, kus mõistetakse Venemaa hukka Gay Pride'i rongkäigu keelamise eest Moskvas ja selle eest, et samasoolistele paaridele ei anta õigust abielluda ja lapsendada. Leian, et homoseksuaalide ja lesbide liikumiste küsimuses on igal riigil täielik õigus järgida oma sõltumatut poliitikat. Euroopa Liit austab oma naabrite kultuuri ega tohiks moraali ja aksioloogia küsimustes sekkuda.
<SPEAKER ID="180" NAME="Giovanni La Via" AFFILIATION="PPE">
kirjalikult. - (IT) Tõhustatud koostöö ja heanaaberlikud suhted Euroopa Liidu ja Venemaa vahel on eriti olulised nii Euroopa kui ka muu maailma stabiilsuse, julgeoleku ja heaolu seisukohast. Loodetavasti võetakse tänase hääletuse tulemusena otsustavaid meetmeid, et ühiselt edasi liikuda, tuginedes läbipaistvusele ja ühiste ülesannete jagamisele ühiste hüvede nimel. Ma pean silmas meetmeid, mis on vajalikud Euroopa julgeoleku rikkumise vältimiseks, sealhulgas edasist koostööd ebaseadusliku sisserände küsimuses, tugevdatud kontrolli piiripunktides ning tulemuslikumat teabevahetust seoses terrorismi ja organiseeritud kuritegevusega.
<SPEAKER ID="181" NAME="David Martin" AFFILIATION="S&amp;D">
kirjalikult. - Hääletasin selle resolutsiooni poolt, sest selles korratakse uuesti, et Venemaa peab viivitamata rakendama demokraatia, õigusriigi, inimõiguste austamise ja meediavabaduse põhimõtted, mis on koostöö aluseks, ning kutsutakse Venemaad üles võtma konkreetseid meetmeid, et parandada inimõiguste olukorda riigis ning kaitsta ajakirjanikke, inimõiguste eest võitlejaid ja opositsiooni esindajaid vägivalla ja hirmutamise eest.
<SPEAKER ID="181" NAME="Clemente Mastella" AFFILIATION="PPE">
kirjalikult. - (IT) Tõhustatud koostöö ja heanaaberlikud suhted Euroopa Liidu ja Venemaa vahel on eriti olulised nii Euroopa kui ka muu maailma stabiilsuse, julgeoleku ja heaolu seisukohast. Meie arvates on vaja ulatuslikku ja õiguslikult siduvat lepingut, mis hõlmab poliitilist, majanduslikku ja sotsiaalset süsteemi ning sisaldab sellest tulenevalt kõiki demokraatia, õigusriigi ja inimõiguste, eelkõige põhiõiguste austamisega seotud aspekte. Mis puudutab energiajulgeolekut, siis oleme seda meelt, et loodusvarade tarnimist ei tohiks kasutada poliitilise surve avaldamise vahendina, vaid selle aluseks peavad olema vastastikuse sõltuvuse ja läbipaistvuse põhimõtted, samuti võrdne juurdepääs turgudele, infrastruktuurile ja investeeringutele, et luua õiguslikult siduv energeetikaalane raamistik. Lisaks ootame edasist koostööd ebaseadusliku sisserände küsimuses, paremat kontrolli piiripunktides ning teabevahetust terrorismi ja organiseeritud kuritegevuse valdkonnas.
<SPEAKER ID="182" NAME="Jean-Luc Mélenchon" AFFILIATION="GUE/NGL">
kirjalikult. - (FR) Selles raportis kutsutakse Venemaad üles "loobuma mis tahes protektsionistlikest meetmetest” ja ähvardatakse kättemaksuga, kui Venemaa seda nõudmist ei täida. Raportis leitakse, et Venemaa ja Euroopa kodanike vastastikune vaba liikumine saab teoks alles kaugemas tulevikus, seevastu aga toetatakse käimasolevat vabakaubanduse protsessi. Raportis ei kritiseerita NATO kava ehitada Euroopasse raketitõrjekilp. See on ülbe imperialism. Samas ei kutsuta Venemaad üles viivitamata lõpetama meid kõiki ohustavate Tšernobõli tüüpi tuumareaktorite käitamist. Ma hääletan raporti vastu, kuigi selles nõutakse Venemaa kodanike demokraatlike õiguste austamist - seda ma toetan.
<SPEAKER ID="182" NAME="Nuno Melo" AFFILIATION="PPE">
kirjalikult. - (PT) ELi-Venemaa tippkohtumist käsitlevas resolutsioonis soovitakse kaugemaleulatuvaid kaubandussuhteid, uut partnerlus- ja koostöölepingut ning viisarežiimi lihtsustamist, kuid Moskva peab pakkuma tagatisi seoses inimõigustealase olukorra parandamisega riigis ning tegema lõpu poliitiliselt motiveeritud kohtuotsustele, ajakirjandusvabaduse puudumisele ja Gruusia alade okupeerimisele.
<P>
Me esitame üleskutse, et EL ja Venemaa kasutaksid tippkohtumist täiel määral selleks, et kiirendada läbirääkimisi uue partnerlus- ja koostöölepingu üle ning lahendada viimased probleemid, mis on seotud Venemaa saamisega Maailma Kaubandusorganisatsiooni liikmeks. Veel üks tähtis küsimus, mida tuleb silmas pidada, on viisarežiimi edasine lihtsustamine, arvestades kavatsust pikemas plaanis viisanõue ELi ja Venemaa vahel reisimisel kaotada.
<SPEAKER ID="182" NAME="Alexander Mirsky" AFFILIATION="S&amp;D">
kirjalikult. - 9. juunil algas Nižni Novgorodis ELi-Venemaa 27. tippkohtumine. Euroopa delegatsiooni juhtisid Euroopa Ülemkogu eesistuja Herman Van Rompuy ja Euroopa Komisjoni president José Manuel Barroso. Venemaa delegatsiooni juhtis Dmitri Medvedev.
<P>
Kahepäevase arutelu üks peamisi teemasid oli Venemaa embargo EList imporditavate köögiviljade suhtes seoses ohtliku sooltenakkuse hiljutise puhanguga Euroopas. Venemaa tegevus on ELis tekitanud pahameelt.
<P>
Mina jagan igati Venemaa valitsuse muret ja tahaksin, et ka Läti Vabariik keelaks köögiviljade impordi, kuni see ohtlik nakkus on täielikult likvideeritud.
<P>
Selle resolutsiooniga kutsub Euroopa Parlament ELi ja Venemaad üles tõhustama läbirääkimisi partnerlus- ja koostöölepingu üle ning nõuab, et Venemaa rakendaks kõik varem sõlmitud lepingud ja lahendaks Venemaa mittekodanike probleemi. Leian, et enne selles küsimuses soovituste andmist peab Euroopa kõigepealt lahendama Läti Vabariigi mittekodanike probleemi.
<P>
Üldiselt toetan ma seda resolutsiooni ja hääletasin poolt.
<SPEAKER ID="182" NAME="Wojciech Michał Olejniczak" AFFILIATION="S&amp;D">
kirjalikult. - (PL) Seoses läheneva ELi-Venemaa tippkohtumisega võttis Euroopa Parlament täna vastu resolutsiooni, mis sisaldab ettepanekut teemade kohta, mida tuleks tippkohtumisel arutada. Samuti juhitakse dokumendis tähelepanu olulistele probleemidele, mida Venemaa ja Euroopa Liidu koostöö peab hõlmama.
<P>
Ennekõike tuleks rõhutada asjaolu, et EL ja Venemaa Föderatsioon hoiavad alal püsivaid suhteid ning et nende kui naabrite hea omavaheline läbisaamine mõjutab stabiilsust ja julgeolekut kaugemalgi kui Euroopa maailmajaos. Lisaks on mõlemad pooled teineteisest sõltuvad nii majanduslikus kui ka poliitilises mõttes. Vastuvõetud resolutsioonis avaldab Euroopa Parlament lootust, et ELi ja Venemaa tippkohtumisel on võimalik teha edusamme viisavabaduse ja energiajulgeoleku küsimuses. Samuti kutsub Euroopa Parlament Venemaa Föderatsiooni üles ilmutama suuremat pühendumust võitlusele kliimamuutusega, peamiselt kasvuhoonegaaside heitkoguste vähendamise teel. Venemaa duuma eelseisvaid valimisi silmas pidades on sama oluline, et valimised toimuksid Euroopa Nõukogu ja OSCE kehtestatud põhimõtete kohaselt. Lisaks tuleb tõstatada küsimus inimõiguste ja põhivabaduste rikkumistest Venemaal, mis lõppude lõpuks on ju Euroopa Nõukogu liikmesriik.
<SPEAKER ID="182" NAME="Rolandas Paksas" AFFILIATION="EFD">
kirjalikult. - (LT) EL ja Venemaa on nii majanduslikult kui ka poliitiliselt omavahel seotud. Nad mõlemad vastutavad stabiilsuse säilitamise eest maailmas. Seega peavad Venemaa ja EL jätkuvalt tugevdama koostööd ja arendama heanaaberlikke suhteid. Ainult selliste vahenditega suudame tagada nii Euroopa kui ka muu maailma stabiilsuse, julgeoleku ja heaolu. Strateegilise partnerluse leping on üks peamisi vahendeid kavandatud eesmärkide saavutamiseks. Et tagada selle lepingu nõuetekohane rakendamine, peab kumbki pool järgima lepingu tingimusi ilma eranditeta ja täitma endale võetud kohustusi, võttes arvesse inimõiguste kaitset ning demokraatia ja õigusriigi põhimõtteid. Usun, et tippkohtumine kõrvaldab takistused Venemaa ühinemise eest WTOga. Venemaa saamine WTO täieõiguslikuks liikmeks on oluline samm, mis loob soodsa majanduskeskkonna kummagi poole ettevõtjatele ning hõlbustab ja liberaliseerib kaubandust maailmamajanduses. Tähelepanu juhitakse asjaolule, et väga tähtis on käsitleda viisarežiimi lihtsustamisega seotud küsimusi ning kehtestada ELi ja Venemaa vahel järk-järgult viisavabadus. Tugeva ja stabiilse koostöö teine alus on energiajulgeolek ja tuumaohutus. Loodusvarade tarnimist ei saa kasutada poliitilise vahendina. Tuumakatastroofi vältimiseks tuleb kiiremas korras kasutusest kõrvaldada Tšernobõli tüüpi reaktorid ning sõlmida tuleb kahepoolne leping rangeimate ohutusnormide täitmise kohta.
<SPEAKER ID="182" NAME="Maria do Céu Patrão Neves" AFFILIATION="PPE">
kirjalikult. - (PT) Hääletasin selle resolutsiooni poolt ja tahaksin rõhutada, et Venemaa on Euroopa Liidu jaoks alati väga oluline partner. Seetõttu on vaja arendada strateegilist koostööd, pidades lisaks majanduslikele ja kaubanduslikele ühishuvidele silmas ka eesmärki teha tihedat koostööd nii Euroopas kui ka ülemaailmsel tasandil. Loodan, et see koostöö areneb kooskõlas austuse, usalduse ja solidaarsuse põhimõtetega.
<SPEAKER ID="182" NAME="Paulo Rangel" AFFILIATION="PPE">
kirjalikult. - (PT) Euroopas on terve hulk riike, mis on pärit samast valuvormist, ning seda tuleks ELi ja Venemaa suhete hindamisel arvesse võtta. Need suhted Euroopa kõige olulisema poliitilise liidu ja Euroopa suurima riigi vahel on takerdunud. Lühidalt, Venemaa on ELile nii majanduslikult kui ka poliitiliselt oluline partner. Seetõttu peab liit tugevdama sidemeid, mis ühendavad teda oma võimsaima naabriga, edendades omavahelise kaubanduse lihtsustamist (mis iseenesest viib poliitilise lähenemiseni) ja tugevdades peamiste väärtushinnangute maksmapanemist.
<SPEAKER ID="183" NAME="Crescenzio Rivellini" AFFILIATION="PPE">
kirjalikult. - (IT) Venemaa vastutab ühiselt koos ELiga stabiilsuse säilitamise eest maailmas. Tõhustatud koostöö ja heanaaberlikud suhted Euroopa Liidu ja Venemaa vahel on eriti olulised nii Euroopa kui ka muu maailma stabiilsuse, julgeoleku ja heaolu seisukohast. Paljusid rahvusvahelisi probleeme, eelkõige seoses Lähis-Ida, Liibüa, Iraani, terrorismi, energiajulgeoleku, kliimamuutuse ja finantskriisidega ei saa lahendada, kui ei ole vastutustundlikke suhteid ja koostööd Venemaaga. Märgin, et jätkuvalt valmistavad muret põhi- ja inimõiguste austamine ja kaitse, õigusriigi põhimõtete järgimine, kohtusüsteemi sõltumatus, poliitiline kontroll meedia üle, ajakirjanike ja opositsiooniesindajate vastu võetud repressiivsed meetmed ja õiglased valimised Venemaal. Seetõttu kutsun venelasi üles neid küsimusi avatult ja konstruktiivselt arutama.
<SPEAKER ID="183" NAME="Raül Romeva i Rueda" AFFILIATION="Verts/ALE">
kirjalikult. - Euroopa Parlament väljendab kahetsust selle üle, et kuigi Venemaal on Euroopa Nõukogu liikmena kohustus tagada kogunemisvabadus, keelatakse ja aetakse Venemaal endiselt vägivalda kasutades laiali kodanike rahumeelseid kogunemisi, ning juba kuuendat aastat järjest toimitakse niimoodi ka Gay Pride'i rongkäiguga Moskvas, hoolimata Euroopa Inimõiguste Kohtu 2011. aasta aprillis tehtud lõplikust otsusest; soovib, et ELi delegatsioonid ja diplomaadid rakendaksid tulevikus aktiivselt vahendeid, millega edendada ja kaitsta homo-, bi- ja transseksuaalide (LGBT-inimeste) kõiki inimõigusi.
<SPEAKER ID="183" NAME="Nikolaos Salavrakos" AFFILIATION="EFD">
kirjalikult. - (EL) Venemaa on meie naaber ja tähtis partner. ELi ja Venemaa dialoogi tuleks laiendada kõikidele valdkondadele ja me peaksime oma ühist tulevikku silmas pidades liikuma strateegilise partnerluse poole. Leian, et meil on Venemaaga ühised huvid ja me peaksime neid kasutama konstruktiivselt, jõudmaks konkreetsete lepinguteni kaubanduse ja energia vallas, et saavutada lõpuks läbipaistev ja usaldusväärne energiapoliitika, ning hõlbustamaks inimeste liikumist Venemaa ja ELi vahel, lihtsustades viisa hankimist. Sellised küsimused nagu korruptsiooni vähendamine ja õigusriigi tugevdamine Venemaal kooskõlas rahvusvaheliste eeskirjadega aitavad arendada tugevamaid kaubanduslikke ja poliitilisi sidemeid ning me ootame neis valdkondades edusamme. Usume, et tulevikus käitub ka Venemaa nüüdisaegse demokraatliku riigina.
<SPEAKER ID="184" NAME="Horst Schnellhardt" AFFILIATION="PPE">
kirjalikult. - (DE) Resolutsiooni lõike 17 osade kaupa hääletamisel hääletasin ma teise osa vastu. Minu arvates ei ole kohane keskenduda üksikutele ebasoodsas olukorras olevatele ühiskonnarühmadele, nagu seda tehakse nimetatud lõikes. Ka teiste rühmade, näiteks teistsuguste poliitiliste vaadetega rühmade inimõigusi rikutakse ja me ei või seda sallida. Lõike esimene osa tähendab minu jaoks seda, et võrdse kohtlemise tagamiseks saab lesbide, geide, biseksuaalide ja transseksuaalide õigusi kaitsta nii, et tähelepanuta ei jäeta teisi rühmi.
<SPEAKER ID="184" NAME="Zbigniew Ziobro" AFFILIATION="ECR">
kirjalikult. - (PL) Ma toetan ELi-Venemaa tippkohtumist käsitleva resolutsiooni põhimõtteid. Peaksime rääkima küsimustest, mis on seotud lahendamata konfliktidega Moldovas, Gruusias ja Mägi-Karabahhis. Venemaa tegevus neis piirkondades muudab olukorra stabiliseerumise ja rahumeelse lahenduse võimatuks. Teine väga oluline küsimus puudutab energiaallikaid ja kulusid, mida ELi liikmesriigid Venemaale nende eest makstes kannavad. Kiiresti tuleb lahendada küsimus, mis seisneb keelus importida EList Venemaale köögivilju. Suveperioodil on sel keelul tootjatele tohutu rahaline mõju.
<P>
Ma ei nõustu siiski resolutsiooni lõikega 17, milles rünnatakse Venemaad selle eest, et ta ei anna geidele ja lesbidele õigust abielluda ja lapsendada; samuti ei nõustu ma Venemaa hukkamõistmisega Gay Pride'i rongkäigu keelamise pärast. Selliste õiguste andmine peaks olema iga riigi suveräänne siseasi. Elulaad, tavad ja mudelid, mis on mõne ELi liikmesriigi ühiskonnas vastuvõetavad, on Venemaale võõrad. Seega ei tohiks venelaste kultuuritraditsioone austav Euroopa Liit avaldada Moskvale selles küsimuses survet ning peaks jätma seksuaalvähemuste abiellumis- ja lapsendamisõiguse küsimuse riigi seadusandja hooleks.
<SPEAKER ID="185" NAME="Sophie Auconie" AFFILIATION="PPE">
kirjalikult. - (FR) Euroopa Parlament on viimastel aastatel saanud rohkem kui 400 petitsiooni seoses teatavate ärikatalooge kirjastavate äriühingute eksitavate äritavadega. Selliseid petitsioone on saatnud füüsilisest isikust ettevõtjad, vabatahtlike organisatsioonid ja pereettevõtted, kes on langenud eksitavate ärikataloogide ohvriks. Kuna praegu kehtiv direktiiv, mis käsitleb eksitavat tegevust, on osutunud ebapiisavaks, sai resolutsioon, milles kutsutakse Euroopa Komisjoni üles kiirendama selle direktiivi läbivaatamist, et selline eksitav tegevus ei oleks enam võimalik, minu poolthääle.
<SPEAKER ID="185" NAME="Liam Aylward" AFFILIATION="ALDE">
kirjalikult. - (GA) See ei ole esimene kord, kui Euroopa Parlament arutab eksitavate ärikataloogide küsimust. Kataloogide probleemist on korduvalt räägitud ka komisjonile ja liikmesriikidele. Ma olen Euroopa Parlamendis sel teemal sageli kõnelnud ja hiljuti võtsin ühendust komisjoniga, et arutada kõiki oma valimisringkonnast pärinevaid kaebusi internetikataloogidega seotud petuskeemide kohta, mis saavad alguse teistest riikidest. Neis petuskeemides jäetakse mulje, et tegemist on tõelise kataloogiga, ja seejärel nõutakse ettevõtetelt raha, kuigi need pole teenust soovinudki ega saa aru, et teenus on tasuline.
<P>
Kuigi direktiiv 2006/114/EÜ on kehtestatud, ei tee komisjon ja liikmesriigid piisavalt, et petuskeemide tõttu kannatavaid ettevõtteid aidata või petuskeemid täielikult välja juurida. Ma toetan Euroopa Parlamendi resolutsiooni, milles juhitakse sellele probleemile tähelepanu, ja palun taas komisjonil võtta kiiresti meetmeid, et see eksitav ja destruktiivne tegevus kaotada. EL peab kaitsma oma inimesi ja ettevõtteid selle petuskeemi eest, mis on liigagi levinud.
<SPEAKER ID="185" NAME="Zigmantas Balčytis" AFFILIATION="S&amp;D">
kirjalikult. - (LT) Hääletasin selle resolutsiooni poolt. Euroopa Parlament on saanud rohkem kui 400 petitsiooni seoses ärikatalooge kirjastavate äriühingute laialt levinud eksitavate äritavadega, millel on märkimisväärne rahaline mõju tuhandetele valdavalt väikestele Euroopa Liidu ettevõtetele. Kõnealune tegevus seisneb tavaliselt ettevõtjate, samuti kutsetöötajate ja mittetulundusüksuste meelitamises laskma end tasuta ärikataloogi kanda, kuid hiljem avastavad lepingu sõlminud, et leping on tasuline. Ärikatalooge kirjastavad äriühingud asuvad sageli teises liikmesriigis kui nende ohvrid, mis raskendab viimastel riigi ametiasutustelt kaitse ja/või heastamise taotlemist. Kuigi Euroopa Komisjon ise ei saa nõuda, et üksikisik või äriühing rakendaks eksitava ja võrdleva reklaami direktiivi sätteid, on tal asutamislepingute täitmise järelevalvajana kohustus tagada, et direktiivi rakendataks liikmesriikides nõuetekohaselt. Olen rahul komisjonile esitatud üleskutsega astuda samme selleks, et kontrollida nimetatud direktiivi sätete ülevõtmist liikmesriikide õigusesse ja nende sätete nõuetekohast rakendamist ning võtta vajaduse korral parandusmeetmeid, et eksitav tegevus lõpetada.
<SPEAKER ID="185" NAME="Izaskun Bilbao Barandica" AFFILIATION="ALDE">
kirjalikult. - (ES) Ma toetasin seda algatust, sest komisjon peab tagama, et liikmesriigid järgivad eksitava ja võrdleva reklaami direktiivi 2006/114/EÜ, mida kohaldatakse ettevõtetevaheliste tehingute suhtes. Ilmneb aga, et see direktiiv on puudulik või on liikmesriigid seda valesti jõustanud. Seetõttu peab komisjon direktiivid viivitamata läbi vaatama ja neid parandama, et kõnealust tegevust vältida.
<SPEAKER ID="185" NAME="Mara Bizzotto" AFFILIATION="EFD">
kirjalikult. - (IT) Minu poolthääl resolutsioonile, mis käsitleb ärikatalooge kirjastavate äriühingute eksitavat tegevust, tähistab uut etappi Lega Nordi pikaajalises kampaanias meie ettevõtjate kaitseks. Resolutsioonis taunitakse kogu Euroopa Liidus tuhandeid väikeettevõtteid kahjustavate pettuste erakordselt suurt hulka ja rõhutatakse eksitavat reklaami käsitleva 2006. aasta direktiivi puudulikku ülevõtmist liikmesriikide poolt. Oma häälega toetan ma igati resolutsioonis komisjonile esitatud üleskutset, et viimane hakkaks täitma oma kohustust ja ülesannet kontrollida liikmesriikide tegevust ning parandaks olemasolevaid õigusakte ettevõtete kaitse valdkonnas.
<SPEAKER ID="186" NAME="Jan Březina" AFFILIATION="PPE">
kirjalikult. - (CS) Euroopa Parlamendile esitatud rohkem kui 400 petitsioonis juhitakse tähelepanu teatavate ärikatalooge kirjastavate äriühingute laialt levinud eksitavatele äritavadele, mis seisnevad selles, et ettevõtteid ja ka mittetulundusüksusi meelitatakse laskma end tasuta ärikataloogi kanda, kuid hiljem avastavad nad, et on sõlminud lepingu, millega kaasneb ka tasu maksmise kohustus. Ärikatalooge kirjastavad äriühingud asuvad sageli teises liikmesriigis kui nende ohvrid, mis raskendab viimastel riigi ametiasutustelt kaitse või heastamise taotlemist.
<P>
Eksitava ja võrdleva reklaami direktiiv 2006/114/EÜ, mida kohaldatakse ettevõtetevaheliste tehingute suhtes, ei ole paraku tulemusliku heastamise jaoks piisav või siis ei jõusta liikmesriigid seda asjakohaselt. Kuna komisjonil on kohustus tagada, et liikmesriigid rakendaksid seda direktiivi nõuetekohaselt, peaks ta olukorda hindama ja vajaduse korral võtma asjakohaseid parandusmeetmeid. Eelkõige on tal ülesanne ja kohustus teha lõpp ärikatalooge kirjastavate äriühingute eksitavatele äritavadele. Mingit sorti must nimekiri kõnealuste äriühingute eksitavate äritavade kohta võiks olla vähemalt mõningaseks abiks.
<SPEAKER ID="187" NAME="John Bufton" AFFILIATION="EFD">
kirjalikult. - Mina hääletasin eksitavaid ärikatalooge käsitleva resolutsiooni vastu, sest Ühendkuningriik rakendab eksitava turunduse valdkonnas omaenda eeskirju konkurentsiameti kaudu, mis on peamine avatud ja ausa kaubanduse ning lepingute valdkonna reguleerija Ühendkuningriigis. Need eeskirjad ei hõlma aga eksitavaid lepinguid teistes liikmesriikides. ELi õiguse ühtlustamine selles küsimuses vähendaks Ühendkuningriigi pädevust kõnealuses valdkonnas ja annaks ELi ettevõtjatele uusi võimalusi Ühendkuningriigi turu ärakasutamiseks, sest neil on võimalik ELi õigusaktide järgimisest hoiduda. Ühendkuningriigis pakuvad kaubandus- ja investeerimiskojad juurdepääsu turvalistele ärikataloogidele ja võrgustike loomise võimalusi selliste programmide kaudu nagu Overseas Market Introduction Service, Passport to Export ja ka European Enterprise Network. On ülioluline, et need kataloogid oleksid Ühendkuningriigi turul esiplaanil ja et neid ei tõrjutaks välja, lubades ELi äriühingutel Ühendkuningriigi turgu ELi kaubandusalaste õigusaktide egiidi all üle ujutada.
<SPEAKER ID="187" NAME="Maria Da Graça Carvalho" AFFILIATION="PPE">
kirjalikult. - (PT) Ärikatalooge kirjastavate äriühingute eksitavad äritavad mõjutavad peamiselt väikeettevõtteid, avaldades nii märkimisväärset negatiivset mõju majanduse jätkusuutlikkusele ja arengule. Seetõttu, ja võttes arvesse selle probleemi pidevat kordumist kogu ELis, olen rahul resolutsiooni projektiga, milles tehakse ettepanek kõnealust tegevust tõkestada.
<SPEAKER ID="187" NAME="Proinsias De Rossa" AFFILIATION="S&amp;D">
kirjalikult. - Euroopa Parlamendi liikmed on saanud rohkem kui 400 petitsiooni seoses ärikatalooge kirjastavate äriühingute laialt levinud eksitavate äritavadega, mis mõjutavad tuhandeid valdavalt väikesi ettevõtteid. Kõnealused eksitavad äritavad seisnevad tavaliselt ettevõtjate, samuti kutsetöötajate ja mittetulundusüksuste meelitamises laskma end tasuta ärikataloogi kanda, kuid hiljem avastavad lepingu sõlminud, et leping on tasuline. Ärikatalooge kirjastavad äriühingud asuvad sageli teises liikmesriigis kui nende ohvrid, mis raskendab viimastel riigi ametiasutustelt kaitse või heastamise taotlemist.
<P>
Ma toetan seda resolutsiooni. Eksitava ja võrdleva reklaami direktiiv (2006/114/EÜ), mida kohaldatakse ettevõtetevaheliste tehingute suhtes, ei ole tulemusliku heastamise jaoks piisav ja liikmesriigid ei jõusta seda asjakohaselt. Resolutsioonis kutsutakse komisjoni üles kontrollima direktiivi korrektset ülevõtmist, rakendamist ja siseriiklikku jõustamist liikmesriikide poolt ning kiirendama oma tegevust kõnealuse direktiivi ning muude asjakohaste õigusaktide läbivaatamisel ja parandamisel, et võimalikult kiiresti teha lõpp ärikatalooge kirjastavate äriühingute eksitavale tegevusele, eelkõige ärikataloogide eksitavate tavade musta nimekirja koostamise abil.
<SPEAKER ID="187" NAME="Diogo Feio" AFFILIATION="PPE">
kirjalikult. - (PT) Eksitav reklaam ja ebaausad äritavad õõnestavad tarbijate usaldust ning seega kahjustavad siseturgu. Seetõttu on väga tähtis, et Euroopa õigusaktid kaitseksid tarbijaid ja ettevõtteid selliste äritavade eest. Mis puudutab ärikataloogidega seotud eksitavat tegevust, mis on tavapärane ja millel on ettevõtetele hävitav mõju, siis pean heaks märgiks asjakohaste õigusaktide muutmist, et teha lõpp ärikatalooge kirjastavate äriühingute eksitavale tegevusele, nimelt ärikataloogide eksitavate tavade musta nimekirja koostamise abil.
<SPEAKER ID="187" NAME="José Manuel Fernandes" AFFILIATION="PPE">
kirjalikult. - (PT) Selles resolutsiooni ettepanekus analüüsitakse teatavate ärikatalooge kirjastavate äriühingute tegevust. Need äriühingud käituvad lubamatult, pettes Euroopa Liidus tuhandeid inimesi ja ettevõtteid. Kahjuks ei anna eksitava ja võrdleva reklaami direktiiv 2006/114/EÜ loodetud tulemusi ning ohvriteks on ennekõike eakad inimesed, väikesed ja keskmise suurusega ettevõtted ning isegi heategevusorganisatsioonid.
<P>
Tegemist on äriühingutega, kes rakendavad väga agressiivset taktikat, tõeliste kiskjatega, kellel pole südametunnistust. Nende tegevus tuleb kiiremas korras peatada. Et kõnealune tegevus on piiriülene, on vastutavaid isikuid väga keeruline kohtu ette tuua. Pealegi puudub nende petturitest äriühingute must nimekiri, mis aitaks nende tegevust vältida, ning neil äriühingutel on võimalik oma tegevust riigiasutuste teadmisel jätkata.
<P>
Euroopa õigusaktid peavad Euroopa kodanikke kaitsma. Me ei saa lubada, et need äriühingud liiguvad karistamatult ühest liikmesriigist teise ja isegi EList välja, kasutades ära kogu Schengeni alal kehtivat inimeste ja kaupade vaba liikumise põhimõtet. Esitatud ettepanek on väga õigeaegne ja ma toetan seda igati. Ohvrid ootavad käegakatsutavaid tulemusi ja ma loodan, et komisjon võtab praeguse olukorra lõpetamiseks vajalikud meetmed.
<SPEAKER ID="187" NAME="Ilda Figueiredo" AFFILIATION="GUE/NGL">
kirjalikult. - (PT) Nagu resolutsioonis märgitakse, on Euroopa Parlament saanud rohkem kui 400 petitsiooni seoses ärikatalooge kirjastavate äriühingute laialt levinud eksitavate äritavadega, mis mõjutavad tuhandeid valdavalt väikesi ettevõtteid. Neil äritavadel on märkimisväärne rahaline kogumõju.
<P>
Üldiselt seisnevad kõnealused eksitavad äritavad ettevõtjate, samuti kutsetöötajate ja mittetulundusorganisatsioonide meelitamises laskma end tasuta ärikataloogi kanda. Need, kes seda teevad, avastavad hiljem, et on allkirjastanud lepingu, millega kaasneb tasu maksmise kohustus. Lisaks asuvad ärikatalooge kirjastavad äriühingud sageli teises liikmesriigis kui nende ohvrid, mis raskendab viimastel oma riigi ametiasutustelt kaitse ja/või heastamise taotlemist.
<P>
Petitsioonikomisjon avaldab kahetsust, et eksitava ja võrdleva reklaami direktiiv 2006/114/EÜ, mida kohaldatakse ettevõtetevaheliste tehingute suhtes, näib olevat tulemuslike vastumeetmete pakkumiseks ebapiisav või siis ei rakenda liikmesriigid seda nõuetekohaselt.
<P>
Vastuvõetud resolutsioonis kutsub Euroopa Parlament Euroopa Komisjoni üles probleemi analüüsima ja lahendust välja töötama. Me toetasime seda üleskutset.
<SPEAKER ID="187" NAME="Monika Flašíková Beňová" AFFILIATION="S&amp;D">
kirjalikult. - (SK) Kõnealused ärikatalooge kirjastavad äriühingud ei ole ilmselgelt ainult eksitavad. Tegemist on petturitega, sest igaüks, kes meelitab üksikettevõtjaid ja äriühinguid oma kataloogi ainult omakasu ja rikastumise nimel, tegeleb ilmselgelt pettusega. Eksitava ja võrdleva reklaami direktiivi järgi on see ärikatalooge kirjastavate äriühingute tegevus kahtlemata õigusvastane. Samas ei arva ma, et vajame uut õigusakti. Pigem peame püüdma olemasolevad õigusaktid võimalikult kiiresti ja tulemuslikult tegelikkuses jõustada ning looma tingimused, et kahjustatud ettevõtted - peamiselt väikesed pereettevõtted - teaksid, kuidas tagada endale tõhus õiguskaitse.
<SPEAKER ID="187" NAME="Pat the Cope Gallagher" LANGUAGE="GA">
Ma saan aru, et Euroopa Parlamenti on jõudnud rohkem kui 400 petitsiooni ärikatalooge kirjastavate äriühingute kuritarvituste kohta. Lugu on tavaliselt nii, et ettevõte laseb end kanda kataloogi, uskudes, et see on tasuta. Alles hiljem saab ta teada, et peab selle eest maksma. Ma toetan täielikult seda resolutsiooni, mis kutsub Euroopa Komisjoni üles eksitava ja võrdleva reklaami direktiivi nõuetekohaselt rakendama.
<SPEAKER ID="187" NAME="Louis Grech" AFFILIATION="S&amp;D">
kirjalikult. - Et kaitsta väikesi ja haavatavaid organisatsioone ja ettevõtjaid ebaausa, eksitava ja agressiivse turundustegevuse eest, tuleb nõuetekohaselt rakendada ja jõustada eksitava ja võrdleva reklaami direktiivi. Kuigi seda direktiivi kohaldatakse ettevõtetevahelise eksitava reklaami suhtes, on selle laiem eesmärk kaitsta tarbijate huve, tagada ühtse turu tõrgeteta toimimine ja parandada tublisti kodanike elu. Olen täheldanud, et olukord on mõnevõrra paranenud, kuid leian siiski, et ebaausa ja eksitava tegevuse lõpetamiseks on veel palju teha. Euroopa ettevõtted langevad endiselt kuritahtliku eksitava käitumise ohvriks. See tekitab märkimisväärset rahalist kahju peamiselt väikeettevõtetele ja alustavatele ettevõtetele. Kardan, et direktiivi ebakorrektse ülevõtmise tõttu on sellise ebaausa tegevuse reguleerimine liikmesriigiti endiselt üsna erinev. Kui olukord ei parane, on vaja lisameetmeid. Komisjon ja liikmesriigid peavad direktiivi paremaks rakendamiseks ja jõustamiseks tegema tihedamat koostööd ja oma tegevust kooskõlastama. Samuti on vaja paremat teavitamist ja koolitust, eelkõige väikeettevõtete ja riigiteenistujate puhul. Et kohaneda muutuvate turutingimuste ja uute turutavadega, on vaja paindlikke eeskirju sanktsioonide, kaebuste ja hüvitamismehhanismide kohta.
<SPEAKER ID="187" NAME="Małgorzata Handzlik" LANGUAGE="PL">
Tänase resolutsiooni vastuvõtmisega nõudis Euroopa Parlament taas väikeste ja keskmise suurusega ettevõtete kaitsmist. Tegevus, mille käigus ettevõtetele pakutakse võimalust avaldada enda kohta ärikataloogis teavet, jättes väära mulje, et tegemist on tasuta teenusega, on muutumas üha tavalisemaks. Kui faktid saavad teatavaks, selgub paraku, et tegelikult on ettevõte võtnud kohustuse maksta teatud perioodi vältel kindla summa. Sedalaadi tegevus on olnud teemaks kaebustes, mida ettevõtted on Euroopa Parlamendile esitanud. See on ka põhjus, miks me soovime, et Euroopa Komisjon kontrolliks, kuidas liikmesriigid on eksitava ja võrdleva reklaami direktiivi 2006/114/EÜ sätteid rakendanud. Lisaks nõuab Euroopa Parlament, et kõnealuse direktiivi läbivaatamisel võetaks arvesse eksitavate ärikataloogide küsimust. Täna vastu võetud resolutsioonis pöördume ka tagasi ettepaneku juurde, mis esitati resolutsioonis, mille Euroopa Parlament võttis samas küsimuses vastu juba 2008. aastal, nimelt ettepaneku juurde koostada ärikatalooge kirjastavate äriühingute ebaausate äritavade must nimekiri. Loodan, et Euroopa Komisjon ei kõhkle astumast vajalikke samme, et kaitsta väikesi ja keskmise suurusega ettevõtteid nende ebaausate äritavade eest.
<SPEAKER ID="187" NAME="Juozas Imbrasas" AFFILIATION="EFD">
kirjalikult. - (LT) Ma toetasin seda dokumenti, sest Euroopa Parlament on saanud rohkem kui 400 petitsiooni seoses ärikatalooge kirjastavate äriühingute laialt levinud eksitavate äritavadega, millel on märkimisväärne rahaline mõju tuhandetele valdavalt väikestele Euroopa Liidu ettevõtetele, ning parlament saab jätkuvalt petitsioone ja kaebusi ärikatalooge kirjastavate äriühingute kohta. Kõnealused eksitavad äritavad seisnevad tavaliselt ettevõtjate, samuti kutsetöötajate ja mittetulundusüksuste meelitamises laskma end tasuta ärikataloogi kanda, kusjuures hiljem avastavad lepingu sõlminud, et leping on tasuline. Ärikatalooge kirjastavad äriühingud asuvad sageli teises liikmesriigis kui nende ohvrid, mis raskendab viimastel riigi ametiasutustelt kaitse ja/või heastamise taotlemist. Komisjoni kutsutakse üles kiirendama oma tegevust direktiivi 2006/114/EÜ ning muude asjakohaste õigusaktide läbivaatamisel ja parandamisel, et võimalikult kiiresti teha lõpp ärikatalooge kirjastavate äriühingute eksitavale tegevusele, eelkõige ärikataloogide eksitavate tavade musta nimekirja koostamise abil.
<SPEAKER ID="188" NAME="David Martin" AFFILIATION="S&amp;D">
kirjalikult. - Andsin poolthääle resolutsioonile, milles kutsutakse komisjoni üles kiirendama oma tegevust direktiivi ning muude asjakohaste õigusaktide läbivaatamisel ja parandamisel, et võimalikult kiiresti teha lõpp ärikatalooge kirjastavate äriühingute eksitavale tegevusele, eelkõige ärikataloogide eksitavate tavade musta nimekirja koostamise abil.
<SPEAKER ID="189" NAME="Jiří Maštálka" AFFILIATION="GUE/NGL">
kirjalikult. - (CS) Resolutsiooni ettepanek, mis esitati vastuseks suuliselt esitatavale küsimusele B70315/2011 eksitavate ärikataloogide kohta, on küll lühike, ent hõlmab kaht valdkonda, mis nõuavad pidevat tähelepanu. Esimene neist on ELi asutuste ja institutsioonide tugi väikestele ja keskmise suurusega ettevõtetele, antud juhul eksitavate äritavade eest kaitsmise kontekstis, ning teine on konkurentsi kaitsmine, tõkestades laialt levinud kõlvatut konkurentsi, mis hõlmab ka eksitavat ja võrdlevat reklaami. Me peaksime olema rahul jõupingutustega, mida komisjonilt oodatakse; resolutsioonis kutsutakse komisjoni üles eksitava ja võrdleva reklaami direktiivi 2006/114/EÜ läbi vaatama ja parandama ning lisaks võtma parandusmeetmeid seoses selle direktiivi ebaühtlase jõustamisega ELi liikmesriikides.
<SPEAKER ID="189" NAME="Nuno Melo" AFFILIATION="PPE">
kirjalikult. - (PT) Eksitav reklaam ja ebaausad äritavad kahjustavad siseturgu. Seetõttu peame õigusaktide kaudu tarbijaid ja ettevõtjaid niisuguse tegevuse eest kaitsma.
<SPEAKER ID="189" NAME="Alexander Mirsky" AFFILIATION="S&amp;D">
kirjalikult. - Euroopa Parlament on saanud rohkem kui 400 petitsiooni seoses ärikatalooge kirjastavate äriühingute laialt levinud eksitavate äritavadega, mis mõjutavad Euroopa Liidus tuhandeid valdavalt väikesi ettevõtteid ja millel on märkimisväärne rahaline mõju. Parlament saab jätkuvalt petitsioone ja kaebusi ärikatalooge kirjastavate äriühingute kohta. Kõnealused eksitavad äritavad seisnevad tavaliselt ettevõtjate, samuti kutsetöötajate ja mittetulundusüksuste meelitamises laskma end tasuta ärikataloogi kanda. Lepingu sõlminud avastavad hiljem, et leping on tasuline. Ärikatalooge kirjastavad äriühingud asuvad sageli teises liikmesriigis kui nende ohvrid, mis raskendab viimastel riigi ametiasutustelt kaitse ja/või heastamise taotlemist. Euroopa Parlament kutsub komisjoni üles kiirendama oma tegevust direktiivi 2006/114/EÜ ning muude asjakohaste õigusaktide läbivaatamisel ja parandamisel, et võimalikult kiiresti teha lõpp ärikatalooge kirjastavate äriühingute eksitavale tegevusele, eelkõige ärikataloogide eksitavate tavade musta nimekirja koostamise abil. Ma olen sellega täiesti nõus ja hääletasin poolt.
<SPEAKER ID="189" NAME="Andreas Mölzer" AFFILIATION="NI">
kirjalikult. - (DE) Ebaausad äritavad ja eksitav reklaam on viimastel aastatel kahjuks sagenenud. Varem olid petuskeemide sihtmärkideks üldjuhul tarbijad, kuid nüüd ulatuvad pettused ka ärimaailma. Probleem on selles, et need pettused on üldjuhul riigipiiride ülesed, mis raskendab kurjategijate vahistamist ja kohtu ette toomist. Mõned äriühingud muudavad pidevalt nime ja postkasti aadressi ning ka see teeb nööritõmbajate tabamise keeruliseks. Seetõttu peame kõnealuses valdkonnas lüngad täitma, et pettuste vastu saaks tulemuslikumalt meetmeid võtta. Need meetmed ei peaks aga olema suunatud üksnes ärimaailmale ja mitte ainult ärikatalooge kirjastavate äriühingute eksitavate äritavade vastu, mis on antud juhul kõne all. Otsustavaid meetmeid tuleb võtta ka mitmesuguste tarbijaid puudutavate pettuste vastu. Ma näen selles ettepanekus õiget sammu, millele peavad järgnema edasised meetmed, ja seetõttu hääletasin poolt.
<SPEAKER ID="189" NAME="Rolandas Paksas" AFFILIATION="EFD">
kirjalikult. - (LT) Olen selle resolutsiooniga rahul, sest me peame soodustama ausaid äritavasid ja peatama eksitavate äritavade leviku. Selleks peame kehtestama tulemuslikud heastamisvahendid. Praegu kannab enamik ettevõtteid, eriti väikesi ja keskmise suurusega ettevõtteid, eksitava tegevuse tõttu märkimisväärset rahalist kahju. Ettevõtted saavad ebatäpseid äriettepanekuid ja neid meelitatakse sõlmima soovimatuid lepinguid ärikataloogides reklaamimise kohta. Sellisel juhul ei saa riiklikud ametiasutused tagada piisavat kaitset või heastamist, sest ärikatalooge kirjastavad äriühingud asuvad sageli teises liikmesriigis kui nende ohvritest ettevõtted. See võimaldab ärikatalooge kirjastavatel äriühingutel praegust olukorda takistamatult ära kasutada. Et sellele ebaausale tegevusele võimalikult kiiresti lõpp teha, peab komisjon koostama ärikataloogide ebaausate tavade musta nimekirja ja võtma vastu asjakohase õigusakti, keskendudes eelkõige eksitava ja võrdleva reklaami direktiivi sätetele ja nende rakendamisele. Minu arvates peame looma liikmesriikide ametiasutuste koostööks õiged tingimused, mis lihtsustaksid halduslike või õiguslike meetmete piiriülest kohaldamist. Euroopa Liit peab neid meetmeid rakendama, et siseturg saaks normaalselt toimida, et tarbijad oleksid kaitstud ja et ettevõtjatel oleks võimalik tegelda ausa äriga.
<SPEAKER ID="189" NAME="Justas Vincas Paleckis" AFFILIATION="S&amp;D">
kirjalikult. - Hääletasin selle resolutsiooni ettepaneku poolt, sest selles osutatakse selgelt praegusele olukorrale seoses eksitavate äritavadega, mis on juba vastuolus Euroopa Liidu õigusega, ning märgitakse, et pettuste rahvusvaheline ulatus muudab ohvrite jaoks petturite tabamise ja nendega võitlemise keeruliseks. Minu meelest tuleb haavatavaid väikeettevõtteid ja kutsetöötajaid eksitavate ärikataloogide eest kaitsta ning seetõttu peavad Euroopa Parlament ja EL tervikuna näitama, et Euroopa õigusaktide järgimine ja täitmine on kõigile kohustuslik. Seetõttu toetan igati seda resolutsiooni, mis kutsub komisjoni üles aktiivselt kontrollima direktiivi 2006/114/EÜ ülevõtmist, rakendamist ja siseriiklikku jõustamist liikmesriikide poolt ning võtma vajaduse korral parandusmeetmeid. Komisjon peaks ka kiirendama direktiivi ning muude asjakohaste õigusaktide läbivaatamist ja parandamist, et võimalikult kiiresti teha lõpp ärikatalooge kirjastavate äriühingute eksitavale tegevusele.
<SPEAKER ID="189" NAME="Maria do Céu Patrão Neves" AFFILIATION="PPE">
kirjalikult. - (PT) Selles Euroopa Parlamendi 9. juuni 2011. aasta resolutsioonis eksitavate ärikataloogide kohta hoiatatakse komisjoni, et vaja on kiirendada tegevust direktiivi ning muude asjakohaste õigusaktide läbivaatamisel ja parandamisel, et võimalikult kiiresti teha lõpp ärikatalooge kirjastavate äriühingute eksitavale tegevusele, eelkõige ärikataloogide eksitavate tavade musta nimekirja koostamise abil.
<SPEAKER ID="189" NAME="Paulo Rangel" AFFILIATION="PPE">
kirjalikult. - (PT) Raportöör ütleb, et Euroopa Parlament on saanud rohkem kui 400 petitsiooni seoses eksitavate äritavadega. Selline tegevus ohustab siseturu normaalset toimimist, sest esiteks on majanduse õigeks toimimiseks vaja tarbijate usaldust, ja mis veelgi tähtsam - kõnealune tegevus tuleks kuulutada ebaseaduslikuks. See küsimus on nii tähtis, et on juba õigustanud liidu õigusaktiga sekkumist. Arvestades aga tulemusi, mis on nüüdseks teada, tuleb nõuda, et komisjon kontrolliks direktiivi 2006/114/EÜ rakendamist ning ühtlasi paneks end proovile selle parandamisega.
<SPEAKER ID="189" NAME="Raül Romeva i Rueda" AFFILIATION="Verts/ALE">
kirjalikult. - Euroopa Parlament 1. väljendab kahetsust, et direktiiv 2006/114/EÜ eksitava ja võrdleva reklaami kohta, mida kohaldatakse ettevõtetevaheliste tehingute suhtes, näib olevat tulemusliku heastamise jaoks ebapiisav või siis liikmesriigid ei jõusta seda nõuetekohaselt; 2. tuletab meelde, et ehkki komisjonil ei ole pädevust direktiivi jõustamiseks vahetult üksikisikute või äriühingute suhtes, on tal kohustus tagada direktiivi nõuetekohane rakendamine liikmesriikide poolt; 3. kutsub komisjoni üles ennetavalt kontrollima direktiivi 2006/114/EÜ ülevõtmist, rakendamist ja siseriiklikku jõustamist liikmesriikide poolt ning võtma vajaduse korral parandusmeetmeid.
<SPEAKER ID="190" NAME="Peter Skinner" AFFILIATION="S&amp;D">
kirjalikult. - Hääletasin selle resolutsiooni poolt, sest see on 27 riigist pärit Euroopa poliitikute mõistlik reaktsioon kõnealustele pettustele. Ettevõtted, eriti minu valimisringkonnas Kagu-Inglismaal, on liiga kaua nende jultunud võtete ohvriks langenud. Valijad on mulle rääkinud, et neid on meelitatud oma ettevõtet tasuta reklaamima, ent hiljem on neile saadetud suur arve ja peagi on sellele järgnenud ka juriidilised ähvardused. See pettus pärineb Hispaaniast, kuid nii võib juhtuda mujalgi. Hispaania võimud peaksid tegema palju rohkem, et need petturid vahele võtta ja pettustes osalejad kohtu ette tuua.
<SPEAKER ID="190" NAME="Rafał Trzaskowski" AFFILIATION="PPE">
kirjalikult. - (PL) Euroopa Parlamendile eksitavate ärikataloogide kohta saadetud kaebuste arv ja asjaolu, et asjaomane tegevus on sageli piiriülene, osutab vajadusele parandada ELi õigusakte selles valdkonnas.
<SPEAKER ID="190" NAME="Angelika Werthmann" AFFILIATION="NI">
kirjalikult. - (DE) Andsin poolthääle kõnealusele resolutsiooni ettepanekule ja selles sisalduvale üleskutsele parandada õiguslikku olukorda. Kuid vahepeal tuleb astuda samme selleks, et kahju saanud ettevõtete arv ei kasvaks veelgi suuremaks. On vaja strateegilist teavituskampaaniat, et nende petturite jalge alt vaip ära tõmmata. Pakkumisi avaldada kataloogides teavet tuleb uurida ülimalt põhjalikult ja hoolikalt, eriti kui seda teenust pakutakse väidetavalt tasuta.
