<CHAPTER ID="010-01">
1. Venezuela
<SPEAKER ID="191" NAME="Juhataja">
Järgmine arutelu punkt on kuus ettepanekut Venezuelat käsitlevate otsuste kohta..
<SPEAKER ID="192" NAME="Tunne Kelam">
autor. - Austatud juhataja! Parlamendiliikmed on olnud väga mures Venezuela režiimi ajakirjandusvabaduse üle hiljutise kontrolli tugevdamise pärast.
<P>
Nagu te teate, on ajakirjandusvabadus üks demokraatliku ühiskonna alustugesid. See sisaldab kindlasti õigust saada teavet mitmetest pluralistlikest allikatest. Hiljuti ründas ajakirjandusvabadust president Hugo Chávez. Möödunud aasta augustis lasi ta sulgeda 34 raadiojaama, keeldudes uuendamast nende litsentse. Selle aasta jaanuaris lasi president Chávez sulgeda õhu kaudu edastatava kanali RCTV International ning viis muud kaabel- ja satelliittelevisioonikanalit, mis ei edastanud tema ametlikku kõnet. Lisaks nimetas ta, et Twitterit ja Internetti kasutatakse valitsusevastase teabe levitamiseks terroristliku tegevusena. Me protesteerime vaba ajakirjanduse sulgemise vastu protesteerinud kahe Venezuela üliõpilase surma vastu ...
<P>
(Juhataja katkestas sõnavõtja)
<SPEAKER ID="193" NAME="Renate Weber">
autor. - (ES) Austatud juhataja, kallid kolleegid! Sõnavabadus ei ole virtuaalõigus, milles saab kokku leppida, võtmata arvesse riigi poliitilist ja sotsiaalset reaalsust. Ajakirjandusvabadus väljendada arvustavaid arvamusi valitsuse ja poliitikute kohta, olgu nad presidendid, valitsuse pooldaja või opositsioonist, on kõige olulisem garantii, mis inimestel olla võib. See tähendab liigipääsu teabele pluralistlikest allikatest, mis tähendab, et hääletusõigus on ehtne.
<P>
Kahjuks on reaalsus Venezuelas see, et pärast president Chávezi valitsuse mitmeid demokraatiavastaseid akte opositsiooni vastu, tundub, et see valitsus kavatseb teha lõpu ajakirjandusele. Me ei viita üksnes RCTV hiljutisele juhtumile, mille suhtes Venezuela autovisuaalne amet kehtestas tagasiulatuva seaduse, vaid ka asjaolule, et alates 2009. aastast on Venezuelas kõige populaarsematest raadiojaamadest suletud 34.
<P>
Lisaks avaldatakse muutmiseks survet Globovisión'ile, mis järgib veel valitsusest sõltumatut toimetusliini. Ärgem unustagem, et kõige loomuvastasem viis ajakirjanduse lõpetamiseks on algatada enesetsensuur.
<P>
Pärast 34 raadiojaama sulgemist andis Hugo Chávezi valitsus ametlikult teada, et on olemas nimekiri teistest jaamadest, mis suletakse samuti: see on nimekiri, millest mitte keegi ei tea, sest protseduurid ei ole avatud, ja nimekiri, mille kohta on palju ebakindlust ning mille ainus eesmärk on edendada enesetsensuuri. Kõik need rikkumised toimuvad ilma kohtute vastuseta neile esitatud avaldustele.
<P>
Õigusriiki ja võimude lahusust ei ole riigis, kus ei austata üleüldist põhimõtet, nagu tagasiulatuva jõu puudumise põhimõtet, ning kus kohtuorganid ei vasta pöördumistele, kui president ei käsi neil seda teha. Demokraatia lihtsalt puudub. Kahjuks on Venezuela hetkel selline riik.
<SPEAKER ID="194" NAME="Véronique De Keyser">
autor. - (FR) Austatud juhataja! Mul on kahju, kuid otsuse ettepanek Venezuela kohta, mille esitas peamiselt Euroopa Rahvapartei (kristlike demokraatide) fraktsioon, on vingerpuss, mis on kokku klopsitud selleks, et kasutada kiireloomulist arutelu poliitilistel eesmärkidel ja püüda seada Hugo Chávezi halba valgusse.
<P>
Ma jätkan, sest pole mõtet aega raisata. Neli riiklikku jaama jätsid täitmata kohustuslikke registreerimisnõudeid. Need on ajutiselt peatatud ja tegelevad hetkel nõuetele vastavuse saavutamisega ning ma loodan, et see saab varsti korda.
<P>
Ühises otsuse ettepanekus koos Roheliste / Euroopa Vabaliidu fraktsiooniga ja Euroopa Ühendatud Vasakpoolsete / Põhjamaade Roheliste Vasakpoolsete liitfraktsiooniga kordas minu fraktsioon oma ühemõttelist toetust sõnavabadusele ja pluralismile. Kuid ma olen üllatunud selle väga erineva arvamuse üle, mis fraktsioonil PPE sõnavabaduse kohta on. Kas see ei olnud mitte teie, kes hääletas Itaalias ajakirjandusvabadust käsitleva otsuse vastu Berlusconi kaitseks? Kui te soovite täna end lolliks teha, siis olge lahke! Hääletamise ajal on palju teiesuguseid - kasutage seda võimalikult hästi ära!
<SPEAKER ID="195" NAME="Raül Romeva i Rueda">
autor. - (ES) Austatud juhataja! Mul on samuti kaks probleemi seoses Venezuelaga. Neist üks puudutab vormi ja teine sisu. Vormi suhtes pean ma ütlema, et meie kolleegidest liikmed Euroopa Rahvapartei (kristlike demokraatide) fraktsioonis, kes nüüd juba mõnda aega on kuritarvitanud seda kiireloomulist istungit inimõiguste rikkumise kohta parteipoliitilise arutelu pidamiseks, tekitavad keerulise olukorra.
<P>
Nende jaoks on üsna õiguspärane soovida parteipoliitilist tegevust. Kuid see ei ole õige koht. Kui nad soovivad teha toetusavaldusi oma sõpradele või ka kritiseerida valitsusi, mis neile ei meeldi, siis see ei ole õige aeg ega koht.
<P>
Kuid võtkem seda kiireloomulist istungit, kus me arutame inimõiguste ja demokraatlike põhimõtete rikkumisi, palju tõsisemalt, sest kui me seda ei tee, kaotame me kogu oma praeguse usaldusväärsuse ja seda on kindlasti raske rahvusvahelisel tasandil tagasi saada!
<P>
Ladina-Ameerikas on mitmeid karjuvaid inimõiguste rikkumiste juhtumeid. Olgem järjepidevamad! Kas me soovime arutada inimõigusi Ladina-Ameerikas? Sel juhul rääkigem Kolumbiast ja Hondurasest! Kuidas saab nii olla, et neid küsimusi ei arutata siin täiskogu istungil mitte kunagi? Miks on meil alati see probleem ja ometi sellise juhtumi puhul nagu tänane, mis on vaid administratiivne küsimus, saame me sellisel määral kohalolekut ja toetust? See ei ole vastuvõetav! See ei ole vastuvõetav, sest, ma rõhutan, me kaotame kogu usaldusväärsuse ja legitiimsuse selleks, et me saaksime väljendada arvamust seda liiki juhtumite kohta.
<P>
Lubage mul olla väga selgesõnaline! Ma ei ole Chávezi jünger. Ma pooldan sõnavabadust, ka nende puhul, kelle arvamused on radikaalselt vastupidised minu omadega, olgu see siin Itaalias või Hondurases. Kuid see ei ole tänane arutelu. Täna käsitletav küsimus on sisuliselt administratiivne küsimus. See on küsimus, mis on seotud Venezuela sisekorraga, küsimus, mida lahendatakse ja veelgi enam, mis on isegi lahendatud vastavalt meie andmetele.
<P>
Seetõttu ei olegi mingit juhtumit. Ei ole tuuma. Kui me soovime jätkata selle kiireloomulise istungi naeruvääristamist, siis jätkakem praegust joont ja me lõpetame sellega, et me ei aruta üldse mitte midagi mitte kunagi, sest meil ei saa olema mitte mingisugust usaldusväärsust!
<P>
Seetõttu ma kutsun fraktsiooni PPE liikmeid üles võtma seda kiireloomulist istungit veidi tõsisemalt või see osutub lõpuks kahtlemata täiesti mõttetuks.
<SPEAKER ID="196" NAME="Joe Higgins">
autor. - Austatud juhataja! Lubagem mul kõigepealt rõhutada parlamendi parempoolsete fraktsioonide täielikku silmakirjalikkust, kes mõistsid hukka selle, et Venezuela valitsus telejaama Radio Caracas Television (RCTV) edastamisseadmed ajutiselt tagasi võttis, teeseldes, et nad on ajakirjandusvabaduse eestseisjad. Need on samad fraktsioonid, kes seisavad sellise Euroopa süsteemi eest, kus ajakirjanduse valdavat enamust kontrollivad miljardärid ja suured erakorporatsioonid, kes kasutavad seda kontrolli ühelt poolt endale tohutute kasumite lõikamiseks ja teiselt poolt kapitalistliku, turumajanduse ja neoliberalistliku propaganda väljapaiskamiseks; kes praeguse majanduskriisi kontekstis halvustavad ja kuritarvitavad avaliku sektori töötajaid, näiteks surudes järeleandmatult peale päevakorda, et töölisklassi inimesed peavad maksma kinni selle kriisi ja halvustavad lõputult neid töölisklassi organisatsioone, kes julgevad mitte nõustuda.
<P>
RCTV küsimuse inimõiguste otsusesse lisamine täna on selle protseduuri jäme rikkumine. Muuseas, enamik Venezuela ajakirjandusväljundeid on tegelikult eraomanduses, mis hõlmab võimsaid meediakorporatsioone, mis pidasid 2002. aastal salanõu, et kukutada Hugo Chávez, keda Venezuela inimesed valisid mitu korda järjest. Reaalsus on see, et parlamendi fraktsioonil EPP on sama tegevuskava kui riigipöörde konspiraatoritel: nad soovivad kukutada Hugo Chávez'i valitsuse, sest see valitsus ei ole järginud ettekirjutusi, mida on andnud ülemaailmne kapitalism, mis teostab erastamist ja dereguleerimist kõikide liikmete hulgas ning nad ei soovi vastuseisu neoliberaalsele tegevuskavale. Jah, Ladina-Ameerika töölisklass tõuseb üldiselt opositsioonina vastu. Mul on ka teravat kriitikat Venezuela valitsuse suhtes.
<P>
Vaatamata Venezuela inimeste enamuse tohutule toetusele ei ole Hugo Chávez tegelikult murdnud otsustavalt lahti kapitalismist ja juhtinud liikumist tõeliselt demokraatliku sotsialismi poole. Teatud mõttes on suundumus bürokraatia poole. Lõpetuseks, minu kaasmõtlejad selles küsimuses, näiteks Socialismo Revolucionário Group, võitlevad nende suundumuste vastu ning võitlevad tööliste õiguste ja tõelise sotsialismi eest, mis tähendab muu hulgas seda, et ajakirjandust ei kontrolli kapitalistlikud ega bürokraatlikud huvide, vaid need on demokraatlikult avatud kõikidele ühiskonna sektoritele.
<SPEAKER ID="197" NAME="Tomasz Piotr Poręba">
autor. - (PL) Austatud juhataja! Euroopa Parlament on tõepoolest just see koht, kus me peaksime täna rääkima sellest, mis toimub Venezuelas, kus diktaator rikub seadust, kõrvaldab opositsiooni, sulgeb sõltumatuid televisioonijaamu, sundvõõrandab ettevõtteid ja sulgeb mitmeid asutusi. Just siin on see koht! Need on inimõiguste ilmselged rikkumised.
<P>
Kuid on ka teisi küsimusi, sest tema valitsemine ei destabiliseeri olukorda mitte ainult oma riigis, vaid destabiliseerib olukorda piirkonnas. Proaktiivne tegevus Kolumbia vastu, toetus FARCi partisanidele - need on asjaolud, mis võiksid tegelikult viia selles piirkonnas reaalse konfliktini.
<P>
Kolumbia on meie strateegiline partner. Toetagem Kolumbiat ja olgem sellega ajal, mil Chávez ründab seda nii tugevalt, ning ajal, mil riiki sunnitakse, pettusega või provokatiivselt, intensiivistama selles piirkonnas konflikti. See on meie kohustus ning kui need rünnakud ja provokatsioon intensiivistuvad, siis on Euroopa Liit ja Euroopa Parlament kohustatud seisma Kolumbia kõrval, olema koos Kolumbiaga ja toetama Kolumbiat konfliktis Venezuelaga, mis võib, ma kardan, peagi.
<SPEAKER ID="198" NAME="Bogusław Sonik">
fraktsiooni PPE nimel. - (PL) Austatud juhataja! Alati on nii, et keegi võtab võimu selleks, et homne päev oleks parem, et kõrvaldada ebavõrdsused, vabastada inimesed rõhujatest ja türannidest, lõpetada vaesus ja viletsus, kasutada riigi jõukust rahva heaoluks. See on iga revolutsiooni eesmärk ja nende inimeste eesmärk, kes demokraatia mehhanisme kasutades võtavad endale unistatud positsiooni, näiteks presidendi oma, selleks et juba järgmisel päeval visata ära oma loosungid vabaduse, demokraatia ja ühiskonna kohta. Sellest hetkest alates juhinduvad nad vaid ühest motost: "Kui me oleme võimu saanud, ei anna me seda mitte kunagi käest”. Diktaatorid saavutavad selle eesmärgi, kasutades samu meetodeid: tsensuur, salapolitsei, vangla teisitimõtlejatele, opositsiooni lõhkumine ja jagamine ning täielik kontroll ajakirjanduse üle. See on midagi, mis on asutamisharta moodi. 20. sajandil sümboliseeris seda laadi mõtlemist näiteks Lenin, kes surus maha kangelaslike Kroonlinna madruste ülestõusu. See diagnoos peab täna paika ka Venezuela puhul. Ajakirjandusvabadused on demokraatia ja põhiväärtuste austamise seisukohast olulise tähtsusega. Euroopa Komisjon peaks võtma asjakohaseid meetmeid.
<SPEAKER ID="199" NAME="Zigmantas Balčytis">
fraktsiooni S&D nimel. - (LT) Mõned meie fraktsiooniliikmed on tegelikult juba esitanud oma seisukoha ja ma nõustun samuti, et Venezuela küsimus või sõnavabadus ei ole asjakohane mitte üksnes Ladina-Ameerikas, vaid kogu Euroopas ja kogu maailmas. Kui me uuriksime sõnavabaduse rikkumisi üksikasjalikult, siis ma usun, et avastaksime selle probleemi olemasolu mõnes Euroopa Liidu liikmesriigis.
<P>
Ma kindlasti toetan mõtet, et see küsimus lisati päevakorda ehk liiga kiiresti ning et meil on palju suuremaid probleeme ja suuremaid kuritegevusi, mitte üksnes Ladina-Ameerikas, vaid ka teistes riikides. Seega usun, et hetkel on see küsimus ületähtsustatud.
<SPEAKER ID="200" NAME="Izaskun Bilbao Barandica">
fraktsiooni ALDE nimel. - (ES) Austatud juhataja! Ma nõustun, et on olemas palju tõsisemaid probleeme kui see, kuid minu kohus on järjekindluse pärast häbimärgistada seda, mis toimub hetkel Venezuelas. Ma hääletasin Itaaliat käsitleva algatuse poolt.
<P>
Mõned päevad tagasi häbimärgistasin ma siin juhtumit, mis oli seotud ainsa baskikeelse ajalehe sulgemisega Hispaanias, baskide kodumaal, ja täna häbimärgistan ma raadiojaama Radio Caracas sulgemist 2007. aastal ja 34 raadiojaama sulgemist 2009. aastal.
<P>
Ma soovin, et need oleksid vaid administratiivsed probleemid ja nende ajakirjandusasutuste õigused taastatakse. Kuid ma olen mures, kuuldes, et president Chávez võrdsustab uued sidepidamisvahendid riikliku terrorismina, ja nähes, kuidas Internet on tõsise ohu all.
<P>
Minu kohus on kaitsta inimõigusi, kaitsta sõnavabadust, kaitsta ajakirjandusõigusi anda vaba ja mitmekesist teavet, sest see tähendab kodanike täie vabadusega teabe saamise õigust.
<SPEAKER ID="201" NAME="Andreas Mölzer" AFFILIATION="NI">
(DE) Austatud juhataja! Me teame, et Venezuela on üks kõige naftarikkamaid riike maailmas. Me teame ka, et sellel riigil on tohutu hüdroelektrienergia potentsiaal. Sellele vaatamata, nagu me kõik teame, kannatab Venezuela elanikkond aastatepikkuse halva juhtimise tagajärgede all. Aastakümnete jooksul ei ole riik suutnud investeerida oma naftatulusid jätkusuutlikku arengusse või infrastruktuuri arendamisse. Riigi valuuta sidumine USA dollariga oli tõenäoliselt järgmine destruktiivne liigutus. President Chávez püüdis hiljuti seda probleemi lahendada, alandades valuuta väärtust ja võttes riigivõla kontrolli alla. Kuid pankade natsionaliseerimine, sundvõõrandamine ja toiduainetekaupluste ajutine sulgemine ei ole tõenäoliselt piisav, et tõrjuda eemale peatamatu inflatsioonioht kuigi kauaks.
<P>
President Chávez ajab dirigeerivat majanduspoliitikat, tsentraalselt planeeritavat majandust, mis sarnaneb teiste autoritaarsete režiimide majandustele ning mis on kahtlemata ja paratamatult määratud nurjumisele. See olukord halveneb tõenäoliselt veelgi siis, kui toiduainetetootjad, kes on olnud aastaid sunnitud tootma toiduaineid fikseeritud mitteturuhindadega, püüavad tõusta üles protestiks kindlal hetkel, mil see võimalik on. Ma pean samuti kritiseerima asjaolu, et selles ebakindlas olukorras, kus Venezuela elanikud kannatavad elektrienergia katkestuste, veenappuse ja kahetsusväärse majanduse all, on president Chávez ostnud üle 70 miljoni dollari väärtuses relvi kaitseliidu jaoks. See ei ennusta midagi head kontekstis, kus valitsust kritiseerinud uudiste edastuskanali sulgemisele järgnesid pidevad protestid, mille käigus põrkusid üliõpilased ja opositsiooniliikmed korduvalt vägivaldselt kokku julgeolekujõududega.
<P>
Kuna, nagu me kõik nõustume, valmistavad inimõigused erilist muret Euroopa Liidule, on meie ülesanne aidata. Me peame tegutsema, mitte ainult inimõiguste rikkumisega seotud juhtumitel, vaid ka uurides võimalusi, mis võiksid parandada Venezuela elanikkonna elutingimusi, sekkumata otseselt selle riigi siseasjadesse. See ülesanne nõuab palju diplomaatilisi oskusi ja tundlikkust. Ma loodan, et Euroopa Liit on selleks suuteline!
<SPEAKER ID="202" NAME="Martin Kastler" AFFILIATION="PPE">
(DE) Austatud juhataja, kallid kolleegid! Ma olen mõnevõrra üllatunud, et siin täiskogul Euroopa Rahvapartei (kristlike demokraatide) fraktsiooni süüdistatakse selles, et nad surusid päevakorda teema, mis kuigi olles pakiline, ei ole meelepärane selle täiskogu vasakpoolse enamuse ühelegi liikmele. Ma kahtlen, et nad moodustavad selles täiskogus enamuse. Ma lihtsalt pidin esitama selle küsimuse. Nagu kõik teised fraktsioonid, on ka meie fraktsioonil täielik õigus tõstatada seda küsimust. Isegi kui hetkel võimul olev Hugo Chávez võib olla teie või eelmise eesistujariigi Hispaania mingisugune semu, peame lihtsalt küsima, milliseid meetmeid selles osas võetakse.
<P>
Ma olen üsna hämmeldunud, et keegi selline nagu Hugo Chávez saab öelda selliseid asju nagu, et Twitter on terroristlik süsteem. Mul on kahju, kuid igaüks, kes tänasel päeval kirjeldab Twitterit terroristliku süsteemina, elab teises maailmas, kiviajas. Lubagem mul teile öelda ka seda: Meie, fraktsioon PPE, ei lase end heidutada sellest süüdistusest! Me mõistame inimõiguste rikkumised kõikjal hukka. Ma mõistan isiklikult hukka inimõiguste rikkumised, kui tegemist on ajakirjandusvabadusega. Sel alusel lubagem mul vaid öelda, et Venezuela ajakirjanikke toidetakse teelusikaga ja neile tehakse ettekirjutisi ning et kohtunikud heidetakse vanglasse, kui nad vabastavad kedagi, kes on valesti arreteeritud. Eurooplastena peab meil olema julgust astuda välja selliste praktikate vastu.
<P>
Ma ei luba kolleeg de Keyseril ja teistel selles täiskogus määrida seda süüdistust fraktsioonile PPE kaela. Nagu kõikidel teistel, on meil täielik õigus määratleda Euroopas või mujal maailmas toimuvaid inimõiguste ja vabaduste rikkumisi arutamist väärivate teemadena.
<SPEAKER ID="203" NAME="Marietje Schaake" AFFILIATION="ALDE">
Austatud juhataja! Venezuela valitsus on püüdnud ebaõiglaselt piirata sõnavabadust ja pluralismi ajakirjanduses ja Internetis. Need meeleheitlikud katsed tsenseerida teavet ja sõnaõigust meenutavad mulle Mahmoud Ahmadinejadi käitumist. Tegelikult nimetab Hugo Chávez Mahmoud Ahmadinejadi oma sõbraks. Võib imestada, et kellel on vaja vaenlasi selliseid sõpru omades.
<P>
Kuid asjaolu, et Chávez peab Twitterit ja tekstisõnumite edastamist terrorismiaktideks, näitab meile, et ta peab inimesi ning nende ideede vaba voogu ja opositsiooni oma vaenlaseks. Ma pean tunnistama, et ma kasutan Twitterit ja tekstisõnumeid, kuid õnneks peame me Euroopas sõnavabadust põhi- ja inimõiguseks, sealhulgas ka Internetis. Sõnavabaduse, teabe digitaalsete kanalite ja mõttevahetuse piiramine annab tunnistust Venezuela valitsuse hirmust oma kodanike ees ja nende nõude ees lõpetada vägivald ja rõhumine.
<P>
Kodanike edukat mobiliseerimist võib näha Oscar Moralese näites, kes moodustas Facebooki rühmituse nimetusega "A million voices against the FARC” (ee miljon häält FARCi vastu), lootes koguda miljon interaktiivset häält. Ta mobiliseeris peagi 12 miljonit inimest protesteerima tänavatel üle kogu maailma, nõudes FARCi vägivalla lõpetamist. Sellele liikumisele andsid hoogu juurde kodanikud, kas kasutasid tehnoloogiat vahendina. Püüe piirata seda vahendit ei ole mitte ainult ebaõiglane, see osutub ka ebatõhusaks.
<SPEAKER ID="204" NAME="Charles Tannock" AFFILIATION="ECR">
Austatud juhataja! Ajakirjandusvabadus ja vaba demokraatlik valitsus on ELi alustoed. Venezuela pseudodiktaatori Hugo Chávezi jaoks on need vaid takistused tema teel absoluutsele võimule. Ta on demagoog mitte demokraat ning ta on hävitanud Venezuela majanduse.
<P>
Kuid selles täiskogus on omajagu Hugo Chávezi pooldajaid, nagu ka Joe Higginsil: võib-olla seetõttu, et Chávez peegeldab nende viiruslikku ameerikavastasust ja nende nördimust president Uribe edu üle naaberriigis Kolumbia. On kahetsusväärne, et teised vasakpoolsed poliitilised fraktsioonid keelduvad ühinema meiega täiskogu poliitilises peavoolus, mis mõistab hukka üha omavolilisemad ja tõsisemad solvangud, mida Chávezi režiim on pannud põhivabaduste suhtes toime. Tema vastus tema valitsemist kritiseerinud televisioonijaamale oli see lihtsalt eetrist ilma jätta.
<P>
See tuletab mulle meelde sarnast olukorda Hiina Rahvavabariigis, kus kommunistlik režiim püüdis takistada Euroopa ettevõtet edastamast kommunismivastaseid televisiooniprogramme. Chávez on seega end häbita samastanud Hiina autoritaarsete ja jäika liini ajavate valitsejatega. Tema lähimad rahvusvahelised sõbrad on diktaatorid Castro, Lukašenko ja Ahmadinejad, mis räägib iseenda eest.
<SPEAKER ID="205" NAME="Laima Liucija Andrikien" AFFILIATION="PPE">
Austatud juhataja! Demokraatia ja inimõiguste olukord Venezuelas on pidevalt halvenemas ja me peame seda täielikult tunnistama. Me peame samuti täna meelde tuletama, et mitmed inimõiguste organisatsioonid on tunnistanud Venezuela halvima ajakirjandusvabaduse olukorraga riigiks Ladina-Ameerikas.
<P>
Kolonelleitnant Chávez on läbikukkunud Venezuela valitsemisel mitmes suhtes, kuid on jäänud võimule vaid opositsiooni allasurumise tõttu, võttes kontrolli ajakirjanduse üle ja manipuleerides valimisprotsessiga. Ma sooviksin reageerida mõnele kolleegile, kes on juba kõnelenud selles kojas enne mind, ja öelda, et meie kohustus, meie missioon on toetada Venezuela inimesi, kes puutuvad kokku oma presidendi juhitud jälitamise, inimõiguste rikkumise ja arreteerimistega.
<SPEAKER ID="206" NAME="Cristian Dan Preda" AFFILIATION="PPE">
(RO) Minu arvates on Hugo Chávez võtnud kasutusele möödunud sajandi totalitaarse sotsialismi kõik halvimad võimalikud aspektid. Sellega ei pea ma silmas tema suhtumist välisinvesteeringute suhtes, mis on loomulikult samuti suur probleem, kuna neid tehakse täiesti juhuslikult. Kuid ma pean silmas tema suhtumist ajakirjandusvabadusse ja seda, mis on esindatud pluralismiga, sest Hugo Chávez püüab kopeerida pluralismi, sulgedes lihtsalt raadiojaamu, mis keelduvad edastamast tema ohtrasõnalisi kõnesid ja luues pluralismi ergutamiseks riiklikke jaamu. Pluralismi kopeerimine ei ole sama mis pluralismi aktsepteerimine, sest demokraatia ei saa toimida pluralismi karikatuuri alusel.
<P>
Chávezile lähedased inimesed on juba ametisse määratud. Temas ei ole midagi puudu diktaatorist, sest ta vihkab pluralismi. Seetõttu usun, et sotsialistid ei peaks teda kaitsma. Hiljutiste demonstratsioonide üks ohvreid oli tegelikult sotsialistist üliõpilane.
<SPEAKER ID="207" NAME="Janusz Władysław Zemke" AFFILIATION="S&amp;D">
(PL) Austatud juhataja! Ma sooviksin kinnitada seisukohta, mille esitas siin Véronique De Keyser minu fraktsiooni nimel. Kahtlemata ei tohi taluda ajakirjandusvabaduste rikkumist. Me näeme praegu kindlasti Venezuelas häirivaid sündmusi. Siiski arvan, et me peaksime olema väga ettevaatlikud ühemõtteliste, kategooriliste ja lõplike hinnangute formuleerimisel. Minu arvates tuleks meile anda vastus põhiküsimusele - need jaamad, mis suleti -, kas need kõik suleti poliitilistel põhjustel või kas mõned neist suleti seetõttu, et need ei vastanud tegelikult seaduslikele nõuetele? Ma arvan, et vastus sellele ja arusaamine, mis on puhas poliitika ja mis on seaduslik tõsiasi, avaldaks märkimisväärset mõju meie täiskogu seisukohale.
<SPEAKER ID="208" NAME="Eija-Riitta Korhola" AFFILIATION="PPE">
(FI) Austatud juhataja! On üsna hämmastav, kuidas mõned minu kaasparlamendiliikmed arvavad siin, et ei ole kohane kõneleda ühest maailma kõige korrumpeerunumast riigist. President Hugo Chávezi oponendid istuvad endiselt vanglakambrites, olles vangistatud selgelt poliitilistel põhjustel. Kas mitte asjade sellise seisu kaitsmine ei tähenda piinlikkusttekitavat alandust enda ideoloogia suhtes?
<P>
Venezuela inimesed peavad kannatama ka täiesti mittevajalikke elektrienergia ja veevarustuse katkestusi Ladina-Ameerika ühes kõige energiarikkamas riigis. Raadio- ja televisioonikanalite sulgemine ning üliõpilaste demonstratsioonide vägivaldne mahasurumine annab tunnistust totalitaarsest režiimist. Seega, miks me ei peaks reageerima? Kuna ajakirjandus peab toimima vastavalt seadusele, ei tohi nende kanaleid sulgeda, välja arvatud juhul, kui ametiasutustele ei ole jäänud muud võimalust ja alles pärast kõikide kättesaadavate õiguslike vahendite kasutamist. Süüdistatud inimestele tuleb anda samuti võimalus enda kaitsmiseks ja kaevata edasi nende vastu esitatud süüdistused.
<P>
Kui Venezuela riik võtab endale kohustuse austada õigusriiki ja inimõigusi, peab see kaitsma ja austama sõnavabadust ning hindama seda olulist panust, mida kriitika ja avatus annavad konstitutsioonilise valitsusega riigile.
<SPEAKER ID="209" NAME="Gabriel Mato Adrover" AFFILIATION="PPE">
(ES) Austatud juhataja! Kuigi see on vaid administratiivne küsimus teatud inimestele, on teistele midagi palju enamat. Me räägime vabadusest.
<P>
Ma tean, et mõnede inimeste vabadust tuleb kaitsta teatud viisidel ja teatud kohtades. Kuid samuti tean, et mõnede inimeste jaoks on tõeline vabadus, nende enda vabadus see, mille on neile kehtestanud teatud diktaatorid, keda nad kaitsevad ja mõnedel juhtudel isegi julgustavad, ja mitte vabadus, mis on meil, kes me kaitseme seda sõna täiel määral, kes me usume vabasse ajakirjandusse ja sellesse, et maad ei saa ära võtta dekreediga. Te peaksite küsitlema tuhandeid Kanaari saarte elanikke, kes on kannatanud selle olukorra all Venezuelas.
<P>
Me räägime õigustest, pluralismist ja vabadusest. Kahjuks teatud inimesed ei usu veel sellesse.
<SPEAKER ID="210" NAME="Viviane Reding">
komisjoni asepresident. - Austatud juhataja! Komisjon võtab arvesse parlamendi esitatud otsuste projekte olukorra kohta Venezuelas. Te võite olla kindel, et komisjon jälgib seda olukorda väga tähelepanelikult.
<P>
Selle suhtes on EL murelikult märganud ajakirjanduskanalite, sealhulgas RCTV pidevat peatamist. Me saame aru, et see küsimus ulatub kaugemale pelgalt seaduslikest nõuetest ja seda tuleb käsitleda sõnavabaduse küsimuse kontekstis Venezuelas. See on põhjustanud muret ja sellele on viimastel kuudel antud kõrge nähtavus rahvusvahelisel tasemel.
<P>
Näiteks 2009. aasta novembris väitis ÜRO Inimõiguste Nõukogu eriraportöör, et eriseaduse ettepanek ajakirjanduskuritegude vastu Venezuelas - ma tsiteerin - hõlmaks tõsiseid arvamus- ja sõnavabadusõiguse rikkumisi ja piiraks ajakirjandusvabadust minu riigis, kui see seadus võetaks vastu selle praegusel kujul. Raportöör kutsus ka Venezuelat üles järgima täielikult kodaniku- ja poliitiliste õiguste rahvusvahelist pakti, mille osapool Venezuela on ning mis tagab arvamus- ja sõnavabadusõiguse artikleid 19 ja 20.
<P>
Te võiksite samuti meenutada, et 2009. aastal avaldas Euroopa Liit deklaratsiooni nende probleemide kohta, sest meie jaoks on sõnavabadus ja vaba juurdepääs teabele küsimused, mis on meie ja Venezuela ametiasutuste dialoogi osa. Me kahetseme sügavalt, et kaks protesteerijat said surma ja mitmed isikud vigastada, sealhulgas julgeolekujõudude liikmed ja protesteerijad. Me jagame üleameerikalise inimõiguste komisjoni hinnangut, mis on väljendanud sügavat muret tõsiste vägivaldsete juhtumite üle, mis esinesid demonstratsioonidel, mis olid nii president Chávezi valitsuse poolt kui ka vastu, ning ka selle komisjoni nõuet Venezuela valitsusele kontrollida demonstratsioone - ma tsiteerin - inimõiguste austamise raames vastavalt ameerikasisestele standarditele.
<P>
Me jälgime tähelepanelikult, tundes muret, suundumust poliitilise radikaliseerumise suunas. Septembri valimisi nähakse suuresti verstapostina selle riigi tuleviku osas. Selles suhtes rõhutab EL nende valimiste tähtsust, mida peetakse rahulikus läbipaistvas ja täielikult demokraatlikus keskkonnas.
<P>
Selle dialoogi kontekstis, mida EL peab Venezuela ametiasutustega, oleme me alati rõhutanud inimõigustega seotud rahvusvaheliste kohustuste täieliku täitmise tähtsust, mille puhul sõna- ja ajakirjandusvabadus on demokraatia ja õigusriigi nurgakivi. Nagu te teate, on see põhimõte jäädvustatud ELi põhiõiguste harta, mis on nüüd meie lepingute osa. Selles pannakse erilist rõhku sõnavabadusele ja pluralismi austamisele ajakirjanduses, Euroopas ja ka rahvusvahelistes suhtes.
<P>
Euroopa Liit toetab demokraatia ja inimõiguste Euroopa rahastamisvahendi kaudu kodanikuühiskonna organisatsioonide tegevust selles väga spetsiifilises valdkonnas. Lisaks oleme me pidevalt toetanud kõiki algatusi, mille eesmärk on edendada sallivust, ruumi dialoogiks ja vastastikkust mõistmist.
<P>
Komisjoni nimel sooviksin ma kinnitada parlamendile, et me jätkame arengute tähelepanelikku jälgimist Venezuelas. Meie võetud kohustus toetada ja tugevdada demokraatiat ning inimõiguste ja põhivabaduste kaitset ja edendamist saab kajastatud meie koostööpoliitikas ja suhetes Venezuelaga, nii tulevikus kui ka minevikus.
<SPEAKER ID="211" NAME="María Muñiz De Urquiza" AFFILIATION="S&amp;D">
- (ES) Austatud juhataja! Selleks, et catch-the-eye' (tähelepanu võitmise) protseduur toimiks tõhusalt, peaks juhataja vaatama kojas ringi, et näha, kes soovib sõna, mida ma olen väga nähtavalt teinud, et kõneleda catch-the-eye' protseduuri kaudu Venezuelat puudutavas arutelus. Teie või teie teenistused peaksid jälgima pilguga neid, kes soovivad võtta sõna.
<SPEAKER ID="212" NAME="Juhataja">
Austatud kolleeg Muñiz De Urquiza! Mul ei ole füüsiliselt võimalik vaadata korraga kõikidesse suundadesse. Mind ümbritsevad siin väga tähelepanelikud inimesed. Igal juhul, kui ma andsin sõna viimasele liikmele, siis ma ka ütlesin, et viimane liige, kes sõna saab, on Gabriel Mato Adrover. Kui te soovisite protestida, oleksite te pidanud seda tegema siis.
<P>
Arutelu on lõppenud. Hääletus toimub arutelu lõpus.
<P>
Kirjalikud avaldused (kodukorra artikkel 149)
<SPEAKER ID="213" NAME="Monica Luisa Macovei  " AFFILIATION="PPE">
kirjalikult. - Toetan kõnealust resolutsiooni, sest olen mures Venezuela valitsuse võetud antidemokraatlike meetmete pärast, eriti nende meetmete, mis piiravad trükivabaduse, väljendusvabaduse ja kogunemisvabaduse õigusi, ja samuti olen mures kõrge korrumpeerituse taseme pärast, nagu Venezuela inimesed seda tajuvad. Meedia ja eriarvamuste kontrollimine on tüüpiline totalitaarsetele režiimidele. Nagu inimõiguste rühmituste 2010. aasta jaanuari aruandest selgus, ähvardab Chávezi valitsus võtta kasutusele meetmed nende kaabellevivõrgu teenusepakkujate suhtes, kes edastavad telekanaleid, mis ei vasta valitsuse nõuetele katkestada regulaarsed saated presidendi kõnede ülekandmiseks. Selle tulemusena peatasid Venezuela kaabellevivõrgu teenusepakkujad seitsme telekanali edastamise. 2009. aastal sundis Chávez telejaamu kandma otse üle 141 presidendikõnet, muu hulgas kõne, mis kestis seitse tundi ja 34 minutit. Mis puutub korruptsiooni, siis peaks valitsus täielikult ja tõhusalt rakendama ÜRO korruptsioonivastase konventsiooni ja muud asjakohased instrumendid ning võtma tõsiselt Venezuela inimeste muret seoses korruptsiooniga, mis on iga riigi hea valitsemistava näitaja.
