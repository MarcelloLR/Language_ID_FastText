<CHAPTER ID="010-02">
2. Uganda: Bahati eelnõu ning homo-, bi- ja transseksuaalide diskrimineerimine
<SPEAKER ID="284" NAME="Juhataja">
Järgmine päevakorrapunkt on arutelu kuue resolutsiooni ettepaneku üle, mis käsitlevad Ugandat: Bahati eelnõu ning homo-, bi- ja transseksuaalide diskrimineerimine.
<SPEAKER ID="285" NAME="Véronique De Keyser" LANGUAGE="FR">
Austatud juhataja! Lugupeetud volinik! Täpselt aasta tagasi võtsime siin täiskogul vastu resolutsiooni homoseksuaalide ja Bahati eelnõu kohta Ugandas.
<P>
Miks tulla aasta hiljem tagasi peaaegu identse resolutsiooniga?
<P>
Sest probleem ei ole kaugeltki lahendatud. Esiteks ei ole evangelistlik liikumine "Perekond”, mis oli Bahati eelnõu algataja, alla andnud ning eelnõu ilmub Ugandas ikka ja jälle välja.
<P>
Teine põhjus on see, et eelmise aasta oktoobris ja novembris korraldas Uganda ajaleht Rolling Stone nimetamise ja häbistamise kampaania ning avaldas nimekirja Uganda homoseksuaalidest, kes kohe üles otsiti, keda rünnati ja kes täna endiselt endid väljaheidetutena varjavad. Uganda põhiseaduskohus on peatanud selle ajalehe avaldamise, aga on selge, et õhkkond on veelgi halvenenud. Tegemist on inimjahiga.
<P>
Kolmandaks, ainult 13 Aafrika riiki tunnustavad homoseksuaalide õigusi. Ülejäänud riikides on väga erinevad seadused, aga mõned neist - Sudaan, põhja-Nigeeria, Mauritaania - karistavad homoseksuaale endiselt surmanuhtlusega.
<P>
Siiski - ja ma lõpetan sellega - tegid Aafrika, Kariibi mere ja Vaikse ookeani piirkonna riigid hiljuti avalduse, mis minu arvates oli mõnevõrra ühepoolne, selle kohta, et nad on teadlikud, et homoseksuaalide küsimus meid natuke häirib, aga et need aspektid on osa nende kultuurist. Ei, need on inimõigused, need on universaalsed väärtused ning me tõesti tahame, et komisjon ja kogu Euroopa Liit neid universaalseid väärtusi jõuliselt kaitseks.
<SPEAKER ID="286" NAME="Charles Tannock">
autor. - Austatud juhataja! Aafrika ühiskonnad on üldiselt sotsiaalselt konservatiivsed. Paljudes Aafrika riikides on homoseksuaalsus kahjuks tõepoolest seadusega keelatud. Paljud inimesed Aafrikas tunnevad endid ähvardatuna jõupingutustest edendada homoseksuaalsust, eriti juhul, kui neid jõupingutusi juhivad valitsusvälised organisatsioonid ja muud organisatsioonid, mis on pärit Läänest. Mõnes Aafrika piirkonnas on levinud arusaam, et liberaalsed demokraatiad püüavad suruda oma tolerantsemaid väärtusi väga erinevate ja igipõliste traditsioonide asemele.
<P>
Ent olgu sellega, kuidas on, see ei vabanda ega õigusta pidurdamatut homofoobiat, mis on mõnes Aafrika piirkonnas laialdaselt levinud. Kahjuks tekitavad sellist homofoobiat sageli valitsused ja nende suuvoodrid ajakirjanduses. Uganda on taas uudistes mõnede seadusandjate äärmuslikkuse ja hüsteeria tõttu. Nad toetavad eelnõud, mis kehtestaks homoseksuaalidele surmanuhtluse või eluaegse vangistuse sõltuvalt nende nn kuriteo iseloomust. Lükkan - nagu ka fraktsioon ECR tegi - tagasi selle koletisliku eelnõu, mis oleks kohutav isiklike õiguste rikkumine, ning kutsun president Musevenit üles seda keelustama. Uganda on riik, kus enamik inimesi saavad hakkama dollariga päevas: riigi seadusandjad suudavad kindlasti leida paremaid viise Uganda ühiskonna huvide teenimiseks kui homoseksuaalide kriminaalvastutusele võtmine.
<SPEAKER ID="287" NAME="Marietje Schaake">
autor. - Austatud juhataja! Uganda parlamendis arutlusel olevas nn homoseksuaalsusevastase seaduse eelnõus sätestatakse homoseksuaalsete tegude karistamine vangistusega alates seitsmest aastast eluaegse valglakaristuseni või isegi surmanuhtlusega. Euroopa Parlament mõistab eelnõu jõuliselt hukka ja seda tehes ei suru me Euroopa väärtusi teistele riikidele peale, nagu on vihjatud eesmärgiga vältida vastutust inimõiguste rikkumise eest ja vastutust kaitsta kodanikke rünnakute eest seksuaalse orientatsiooni alusel.
<P>
Tõelist ohtu ja hirmu õhkkonda rõhutasid kohaliku ajalehe Rolling Stone oktoobri- ja novembrinumbrid, kus loetleti väidetavalt homoseksuaalsete inimeste nimed ja isikuandmed, mis õhutas lugejaid neid kahjustama või üles pooma. Selle tagajärjel rünnati mitmeid inimesi.
<P>
Tegelikult on homoseksuaalsus seaduslik ainult 13 Aafrika riigis ja ülejäänud 38s on see kriminaalkuritegu. Mauritaanias, Sudaanis ja Põhja-Nigeerias on see surmaga karistatav.
<P>
Uganda ametivõimud on kohustatud vastavalt Cotonou' lepingule järgima rahvusvahelisi ja inimõigusi ning komisjon, nõukogu, Euroopa Liit ja välisteenistus peaksid samuti täielikult ära kasutama vahendeid kõikide homo-, bi- ja transseksuaalide inimõiguste nautimise edendamiseks ja kaitsmiseks.
<SPEAKER ID="288" NAME="Raül Romeva i Rueda">
autor. - Austatud juhataja! Uganda parlamendis arutlusel olev David Bahati esitatud nn homoseksuaalsusevastase seaduse eelnõu, milles sätestatakse homoseksuaalsete tegude karistamine vangistusega alates seitsmest aastast eluaegse valglakaristuseni või surmanuhtlusega, on lihtsalt vastuvõetamatu.
<P>
Ärgem unustagem, et Aafrikas on homoseksuaalsus seaduslik ainult 13 riigis ning 38 riigis on see kriminaalkuritegu, kusjuures Mauritaanias, Sudaanis ja Põhja-Nigeerias on homoseksuaalsus karistatav surmanuhtlusega.
<P>
Seetõttu peame taas kordama asjaolu, et seksuaalne orientatsioon on küsimus, mis jääb inimese privaatsuse õiguse valdkonda. Selle tagab rahvusvaheline inimõiguste seadus, mille kohaselt tuleb edendada võrdsust ja mittediskrimineerimist ning samal ajal tagada sõnavabadus. Seetõttu peame taas kord hukka mõistma mis tahes katsed õhutada viha ja propageerida vägivalda mis tahes vähemuse suhtes, sealhulgas soo või seksuaalse orientatsiooni alusel. Peame Uganda ametivõimudele meelde tuletama nende kohustusi vastavalt rahvusvahelisele õigusele ja Cotonou' lepingule.
<P>
Seetõttu palun ka komisjonil ja nõukogul ning ka Euroopa välisteenistusel täielikult ära kasutada vahendeid kõikide homo-, bi- ja transseksuaalide inimõiguste nautimise edendamiseks ja kaitsmiseks oma suhetes Ugandaga.
<SPEAKER ID="289" NAME="Filip Kaczmarek" LANGUAGE="PL">
Austatud juhataja! Katsed diskrimineerida Uganda kodanikke nende seksuaalse orientatsiooni alusel on tõsine küsimus. Selles küsimuses toetavad Ugandat paljud Aafrika riigid, kes ei taha, et rahvusvaheline kogukond või Euroopa Liit avaldaks neile survet, et nad lõpetaksid homoseksuaalsuse käsitlemise kuriteona.
<P>
Arusaamatus põhineb asjaolul, et me usume, et diskrimineerimise keelustamine siin valdkonnas on universaalne inimõigus, nagu Véronique De Keyser eelnevalt ütles. Enamik Aafrika riike ei näe seda nii ja seetõttu on dialoog nii keeruline. Meie ütleme, et me ei saa sellistes küsimustes vaikida ja nemad ütlevad, et me sekkume asjadesse, mis meisse üldse ei puutu.
<P>
Uganda õigusaktide muudatuste eelnõu on tõepoolest radikaalne muutus. Sellega võetakse kasutusele võimalik surmanuhtluse kasutamine juba kehtetstatud keeldude korduva rikkumise või raskendatud homoseksuaalsuse eest, kuigi ei ole tegelikult selge, mida see tähendama peaks. Me ei nõustu nende ettepanekutega ja loodame, et neid ei võeta vastu.
<SPEAKER ID="290" NAME="Marie-Christine Vergiat" LANGUAGE="FR">
Austatud juhataja! Uganda on üks Aafrika riikidest, kus homoseksuaalsus on endiselt rangelt allasurutud. Tõepoolest, Uganda maine selles valdkonnas on üks kurikuulsamaid ja rangemaid, sest ta on Ameerika fundamentaalsete evangelistide juhtimisel, kelle tihedaks partneriks on Uganda riigipea, käivitanud homoseksuaalide vastu tõelise ristisõja. Me ei suuda enam järge pidada inimeste arvul, kes on kannatanud tagakiusamist ja piinamist üksnes oma seksuaalsuse tõttu.
<P>
Moslemid ja kristlased on riigis esmakordselt liitunud selle jälestuse hukkamõistmisel. Christopher Senyonjole, 70aastasel anglikaani piiskopile, pandi ülevalt keeld ametis viibida, sest ta oli üks vähestest, kes võttis seisukoha homoseksuaalide poolt.
<P>
Juba mainitud eelnõu võib tõepoolest iga hetk uuesti välja ilmuda. Selles minnakse nii kaugele, et määratakse isegi surmanuhtlus homoseksuaalidele, kelle puhul kahtlustatakse, et nad on HIV-positiivsed või suhetes alaealisega. Selles nõutakse nende kohta teatamist.
<P>
Kohalik alaleht Rolling Stone, millel ei ole midagi pistmist samanimelise ajakirjaga, avaldas juhtivate homoseksuaalide nimekirjad ja aadressid mässulise pealkirja all: "Pooge nad üles!”. Selle räbala ajalehe avaldamine on ajutiselt keelatud, kuid kahju on tehtud - nagu on juba öeldud.
<P>
Aafrikas suhtutakse homoseksuaalsusesse väga sageli kui läänest tulnud pahesse, mis põhjustab Aafrika esivanemate väärtuste kaotamise. Valitsusvälised organisatsioonid ütlevad, et Uganda 32 miljonist elanikust 500 000 on homoseksuaalsed. Paljud neist taotlevad varjupaika Euroopa riikides. Kas võiksime vähemalt anda endast parima tagamaks, et nendele taotlustele pööratakse erilist tähelepanu ja tõepoolest kõikidele meestele ja naistele, kes on rõhumise ja piinamise ohvrid?
<SPEAKER ID="291" NAME="Monica Luisa Macovei">
fraktsiooni PPE nimel. - Austatud juhataja! Ma olen häiritud kriminaalseaduse kasutamise pärast privaatsuses toimuvate vabatahtlike samasooliste suhete kohta. See on juba osa Uganda seadustest ja karistuseks võib olla eluaegne vanglakaristus. Bahati eelnõu muudaks asjad siiski veel hullemaks. Siis võiks kasutusele võtta surmanuhtluse ja keelatud oleks homo-, bi- ja transseksuaalide küsimuste ühinemis- ja sõnavabadus.
<P>
Uus eelnõu suurendab hirmu ja vaenulikkuse õhkkonda riigis, kus homo-, bi- ja transseksuaalide tagakiusamine on juba toimumas. Inimesed peaksid üksteise peale kaebusi esitama privaatsetes küsimustes. Nende inimeste elud satuvad ohtu. Inimväärikusel ei ole Ugandas mingit tähendust, kui selline seadus vastu võetakse. Me ei tohi lasta sellel juhtuda.
<SPEAKER ID="292" NAME="Michael Cashman">
fraktsiooni S&D nimel. - Austatud juhataja! Loomulikult on selle viimase aasta jooksul palju muutunud. 23. novembril kordas siinne täiskogu ise inimõiguste ja mittediskrimineerimise universaalsuse põhimõtet alusena, millelt edendada meie partnerlust PÜAga. Siinne täiskogu nõudis ka mittekaubeldavate inimõiguste klauslite tugevdamist ja sanktsioone, juhul kui neid klausleid ei suudeta järgida, muu hulgas diskrimineerimise jms puhul, mis põhineb seksuaalsel orientatsioonil.
<P>
Fakt on see, et need riigid soovivad meiega koostööd teha. Nad soovivad meiega partnerlussuhteid. Meil on AKV parlamentaarne ühisassamblee, meil on Cotonou' lepingud. Seega palume neil teha meiega koostööd jagatud universaalsete põhimõtete nimel. Need on mittekaubeldavad. Kui nad sellistel alustel ei taha koostööd teha, kutsun komisjoni ja nõukogu üles võtma kasutusele vajalikud sanktsioonid, et kinnitada asjaolu, et meil on põhimõtted, mille eest me seisame. Samamoodi nõuame, et tulevikus võetaks ELi ja Aafrika strateegilise partnerluse kõik meetmed eri partnerluste raames vastu mis tahes alustel diskrimineerimiseta, sealhulgas seksuaalne orientatsioon.
<P>
Teiste õiguste eest seismine ei ole kolonialism. Inimõigused on universaalsed ja jagamatud ning pealtvaatamine, kuid ignoreerimine, kui kellegi teise põhilisi inimõigusi rünnatakse, tähendab selles tegevuses kaasosaliseks olemist. Homoseksuaalsust ei saa Aafrikas edendada. Kui keegi ärkaks ja ütleks, et täna on ta homoseksuaalne, oleks ta hull. Tema elu oleks ohus ja tema perekond peaks ta politseile üles andma. Kujutage ette, et teie olete see inimene, ja võtke vajalikud meetmed nende õiguste kaitsmiseks.
<SPEAKER ID="293" NAME="Alexandra Thein">
fraktsiooni ALDE nimel. - (DE) Austatud juhataja! ÜRO inimõiguste deklaratsioonis, inimõiguste ja põhivabaduste kaitse Euroopa konventsioonis ja ka Euroopa Liidu põhiõiguste hartas keelatakse diskrimineerimine seksuaalse orientatsiooni alusel. Lisaks sellele, et Euroopa Liidul on oma territooriumil kohustused inimõiguste suhtes, on tal ka rahvusvaheline kohustus nõuda nende õiguste järgimist ja kritiseerida kuritarvitamist, suheldes kolmandate riikidega, eriti juhul, kui anname läbi Euroopa Arengufondi rahalist toetust kolmandatele riikidele, nagu Uganda, mis on sõlminud meiega partnerluslepingud.
<P>
Samamoodi on meil õigus teha märkus, kui sellised kolmandad riigid ei täida inimõiguste järgimise nõudeid, mis on sätestatud sellistes partnerluslepingutes. Seega peab Uganda austama rahvusvahelisi inimõiguste standardeid, sest ta oli Cotonou' lepingu osaline, milles sätestatakse meie organiseeritud arenguabi AKV riikidele.
<P>
Alles aasta tagasi kutsusime Ugandat üles mitte järgima oma plaane seaduse kohta homoseksuaalsuse kriminaliseerimiseks. Aasta hiljem on olukord halvenenud. Endiselt valitseb pika vanglakaristuse või isegi surmanuhtluse oht. Osalesin koos teistega meeleavalduses Uganda saatkonna ees selle aasta mais. Sellel ei olnud mingit mõju. Soovime veel kord rõhutada, et EL on üldiselt surmanuhtluse ja seda tüüpi homofoobsete õigusaktide vastu.
<SPEAKER ID="294" NAME="Ryszard Czarnecki">
fraktsiooni ECR nimel. - (PL) Austatud juhataja! Tegemist on huvitava ja tähtsa aruteluga. Soovin juhtida teie tähelepanu kahele probleemile. Esiteks asjaolu, et Uganda ei ole diskrimineerimise saar inimõiguste austamise meres. Kolmel neljandikul Aafrika riikidest on selles küsimuses väga ranged määrused, mis on võrdväärsed diskrimineerimisega. See ei ole vaieldamatult niivõrd Uganda probleem kui laiem probleem, mis hõlmab kogu mandrit ja Aafrika kultuuri. Teine küsimus on järgmine: on ütlematagi selge, et Uganda ei ole inimõiguste valdkonnas Aafrikas juhtival positsioonil. Teame palju näiteid inimõiguste rikkumiste kohta, mis tähendab, et see küsimus on osa laiemast probleemist ja peame loomulikult sellest probleemist avameelselt rääkima.
<SPEAKER ID="295" NAME="Corina Creţu" AFFILIATION="S&amp;D">
(RO) Austatud juhataja! Meie resolutsiooni sihtpunkt on väga tõsised inimõiguste rikkumiste juhtumid ja kahjuks on homoseksuaalsuse karistamine kriminaalkuriteona Aafrikas norm. See peegeldub 38 riigi õigusaktidest, kusjuures ainult 13 Aafrika riiki peavad seda seaduslikuks.
<P>
Selles kontekstis on eelnõu, mis püüab jõustada teatavaid sanktsioone Ugandas, alates vanglakaristusest surmanuhtluseni, tõsine rünnak inimõiguste vastu, sealhulgas õiguse vastu privaatsusele. Kohalikus ajalehes sajast inimesest koosneva musta nimekirja avaldamine, keda süüdistati homoseksuaalsuses, ja lugejate õhutamine neid üles pooma on näide konkreetsest ähvardusest kogukonnale, keda süüdistatakse nende seksuaalse orientatsiooni pärast.
<P>
Nagu on osutatud meie resolutsioonis, ei ole meie meetme eesmärk - milles meid sageli süüdistatakse - konkreetselt Euroopa väärtuste pealesurumine, vaid inimõiguste kaitsmine, mis on üks Euroopa Liidu suuri eesmärke. Usun, et selles mõttes peavad Euroopa välisteenistus ja teised Euroopa institutsioonid kehtestama rangemad sanktsioonid, et tagada selliste rahvusvaheliste lepingute järgimine, milles Uganda on osaline.
<SPEAKER ID="296" NAME="Cristian Dan Preda" AFFILIATION="PPE">
(RO) Austatud juhataja! Arutasime Uganda ja homoseksuaalsuse üle siin täiskogul ka mitmeid kuid tagasi. Sellest ajast alates ei ole midagi märkimisväärset juhtunud. Muidugi öeldakse mõnikord, et uudiste puudumine on hea uudis, kuid praegusel juhul ei ole see siiski tõsi, sest ehkki David Bahati projekti poolt ei hääletatud, ei võetud seda ka tagasi. See on jäänud kinni õigus- ja parlamentaarsesse komisjoni ning kogu rahvusvaheline surve ei suutnud lõppkokkuvõttes avaldada mõju projekti tagasivõtmiseks.
<P>
Tõeliselt kohutav - mõned kaasparlamendiliikmed on juba sel teemal rääkinud - on homoseksuaalidevastane kampaania, mis selles riigis toimub. Ilmselgelt loodame jätkuvalt ametivõimude mõistlikkusele ja sellele, et lõpuks võidab põhimõte, millega öeldakse diskrimineerimisele ei.
<SPEAKER ID="297" NAME="Joe Higgins" AFFILIATION="GUE/NGL">
Austatud juhataja! Vihakampaania homoseksuaalsete meeste ja naiste vastu Ugandas on tõeliselt kohutav. Mõnede religioossete koosseisude ja meediarubriikide üles klopitud julm ja tagurlik homofoobne kampaania, mis hõlmab ähvardusi homoseksuaalide tapmiseks, tähendab, et väga paljud homo-, bi- ja transseksuaalid Ugandas elavad nüüd suures ebakindluses ja hirmus. On põlastusväärne, et ka mõned poliitikud kasutavad seda küsimust ja õhutavad viha, tehes isegi ettepaneku hukata homoseksuaalsed inimesed.
<P>
Annan au Uganda homoseksuaalide kogukonna julgusele, kes iga päev vapralt võitlevad selle kurjakuulutava ohuga nende identiteedile ja isegi nende elule. Homofoobset kampaaniat juhivad laim, valed ja moonutused homoseksuaalide ja selle kohta, mida homoseksuaalne olemine tegelikult tähendab. Kõige jõulisem sõnum peab minema Uganda valitsusele, sealhulgas abi läbivaatamine, kuigi me ei taha loomulikult teha liiga tavalistele ugandalastele.
<P>
Peaksime julgustama aktiivset solidaarsust organisatsioonidega Ugandas, kes võitlevad homoseksuaalide õiguste eest, aitama neid selles olulises võitluses õigluse ja inimõiguste eest ning põhiõiguse eest olla see, kes sa oled.
<SPEAKER ID="298" NAME="Andris Piebalgs">
komisjoni liige. - Austatud juhataja! Uganda parlamedis esitatud homoseksuaalsusevastase seaduse eelnõu tõstatab tõsiseid inimõiguste küsimusi. Homo-, bi- ja transseksuaalide inimõiguste kaitsmine on üks ELi prioriteete. Jagan täielikult Euroopa Parlamendi muret olukorra pärast Ugandas, aga ka teistes riikides, kus on vastu võetud või kaalutakse karistavaid või diskrimineerivaid õigusakte homo-, bi- ja transseksuaalide vastu.
<P>
Komisjon arvab, et homoseksuaalsuse kriminaliseerimine, nagu on ette nähtud seaduse eelnõus, on vastuolus ÜRO inimõiguste konventsiooniga, milles Uganda on osaline ja mida ta peab järelikult järgima.
<P>
Seaduse eelnõu on vastuolus ka ÜRO deklaratsiooniga seksuaalse orientatsiooni ja soolise identiteedi kohta. ELi eesistuja ja ELi missiooni juht Ugandas tõstatasid Uganda valitsuse küsimuse mitmel korral kohtumistel presidendi, peaministri, välisministriga ning ametlikel poliitilise dialoogi kohtumistel justiitsministriga ja ka Uganda inimõiguste komisjoniga.
<P>
See et 2010. aasta 2. oktoobril avaldati ajalehes Rolling Stone pealkirja all "Pooge nad üles!” fotode, nimede ning aadressidega nimekiri nendest, keda peeti homoseksuaalseks, oli häbiväärne tegu, mis seadis ohtu nende inimeste elud, ning mõistame selle täielikult hukka.
<P>
Euroopa Liidu delegatsioon jälgib olukorda jätkuvalt hoolega koos ELi liikmesriikide esindustega Ugandas ja ka partnerriikidega, nagu Norra ja Ameerika Ühendriigid, ning inimõiguste ülemvoliniku bürooga.
<P>
Küsimust on käsitletud ka tehnilises inimõiguste töörühmas, mis on foorum partnerite leidmiseks Ugandas, et arutada, jälgida, koordineerida ja võtta konkreetseid meetmeid inimõigustega seotud juhtumite puhul. Komisjon kavatseb jätkuvalt väljendada oma muret homoseksuaalsusevastase seaduse eelnõu ja teiste meetmete pärast, millega kasutatakse iga võimalust homo-, bi- ja transseksuaalide tagakiusamiseks.
<P>
Komisjon toetab jätkuvalt kohalikke inimõiguste organisatsioone nende jõupingutustes muuta suhtumist riigis ja parandada homo-, bi- ja transseksuaalide õigusolukorda.
<SPEAKER ID="299" NAME="Juhataja">
Arutelu on lõppenud.
<P>
Hääletus toimub järgmise arutelu lõpus.
