<CHAPTER ID="006">
Lissaboni lepingu jõustumisega seotud eelarvemenetluse üleminekusuunised (arutelu)
<SPEAKER ID="046" NAME="Juhataja">
Järgmine päevakorrapunkt on eelarvekomisjoni nimel Alain Lamassoure'i koostatud raport (Α7-0045/2009) Lissaboni lepingu jõustumisega seotud eelarvemenetluste üleminekusuuniste kohta.
<SPEAKER ID="047" NAME="Alain Lamassoure" LANGUAGE="FR">
Austatud juhataja! Kõigepealt tahan kasutada juhust ja tänada president Barrosot ja volinik Šemetat otsuse eest lükata komisjoni tulevase eelarvepoliitika ja finantsperspektiivi ajakohastamise kohta tehtavate ettepanekute avaldamine edasi kuni järgmise kuuekuulise perioodini.
<P>
Tegelikult leppisid Euroopa Ülemkogu ja Euroopa Parlament kokku, et finantsperspektiivi ajakohastamine leiab aset ajavahemikus 2008-2009, aga selle kokkuleppe sõlmimisest on möödunud neli aastat ehk terve igavik. Vahepeal on sõlmitud Lissaboni leping, toimunud esimene rahvahääletus Iirimaal, alanud finantskriis, tekkinud viivitus uue lepingu jõustumises ja nii edasi.
<P>
Seetõttu on targem anda komisjonile ülesanne esitada oma poliitiline programm koos selle rahalise tõlgendusega mõne kuu pärast.
<P>
Teisest küljest ei tohi me aega raisata, sest Lissaboni leping jõustub 1. detsembril ja me peame võtma vastu üleminekumeetmed, mis on eelarve vallas vajalikud ühelt lepingult teisele üleminekuks.
<P>
Eesistujariik Rootsi on pakkunud välja, et 18. novembril toimuv lepituskomitee koosolek võiks olla üks asjaomase kolme institutsiooni võimalus jõuda vastavasisulisele poliitilisele kokkuleppele. Seega nüüd peaks Euroopa Parlament andma oma lepituskomitee delegatsioonile volituse läbirääkimiste pidamiseks.
<P>
Võimalikult kiiresti tuleb tegeleda nelja küsimusega, millest ükski ei tohiks endast kujutada tõsist poliitilist probleemi.
<P>
Esiteks, ümberpaigutamiste kord - kohustuslike ja mittekohustuslike kulude eristamise lõpetamiseks on vaja kehtestada üks menetlus, mis võrdsustab kaks eelarvepädevat institutsiooni, kuid ei sea seejuures ohtu paindlikkust, mida komisjon peab eelarve haldamisel üles näitama.
<P>
Teiseks, lisaeelarved - 2010. aasta algusest muutub vajalikuks esimene lisaeelarve, et tagada kõikidele asjaomastele institutsioonidele rahalised vahendid Lissaboni lepingus sätestatud uute ülesannete täitmiseks. Seetõttu on meil vaja lihtsustatud menetlust, mis lähtub lepingus põhieelarve enda kohta sätestatud uuest korrast.
<P>
Kolmandaks, kolme institutsiooni vaheliste ettevalmistavate kohtumiste ajakava ehk mida me nimetame praktiliseks ajakavaks - selles valdkonnas ei ole meil vaja varasema tegevusega võrreldes midagi muuta.
<P>
Neljandaks ja viimaseks, kord ajutise kaheteistkümnendiku süsteemi kasutamiseks sellisel ebatõenäolisel, aga siiski võimalikul juhul, kui meil ei õnnestu jõuda 2010. aasta eelarves kokkuleppele - meie arvates on selles küsimuses Lissaboni lepingu sätted piisavalt täpsed ja välistavad vajaduse lisasuuniste järele.
<P>
Teie eelarvekomisjon on kõnealused ettepanekud suure häälteenamusega vastu võtnud. Kutsun parlamenti sedasama tegema, et saaksime lõpetada läbirääkimised nõukogu ja komisjoniga ette nähtud tähtajaks.
<SPEAKER ID="048" NAME="Algirdas Šemeta">
komisjoni liige. - Lugupeetud juhataja! Soovin tänada Alain Lamassoure'i tema raporti eest.
<P>
Lissaboni lepingu jõustumisega muutuvad eelarve valdkonda käsitlevad eeskirjad ning Euroopa Parlamendist ja nõukogust saavad kõikide kulude osas võrdsed kaasotsustajad. See tähendab uut õigusraamistikku, mida institutsioonid peavad omavahel hoolikalt kaaluma.
<P>
Kuna meie ühine kohustus on tagada, et eelarvemenetlused ja -toimingud oleksid katkematud ja sujuvad, nõustun raportööri seisukohtadega selle kohta, et me peame kiiremas korras jõudma üleminekusuuniste osas kokkuleppele. Need üleminekunormid on pigem formaalset laadi ja kehtivad üksnes uue õigusraamistiku jõustumiseni.
<P>
Raportöör on oma raportis õigesti määratletud need küsimused, mis tuleb läbi arutada. Meil on vaja uusi eeskirju ümberpaigutuste tegemiseks ja paranduseelarvete vastuvõtmiseks. Meil on vaja ajakava, mis võimaldab kõikide asjaosaliste piisavat osalust. Meil tuleb samuti kokku leppida selgetes koostööpõhimõtetes ja vajaduse korral mõningates ajutist kaheteistkümnendikku käsitlevates normides.
<P>
Võin siinkohal kinnitada, et olen valmis andma tasakaaluka kokkuleppeni jõudmiseks vajalikke soovitusi. Teen ettepaneku alustada kõnealuste küsimuste arutamist täna pärastlõunal toimuval kolmepoolsel kohtumisel. Loodan, et asjaomased kolm institutsiooni suudavad sõlmida kokkuleppe novembris aset leidva lepitusmenetluse käigus.
<SPEAKER ID="049" NAME="Salvador Garriga Polledo">
fraktsiooni PPE nimel. - (ES) Lugupeetud juhataja! Lissaboni leping toob kaasa palju muutusi, aga vaid mõned neist on sama olulised kui eelarvemenetluses tehtavad muudatused.
<P>
Iga eelarveküsimusi käsitlev pearaportöör teab, kuidas toimib praegune kahes voorus peetavate läbirääkimiste strateegia. On selge, et sama hulga küsimuste arutamiseks ühes voorus on vaja teha täiendavaid jõupingutusi erinevate institutsioonide vahelise koostöö ja üksmeele vallas.
<P>
Tekkinud uus olukord mõjutabki juba eelarvemenetluse üle peetavaid läbirääkimisi ja järgmisel nädalal toimuvat lepitusmenetlust, sest me teame, et praegusel moel tehakse seda viimast korda. Tahan kiita eelarvekomisjoni selle eest, et ta tõi need üleminekusuunised meie ette nii kiiresti ja paindlikult.
<P>
Järgmised mõned kuud on eelarvepoliitika jaoks ülimalt olulised - leiavad aset kiired ümberpaigutamised, paari järgneva kuu jooksul saabuvad kiireloomulised paranduseelarved, millele tuleb täies ulatuses vastata uue menetluskorra järgi, ning muu hulgas on uut menetlust kasutades vaja arutada eelarvetasakaalu paranduseelarvet, millesse kõik institutsioonid peavad väga vastutustundlikult suhtuma.
<P>
Üleminekusuuniste kohta arvab minu fraktsioon, et me kõik peame tegema täiendavaid jõupingutusi, kuid eelkõige on tulevasel nõukogu eesistujal täita väga oluline roll, eriti praeguse nn aumeeste kokkuleppe kehtivana hoidmises. On võimalik, et nõukogul võib tekkida kiusatus eelistada väga kiireloomulistes, näiteks Euroopa välisteenistuse alastes eelarveküsimustes iseennast, aga on selge, et kõik kolm institutsiooni on võrdsed, ning mille Euroopa Parlament omalt poolt lisab, on suur vastutustunne.
<SPEAKER ID="050" NAME="Göran Färm" LANGUAGE="SV">
Austatud juhataja! Lissaboni lepinguga kaasnevad suured muutused, eeskätt eelarve valdkonnas. Nagu paljud on märkinud, on kõige olulisemaks muudatuseks tõsiasi, et kaob vahetegemine kohustuslikel ja mittekohustuslikel kuludel. Seega saab Euroopa Parlament kaasotsustamisõiguse kogu eelarve suhtes ja meil hakkab kehtima uus, lihtsustatud eelarvemenetlus. Leping on nüüd valmis ja heaks kiidetud, aga see ei tähenda, et me saame kohe uuele menetluskorrale üle minna.
<P>
Esiteks oleme sõlminud kokkuleppe kasutada selle aasta eelarvemenetluses vanu eeskirju, sest püüe neid eelarve lugemise ajal muuta põhjustaks kaose. Teiseks, enne uue lepingu kohaldamist täies ulatuses, tuleb meil sõlmida uus institutsioonidevaheline kokkulepe. Meil on vaja ajakohastatud finantsmäärust ja uut, ümbervaadatud pikaajalist eelarvet, s.o mitmeaastast finantsraamistikku, mis moodustab osa märgitud uuest regulatsioonist.
<P>
See võtab aega. Et me saaks 2010. aastal eelarve kallal tööle asuda, on meil vaja mitmeid üleminekusätteid. Tahan kasutada juhust ja tänada eelarvekomisjoni esimeest Alain Lamassoure'i, kes võttis kõnealuse raporti koostamise väga kiiresti enda peale ja esitas selle rekordilise ajaga, tehes samas siiski väga tihedat koostööd erinevate fraktsioonidega eelarvekomisjonis. Ma tänan teid.
<P>
Me oleme lisanud raportisse ka mitmeid arvamusi uute püsivate lahenduste olemuse kohta. Eelkõige oleme meie - sotsiaaldemokraadid - esitanud mõned märkused. Kõige tähtsam on tagada, et Euroopa Parlamendi uue pädevusega arvestatakse juba ka üleminekuajal, esitamist vajavate ettepanekute tulemuseks on tulevikus uus institutsioonidevaheline kokkulepe ja muudetud finantsmäärust käsitatakse pakmena, et me saavutaksime kattuvuste ja tõlgendusprobleemideta toimiva terviku.
<P>
Loodan, et tänasel kolmepoolsel kohtumisel saame leppida kokku selle esimestes punktides. Kokkuvõtteks tahan öelda, et säärane eelarvemenetluse muutus on hea näide bürokraatlike kordade lihtsustamisest ja vähendamisest, mida kogu EL hädasti vajab.
<SPEAKER ID="051" NAME="Anne E. Jensen" LANGUAGE="DA">
Lugupeetud juhataja! Ka mina tahan algatuseks öelda, kui hea meel mul on, et meil on nüüd olemas Lissaboni leping - leping, mis loomulikult annab Euroopa Parlamendile suurema võimu eelarve üle ja muudab ELi aastaeelarve vastuvõtmise korda. Oleme üleminekuetapis, milles 2010. aasta eelarve kehtestatakse vana lepingu järgi, aga selle rakendamist jälgitakse ja kontrollitakse uue järgi. Kuid me lahendame olukorra praktika käigus. Algust oleme teinud Alain Lamassoure'i raportiga ja ma tahan teda tänada, et ta nii kiiresti selle enda peale võttis. Euroopa Demokraatide ja Liberaalide Liidu fraktsioon toetab täielikult nimetatud raportit, milles näidatakse, kuidas me peame toimima paranduseelarvete, ümberpaigutamiste ja muude juba mainitud asjaolude puhul.
<P>
Vaba ja Demokraatliku Euroopa fraktsioon on esitanud mitu muudatusettepanekut, milles pakutakse välja paranduseelarvete ja ümberpaigutuste kaotamist. Võin teile öelda, et fraktsioon ALDE hääletab kõigi fraktsiooni EFD ettepanekute vastu. Me nõustume Alain Lamassoure'iga, et paranduseelarvete arvu tuleks vähendada. Kuid aasta jooksul tuleb siiski ette ootamatuid asju ja seetõttu on meil sedalaadi vahendit vaja. Lisaks sellele on vastav vahend olemas ka riikide parlamentidel. Aasta keskel on võimalik teha muudatusi. Ainuüksi globaliseerumisega kohanemise fondi rahataotluste järjest suurenev hulk seoses suurte koondamistega toob kaasa mitmeid paranduseelarveid. Me ei tohiks kaotada ka ümberpaigutamise võimalust eelarvete koostamise vahelisel ajal. Selle kohta, kui palju ja kuidas võib komisjon ümberpaigutamisi teha, on väga karmid eeskirjad. Komisjon ei saa seda teha lihtsalt nii nagu ise heaks arvab. Kõigepealt peab ta küsima selleks Euroopa Parlamendi ja nõukogu luba.
<P>
Raportis juhitakse tähelepanu veel sellele, et nüüd tuleks muuta ka finantsmäärust ja institutsioonidevahelist kokkulepet ning ma ootan väga meile komisjonist peagi saabuvat ettepanekut.
<SPEAKER ID="052" NAME="Helga Trüpel" LANGUAGE="DE">
Lugupeetud juhataja ja volinik! Roheliste / Euroopa Vabaliidu fraktsiooni nimel tahan öelda, et me toetame kindlalt eelarvekomisjoni esimehele Alain Lamassoure'ile volituste andmist. Oleme veendunud, et ta juhib praeguse üleminekuaja läbirääkimisi väga hästi ja enesekindlalt. Me teame, et üleminek Nice'i lepingu kohaldamiselt Lissaboni lepingule - mida me kõik ootasime ning mis on vajalik selleks, et muuta Euroopa demokraatlikumaks ja läbipaistvamaks - nõuab selgeid eeskirju.
<P>
Euroopa eelarve koostamise eest vastutab eelarvekomisjon koos nõukogu ja teistega ning me teatame nõukogule üheselt, et me kavatseme oma õigusi parlamendis kaitsta ja kindlustada. Me ei luba - ja see kehtib ka siis, kui läbirääkimisi juhib Alain Lamassoure - neid õigusi mingil moel kärpida, sest me oleme täiesti kindlad, et võim ei tohi nihkuda nõukogu kätte.
<P>
Tahan tuletada teile meelde, et mis puutub mõne järgneva aasta uutesse eelarvetesse, siis on väga vajalik, et Euroopa eelarve paneks tõelises Euroopa vaimus kokku liikmesriigid ja Euroopa Parlament ühiselt. Ainult siis saame muuta Euroopa Liidu tuleviku jaoks sobivaks. Seoses finantsmääruste ning eelkõige sellega, kuidas raha tegelikult liikmesriikidele ja liikmesriikides jagatakse, tahan teile samuti meelde tuletada, et see peab mõistagi toimuma viisil, mis välistab kuritarvitused. Skandaale või pettust olla ei tohi, kuid finantsmäärused tuleb ühtlasi muuta lihtsamaks ja läbipaistvamaks, et meie Euroopa programmid ei oleks mitte kohalikuks nuhtluseks, vaid jõuaksid tegelikult inimesteni. Nii peaksime sõnastama oma Euroopa eelarvepoliitika eelolevate aastate jooksul.
<SPEAKER ID="053" NAME="Marta Andreasen">
fraktsiooni EFD nimel. - Austatud juhataja! Pärast lugupeetud parlamendiliikme Catherine Guy-Quinti aprillis 2008 koostatud raportit peaks eelarvemenetlust puudutav uus õigusraamistik olema nüüd vastuvõtmiseks valmis. Kõik institutsioonid olid sellega nõus, et vältida õigusliku vaakumi tekkimist. Seega ei peaks meil eelarvemenetluse üleminekusuuniseid vaja olema.
<P>
Austatud parlamendiliikme Alain Lamassoure'i raportis keskendutakse paranduseelarvete ja ümberpaigutamiste heakskiitmisele, kuid nii paranduseelarvete kui ka ümberpaigutamiste näol on tegemist ohtliku ja puuduliku tegevusega, mis näitavad ebapiisavaid ametialaseid oskuseid eelarve ja planeerimise valdkonnas ning mis on üleminekuaegadel kindlasti veelgi ohtlikumad.
<P>
Praegu on paranduseelarveid liiga palju ja nende arv ei vasta isegi finantsmääruse artiklis 37 sätestatud tingimustele.
<P>
Ümberpaigutamiste praegune arv on samuti ülemäärane. See ei oleks selline, kui eelarvet planeeritaks eri riikide erinevate valdkondade vajadusi paremini mõistes.
<P>
Eelarvekomisjoni liikmena on kohutav näha, et peaaegu kogu komisjon peale minu kiidab need ümberpaigutamiste taotlused heaks.
<P>
Seetõttu ei tohiks üleminekuajal kiita heaks ühtegi paranduseelarvet ega ümberpaigutamist ning kõik jõupingutused tuleks suunata õigusraamistiku vastuvõtmisele, et vältida maksumaksjate huvide edasist kahjustamist.
<SPEAKER ID="054" NAME="Daniël van der Stoep" AFFILIATION="NI">
- (NL) Lugupeetud juhataja! Hollandi Vabaduspartei (PVV) on esimest korda Euroopa Parlamenti valitud ja šokeeritud parlamendiliikmete omakasupüüdlikust suhtumisest. Selles mõttes meenutab Euroopa Parlament antiparlamenti. Eesmärgiks paistab olevat pigistada Euroopa ja eriti Hollandi töökate kodanike taskust välja võimalikult palju raha.
<P>
Vasakpoolsete lemmikteemadele, näiteks kliimale ja arenguabile kulutatakse miljardeid, samas kui Hollandis ei saa inimesed hooldekodudes ravi, riiklikku pensioniiga tõstetakse 67 aastani ning politseijõududes tuleb teha kärpeid. Austatud juhataja! Euroopa Parlament peaks olema kodanike jaoks, aga selle asemel viib see ellu vaid iseenda ja oma koorekihti kuuluvate semude poliitiliselt korrektseid ja pillavaid plaane.
<P>
Kahjuks on iirlased tülgastavale Lissaboni lepingule andnud oma heakskiidu, aga vähemalt oli neil võimalik valida. PVV meelest on häbiväärne, et see kohutav leping on hollandlastele peale surutud. Kuid paraku on see tegelikkus ja kahjuks peame ka meie õppima sellega elama.
<P>
PVV teeb parlamendis asjalikult koostööd. Ometi ei saa me kõnealuse raportiga nõustuda. Holland on ühe kodaniku kohta suurim netorahastaja ja me tahame, et see õige pea muutuks. Ma palun, et raportöör lisaks raportisse märkuse selle kohta, et Euroopa Parlament kutsub nõukogu üles tegema võimalikult ruttu lõpp olukorrale, kus Holland on ühe kodaniku kohta suurim netorahastaja.
<P>
Kui see raportis ära mainitakse, läheb siin istungisaalis tänasel hääletusel põlema nelja võrra rohkem rohelisi lampe. Minu meelest on see raportööri jaoks suurepärane võimalus. Tahan lisada, et me toetame kõiki Vaba ja Demokraatliku Euroopa fraktsiooni esitatud muudatusettepanekuid.
<SPEAKER ID="055" NAME="László Surján" AFFILIATION="PPE">
- (HU) Lugupeetud daamid ja härrad! Pärast Esimest maailmasõda ehitati Ungaris Budapestis kojupöörduvatele sõjavangidele haiglaravi osutamiseks ajutised hütid. Need ajutised hütid töötavad tänapäevani.
<P>
Me tahame eelarvemenetluse kindlustamiseks kehtestada menetluse üleminekusuunised. Usun, et raportöör ja eelarvekomisjoni esimees Alain Lamassoure ütles, et rakendatakse ja soovib, et rakendataks põhimõtteid, mis kestavad vähemalt sama kaua kui minu poolt äsja mainitud 90 aastat kasutuses olnud hütid. See, et me Lissaboni lepingu eest kõrget hinda maksime, on väga oluline. Me oleme loobunud teatud põhimõtetest ja ühe riigi - Tšehhi Vabariigi - kodanike jaoks on inimõigustest vähem kasu kui suuremal osal eurooplastest. Meie põhikohustus on rakendada seda meile nii kalliks maksma läinud lepingut sujuvalt, ladusalt ja tõhusalt. Minu meelest on ettepanekud, mille elluviimiseks raportöör nüüd luba palub, selle eesmärgi saavutamiseks enam kui piisavad. Seetõttu tahaks minu fraktsioon, et Euroopa Parlamendi selge enamus nõustuks nendega muutusi tegemata.
<P>
Lõpetuseks veel midagi ajutiste asjade kohta - mõned kümnendid tagasi ilmus kuulutus, et alalisse omandisse andmiseks mõeldud korterid olid ehitatud ajutiselt Ungaris ametikohuseid täitvatele nõukogude ohvitseridele. See tähendab, et ükskõik, kui püsivaks me midagi ka ei pea, mingi aja pärast see siiski vananeb. Loodan, et kui praegused määrused enam ei kehti, asendatakse need parematega. Seda lootes palun kõigil kõnealust ettepanekut toetada.
<SPEAKER ID="056" NAME="Eider Gardiazábal Rubial" AFFILIATION="S&amp;D">
- (ES) Austatud juhataja! Nagu juba öeldud, jõustub lõpuks Lissaboni leping ja mõningaid sellest tulenevaid tagajärgi tunnetame me kohe pärast lepingu allkirjastamist. Näiteks osa eelarvekomisjoni tööst tuleb alates jaanuarist reguleerida uute eeskirjadega. Seetõttu tegutseme meie asjaomases kolmes institutsioonis juba praegu selle nimel, et kehtestada oma tööd käsitlevad ajutised normid seniks, kuni arutatakse lepingus ette nähtud määrusi ja need vastu võetakse.
<P>
Me toetame täielikult Alain Lamassoure'i koostatud raportit. Meie arvates ei ole selles toodud järeldustele vaja midagi lisada. Loodan ainult, et kolme institutsiooni vahel algava dialoogi käigus saavutatakse üksmeel ja keegi ei ürita kaalu oma kasuks kallutada.
<P>
Kui lubate, siis tahan teha paar märkust, sest mul on mulje, et eelarvekomisjoni liikmetest ühe osa hulgas valitseb kohati teatud optimism ja see optimism on viinud meid sellise põhjenduse vastuvõtmiseni, millega kinnitatakse, et Lissaboni leping lihtsustab eelarvemenetlust märgatavalt.
<P>
Olen siia Euroopa Parlamenti alles äsja saabunud ja ilmselgelt ei olnud mul Euroopa eelarvega seoses mingeid kogemusi, aga ausõna, see, mida ma olen saanud uute eelarvesätete kohta lugeda, ei tekita mus soovi nimetatud optimismi jagada. Menetlus koosneb mitmest osast ja hakkab olema keeruline, sõltuvalt sellest, kui suures ulatuses saavutavad Euroopa Parlament ja nõukogu kokkuleppe, või mis veelgi tõenäolisem, kui suures ulatuses nad seda ei saavuta. Kuid me ei tea seda kindlalt enne, kui mõned eelarvemenetlused on uute eeskirjade järgi läbi viidud.
<P>
Mida me aga kohe teame, on nõukogu meelsus ja sellega seoses ei ole ma ausalt öelda kuigi optimistlik, sest ma näen, kuidas nõukogu püüab haarata enda kätte võimalikult palju võimu, eesmärgiga takistada kõiki harjumuspärasest erinevaid otsuseid. See tähendab, et ta tahab iga hinna eest tõkestada neid otsuseid, mis on suunatud kavandatust kas või ühe euro võrra suurema summa kulutamisele. Kui asi on nii ja nõukogu soovib säilitada kontrolli, usun, et ta teeb suure vea, sest nõukogu vajab tugevat Euroopa Parlamenti, kelle kõrval tööd teha.
<SPEAKER ID="057" NAME="Timo Soini" AFFILIATION="EFD">
- (FI) Lugupeetud juhataja! Toetan kolleeg Marta Andreaseni poolt esitatud hästi põhjendatud ettepanekuid. Kõnealuses raportis tuntakse heameelt Lissaboni lepingu olemasolu üle. Teil on selleks õigus, aga mina omalt poolt ütlen veel kord, et mul on kahju näha meie iseseisvuse hävitamist. Teie võitsite, aga me jääme siia ja teie südametunnistusele, sest viis, kuidas Lissaboni leping läbi suruti, ei olnud õige. Iseseisvuse küsimus ei sure iial. Raportis mainitakse, et õigusaktides tuleb teha mitmeid muudatusi, et saaks jõustada selle finantsvaldkonna põhiseaduse - nii on raportis öeldud. Seega te olete seda tunnistanud. Nii et tegemist on põhiseadusega - finantsilises, poliitilises ja õiguslikus mõttes. Meil oli õigus ja meie võitlus iseseisvuse eest jätkub.
<P>
(Aplaus)
<SPEAKER ID="058" NAME="Czesław Adam Siekierski" AFFILIATION="PPE">
- (PL) Lugupeetud juhataja! Kahtlemata toob Lissaboni leping kaasa kaugeleulatuvaid muutusi eelarves ja selle kehtestamise menetlustes. Mainin vaid kohustuslike ja mittekohustuslike kulude eristamise kaotamist, mis peaks tugevdama Euroopa Parlamendi positsiooni, ning mitmeaastase finantsraamistiku muutmist õiguslikult siduvaks. Sama tähtis on eelarvemenetluse lihtsustamine.
<P>
Nimetatud muudatustele mõeldes ei tohi me siiski unustada nende tõhusat rakendamist eesmärgiga tagada võimalikult kerge üleminek uutele põhimõtetele. Eriti tähtis on see ELi eelarvest kasusaajate seisukohast.
<P>
Nüüd on meie ülesandeks teha kindlaks need valdkonnad, kus on ajutisi suuniseid kõige enam vaja. Seetõttu tahan väljendada toetust käsitletavale raportile ja kõikidele jõupingutustele kehtestada meetmed eelarveküsimuste lahendamiseks kooskõlas uue lepinguga.
<SPEAKER ID="059" NAME="Reimer Böge" AFFILIATION="PPE">
- (DE) Lugupeetud juhataja, daamid ja härrad! Mul on nii isiklikult kui ka mitmeaastase finantsraamistiku raportöörina väga hea meel meie komisjoni esimehe Alain Lamassoure'i koostatud raporti üle, sest see sätestab vajalikud üleminekuteed, sealhulgas õiguskindluse vallas, mis meil peavad olemas olema seni, kuni jõuame kokkuleppele institutsioonidevahelise kokkuleppe nõutavas korrigeerimises ja muudes formaalsetes menetlustes, mida tuleb lepingu kohaselt parandada. Tahan öelda välja tõsiasja, et antud resolutsioon teeb selgeks ka selle, et meie jaoks jääb kogu pake tulevastes läbirääkimistes samaks - alates institutsioonidevahelise kokkuleppe muutmise küsimusest kuni, näiteks, selleni, kuidas puhteelarveliselt käituda tulevase välisteenistusega.
<P>
Praeguse kokkuleppe valguses leian ühtlasi, et õige oleks Lissaboni lepingu rakendamise kogupakme menetlemise käigus viia nõuetekohaselt läbi ka olemasoleva institutsioonidevahelise kokkuleppe toimimise vajalik hindamine - ütleksin, et nii formaalsest kui ka eelarvepoliitilisest vaatenurgast. See ei kujuta endast siiski vaid tehniliste üksikasjade ja menetluste küsimust, vaid ka eelarve paindlikkuse ja mänguruumi analüüsi, kui me tõesti tahame rakendada Lissaboni lepingut eelarvepoliitika valdkonnas.
<SPEAKER ID="060" NAME="Jiří Havel" AFFILIATION="S&amp;D">
- (CS) Austatud juhataja! Tahan alustuseks väljendada tänu Alain Lamassoure'ile koostatud raporti eest. Minu arvates on see dokument vajalik ja tehtud nõutava kiirusega. Me teame, et Lissaboni leping jõustub tegelikult käesoleva aasta detsembrist ja meil on kindlasti kõnealust raportit vaja. Tahan vastata mõningatele kõnedele, milles juhiti tähelepanu Lissaboni lepingu maksvusele. Lissaboni leping on nüüd kehtiv ja pole mõtet selle üle jätkuvalt arutleda. Tahan rääkida ka ühest László Surjáni tehtud märkusest. Soovin anda Tšehhi Vabariigi nimel László Surjánile oma sõna, et Tšehhi sotsiaaldemokraadid teevad kõik võimaliku, tagamaks, et president Klausi esitatud erandi nõue võetakse Tšehhi Vabariigi nimel tagasi, sest meie arvates on see ennekuulmatu.
<SPEAKER ID="061" NAME="Lajos Bokros" AFFILIATION="ECR">
- (HU) Euroopa Konservatiivide ja Reformistide fraktsioon toetab samuti rõõmuga eelarvemenetluste üleminekusuuniseid, kuid suhteliselt olulise lisatingimusega, mille kohaselt ka meie ei tahaks, et eelarvemenetluste üleminekusuunised muutuksid alalisteks. Teisest küljest arvame me, et üleminekuperiood kahe erineva süsteemi vahel on vajalik, nii et menetluste üleminekusuunised tuleb koostada. See ei pea tingimata tekitama liigsete ümberpaigutamiste ohtu. Tegelikult peame tulevikus vältima olukorda, kus ümberpaigutamisi tehakse igal nädalal ja igas kuus. Seetõttu tuleb alalistes suunistes sätestada, et vastavaid ümberpaigutamisi ei tohi teha rohkem kui kaks korda aastas, et me saaks hoida eelarvet ühtse, stabiilse ja läbipaistvana.
<SPEAKER ID="062" NAME="Juhataja">
Lugupeetud härra Lamassoure, võimalik, et see on teie elus esmakordne juhtum, aga juhataja annab teile arutelu lõpetamiseks 15 minutit kõneaega, kui te seda soovite.
<P>
Võite vast rääkida, millest iganes te soovite, või te võite pidada kinni ka päevakorras teie lõppsõnaks ette nähtud kahest minutist.
<SPEAKER ID="063" NAME="Alain Lamassoure" LANGUAGE="FR">
Austatud juhataja! Ma ei kuritarvita seda erakorralist õigust, mille te mulle annate.
<P>
Tahan tänada kõiki kõneisikuid fraktsioonidest, kes toetavad põhilisi raportis tehtud ettepanekuid, ja kinnitada kõikidele fraktsioonidele, et me jätkame koos Euroopa Komisjoni ja nõukoguga tööd läbirääkimiste edukaks lõpetamiseks samasuguses meeskonnavaimus. Minu meelest näitas arutelu meile, et väga suur enamus pooldas toodud põhimõtteid. Marta Andreasen - keda enam siin ei ole - esitas mitu muudatusettepanekut, mida meil ajapuudusel ei ole võimalik korrata.
<P>
Juhin tähelepanu sellele, et 1. detsembrist saab liit endale mõned uued institutsioonid: Euroopa Ülemkogu eesistuja, täiesti uue pädevusega kõrge esindaja, ja Euroopa välisteenistuse. Seetõttu tuleb meil ülimalt kiiresti langetada mõningad eelarvealased otsused, kui me tahame, et uus leping jõustuks ette nähtud kuupäeval.
<P>
Kahjuks oleme juba kaotanud liiga palju aega kokkuleppe saavutamiseks 27 riigi vahel, selle ratifitseerimiseks 27-s parlamendis või 27 rahva poolt, et kindlustada Lissaboni lepingu jõustumine käesoleva aasta lõpuks, ning nüüd on meie kohus tagada üleminekusätete lõplik väljatöötamine ja rakendamine võimalikult kiiresti.
<P>
Tunnistan proua Gardiazábal Rubialile, et lõplik kokkulepe ei pruugi olla nii lihtne kui me sooviksime ja vajaksime, aga igal juhul püüame me tagada, et see rahuldaks kõiki institutsioone ning näeks Euroopa Liidule ette hädavajaliku tõhususe, läbipaistvuse ja demokraatliku olemuse.
<SPEAKER ID="064" NAME="Juhataja">
Sellega on arutelu lõppenud.
<P>
Hääletamine toimub kell 11.00.
<P>
Kirjalikud avaldused (kodukorra artikkel 149)
<SPEAKER ID="065" NAME="Georgios Stavrakakis  " LANGUAGE="EL">
Esiteks lubage mul tunnustada raportööri suurepärase töö eest, mis on ära tehtud väga lühikese ajaga. Lissaboni lepingu jõustumine on oluline samm Euroopa Liidu ühendamises, selle institutsioonide tugevdamises ja Euroopa identiteedi süvendamises. Samal ajal toob Lissaboni leping kaasa suuri muudatusi ühenduse eelarve heakskiitmise menetluses. Arvestades eelarvemenetluste erisusi, peame eelolevatel kohtumistel nõukoguga kindlustama üleminekusuuniste kehtestamise seniks, kuni pole võetud vastu uue lepinguga ette nähtud õigusakte. Nimetatud üleminekusätted peavad tagama institutsioonide - eelkõige Euroopa Parlamendi - võrdse kohtlemise vastavalt talle värske lepinguga antavatele uutele volitustele. Kuid lisaks üleminekusätete heakskiitmisele, peaks meie esmatähtsaks eesmärgiks olema viivitamatu ettepaneku tegemine võtta vastu määrus, mis sisaldab nii Euroopa Liidu mitmeaastast finantsraamistikku kui ka finantsmäärust, ning seejärel selle kehtestamine. Mõlemat dokumenti käsitlevad komisjoni ettepanekud tuleks esitada pakmena, mis tuleb koos nõukoguga läbi rääkida.
