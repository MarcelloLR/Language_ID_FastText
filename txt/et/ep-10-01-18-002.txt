<CHAPTER ID="002">
Presidentuuri avaldused
<SPEAKER ID="006" NAME="President">
Pean teile suure kurbusega teatama, et Euroopa Liidu Haiti delegatsiooni aseesimees Pilar Juárez Boal on kahjuks endiselt kadunud. Tema otsingud kestavad. Ta töötas varem Euroopa Parlamendis. Täna on Haiti rahvas, keda tabas suur maavärina tragöödia, meie kõigi mõtetes. Üksikud Euroopa riigid ja kogu Euroopa Liit on eraldanud Haitile märkimisväärset finantsabi, rakendades ka 150 politseiametnikku Euroopa eripolitseijõudude osana. Samuti töötavad seal üksikute ELi liikmesriikide saadetud rühmad. See on Haiti ajaloo suurim katastroof ja üks suurimaid inimkonna ajaloos. Lisaks on paljud meie kaaskodanikud, Euroopa kodanikud, seal hukkunud ja paljusid peetakse kadunuks. Sooviksin, et mälestaksime selle kujuteldamatu katastroofi ohvreid minutilise leinaseisakuga. Palun tõuske püsti!
<P>
Suure kahetsusega sain teavet ka Briti kodaniku Akmal Shaikhi hukkamise kohta Hiinas. Ta on üks peaaegu 7000 inimesest, kes kõnealuses riigis igal aastal hukatakse. Ta on ka esimene Euroopa Liidu kodanik, kes hukati Hiinas alates 1951. aastast. Euroopa Parlament mõistab hukka - ja on alati mõistnud hukka - surmanuhtluse ning jätkab oma jõupingutusi saavutada surmanuhtluse kaotamine.
<P>
Eile toimus Ukrainas presidendivalimiste esimene voor. Euroopa Parlamendi esindajad vaatlesid valimisi ning olid eile kohal. Me pole veel saanud ametlikku teavet valimiste käigu kohta. Meie kolleegid ei ole saatnud ametlikku teavet, aga ootame seda iga hetk. Ootame, et see näitaks valimiste õiglast läbiviimist ja et sama kehtiks teise vooru kohta, mis toimub veebruari alguses.
<P>
1. jaanuaril sai Euroopa Liidu Nõukogu eesistujariigiks Hispaania. Olen kindel, et uue Euroopa Liidu lepingu raames ning koostöös uue nõukogu eesistujaga saadab eesistujariik Hispaaniat edu ja saavutatakse püstitatud eesmärgid. Meie istungjärgu kavas on märgitud kohtumine peaminister Zapateroga ning plaanime arutada eesistumiskolmiku programmi. Seega ei räägi me ainult Hispaaniast, vaid ka Belgiast ja Ungarist.
<P>
Head kolleegid! Palun lubage mul lõpetuseks väljendada siiraid soove jõukuseks ja eduks uuel 2010. aastal. Olgu selle uue kümnendi algus inspiratsiooniks meile kõigile, et töötada visalt oma kodanike nimel! Nagu ütlesin nädal tagasi Brüsselis - uus aasta, uus leping ja uus ajajärk Euroopa Liidu jaoks. Meie parlamendil on eriline vastutus Euroopa Liidu tuleviku ees. Oleme kõik sellest teadlikud.
