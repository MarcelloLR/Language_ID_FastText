<CHAPTER ID="016">
Mänguasjade ohutus (arutelu)
<SPEAKER ID="145" NAME="Juhataja">
Järgmine päevakorrapunkt on siseturu- ja tarbijakaitsekomisjoni nimel Marianne Thysseni koostatud raport ettepaneku kohta võtta vastu Euroopa Parlamendi ja nõukogu direktiiv, mis käsitleb mänguasjade ohutust - C6-0039/2008 -.
<SPEAKER ID="146" NAME="Marianne Thyssen">
raportöör. - (NL) Austatud juhataja, lugupeetud volinik, lugupeetud nõukogu eesistuja, kallid kolleegid! Oleme korduvalt näidanud, et soovime kindlalt rangemat tarbijakaitset siseturul. Nii mitmeaastases tarbijakaitseprogrammis kui ka määruses ja arutelus, mis puudutasid ohtlike, peamiselt Hiinas toodetud mänguasjade kõrvaldamist turult, oleme innukalt palunud seada kõige väiksemate ja haavatavamate tarbijate, nimelt laste kaitsmise kõrgele kohale tegevuskavas.
<P>
Sellepärast on mul uue mänguasjade ohutuse õigusakti raportöörina hea meel teile teatada, et tõenäoliselt suudame järgmistel päevadel läbi suruda uue ja range mänguasjade ohutuse direktiivi. Muidugi, kui kõik läheb kavakohaselt.
<P>
Tahaksin tänada komisjoni, et ta reageeris meie palvele esitada uus direktiiv. Samuti tahaksin tänada arvamuste koostajaid, variraportööre ning siseturu- ja tarbijakaitsekomisjoni esimeest ja liikmeid suurepärase koostöö eest, mis võimaldas minu raporti 6. novembril ühel häälel vastu võtta. Lisaks olen tänuvõlgu nõukogule, komisjonile ja kõigile personaliliikmetele vankumatu pühendumuse ja konstruktiivse suhtumise eest, mis on aitasid meil selle tarbijate õigusakti valmis saada kümne kuuga.
<P>
Kolleegid, meil on palju põhjusi oma töö üle uhked olla. Mänguasjade ohutuse nõudeid kahtlemata täiustatakse ja karmistatakse. Avalikkus ootab meilt seda. Põhimõtteliselt keelatakse ära mänguasjade lubatud koostisosades kasutada kantserogeenseid, mutageenseid ja reproduktiivtoksilisi aineid. Lisaks kehtestatakse karmimad eeskirjad selliste raskemetallijääkide kohta, mida ei ole võimalik vältida. See saavutatakse mitte ainult suuremal hulgal ainete jaoks ülempiiride kehtestamisega, vaid ka plii, kaadmiumi, elavhõbeda, kroomi (VI) ja orgaaniliste tinaühendite vältimatute jääkide jaoks karmimate piirväärtuste kehtestamisega.
<P>
Teine täiesti uus asi on sätted selliste allergeensete lõhnaainete kohta, millega me ei taha oma lastel kindlasti lasta kokku puutuda. Ka see osa muudetakse komisjoni ettepanekus esitatust karmimaks. Lõpptulemusena keelatakse ära tervelt 55 allergeenset lõhnaainet ja veel 11 lubatakse kasutada ainult siis, kui tootele lisatakse hoiatussildid. Mõneti leebemalt suhtume harivatesse lõhna- ja maitsemängudesse, tingimusel, et neil on vastav märgistus ja need on kooskõlas teiste asjaomaste õigusaktidega.
<P>
Järgmine oluline asi on võimaliku lämbumise ennetamise eeskirjade täiustamine, põhiliste ohutusnõuete selgemaks muutmine ja täiesti uued eeskirjad maiustustes sisalduvate mänguasjade kohta. Ka hoiatuste süsteemi laiendatakse ja karmistatakse. Lisaks sellele, et hoiatused peavad olema tarbijale arusaadavas keeles selgelt nähtavad, peavad need olema nähtavad ka müügikohas. Viimasena anname õigusaktis seaduspärase koha ettevaatuspõhimõttele.
<P>
Muidugi ei ole eeskirjadest mingit kasu, kui nende täitmist ei tagata. Selle tagab uue poliitika lisamine uude kaupade paketti ning karmimate dokumentidele esitatavate ja jälgitavuse nõuete kehtestamine. Ent seda tuleb ka kontrollida. Sellepärast esitaksin teile, lugupeetud volinik, parlamendi nimel palve, et kui te teostate direktiiviga seotud järelevalvet, pöörake hoolega tähelepanu sellele, kuidas täidavad liikmesriigid oma järelevalvekohustusi nii riigis kui ka väljaspool seda. Et saada täit meelerahu, tahaksime teilt ka kinnitust, et töötatakse välja uued, karmimad ja ühised standardid mänguasjade müra, nii kõrgeima kui ka pideva müra kohta ning samamoodi tahaksime norme vaid paberist ja papist tehtud raamatute jaoks, millega seoses ei ole praegu õiguskindlust.
<P>
Lõpuks oleme selgelt otsustanud olla vastu süsteemile, mille kohaselt serdib mänguasjade standarditele vastavust kolmas isik. Arutlesime selle üle kaua, aga enamik oli selle vastu. Ka selles asjas tahaksime volinikult kinnitust, et järelevalve ajal pööratakse sellele eraldi tähelepanu. Seetõttu võime loota, et varsti jõuavad meie ette vastavushindamise menetlused.
<SPEAKER ID="147" NAME="Valérie Létard">
nõukogu eesistuja. - (FR) Austatud juhataja, lugupeetud volinik, lugupeetud raportöör, austatud parlamendiliikmed! Eesistujariigil on hea meel, et Euroopa Parlament mänguasjade ohutust nii tähtsaks peab, eriti praegusel pühadeajal. Peame saama mänguasjade ohutuses kindlad olla, sest need on lastele mõeldud tooted.
<P>
Sellepärast andis nõukogu komisjoni poolt 2008. aasta jaanuari lõpus esitatud ettepanekule erilise prioriteetsuse. Ettepaneku eesmärk on parandada mänguasjade ohutust, säilitades nende vaba liikumise siseturul. Mänguasjade turg on oma elavuse, uuendusvõime ja struktuuri tõttu eriti haavatav ja keeruline ning kaasseadusandjad on pidanud leidma tasakaalustatud lähenemisviisi, mis tagab mänguasjade ohutuse nende hindu tõstmata ega kehtesta liiga karme kohustusi korralike mänguasjade tootjatele ja importijatele.
<P>
Hiljuti on lisaks hindadele ja uuendustele esile kerkinud uued tarbijate jaoks väga tähtsad teemad. Üldsuse arutelude keskmes on olnud keskkonnaga arvestamine ja toksiliste või allergeensete ainete puudumine. See on selgeks saanud alates sellest, kui teatud ettevõtted otsustasid turult lahkuda või võtta tagasi tooted, mis võisid olla veidi ohtlikud.
<P>
Euroopa Liit on alates 1980. aastatest tegelenud tehniliste normide ühtlustamisega, mille eesmärk on tagada kaupade vaba liikumine siseturul, kehtestades samas karmid ohutusnõuded, et lubada vaid neile vastavate kaupade liikumist. Sellise vastavuse tagab märgis CE.
<P>
Nagu 80% liidus ringlevate kaupade puhul ühtlustatakse ka mänguasjade tehnilisi norme ja seda tehakse tuntud skeemi kohaselt. Euroopa õigusaktides - antud juhul uute direktiivide ettepanekus - sätestatakse peamised ohutusnõuded, mille alusel koostatakse täpsemad standardid. Komisjon koos liikmesriikidega koostab samuti dokumendid, milles on suunised ühenduse õiguse rakendamise jaoks.
<P>
Kaasseadusandjate muudetud ettepaneku vastuvõtmisega parandatakse just seda süsteemi tervikuna. Mänguasjade ohutuse ümberhindamine vastavalt nendele uutele õigusloomestandarditele näitab kaasseadusandjate soovi pidada seda valdkonda prioriteetseks, sest see on nende horisontaalsete sätete esmakordne kohaldamine ühele sektorile.
<P>
Õigupoolest täiustatakse institutsioonide vahel läbi arutatud tekstiga - mida toetab suur enamus liikmesriike ja mis on seetõttu nõukogule vastuvõetav - mitte ainult turujärelevalvet, vaid ka mitmeid peamisi ohutusnõudeid ning selles on ettepanekud, mille eesmärk on piirata mänguasjade võimalikku keemilist ohtlikkust.
<P>
Kaasseadusandjate vahel toimunud läbirääkimistel täiustati kantserogeenseid ja toksilisi aineid käsitlevaid sätteid, et neid aineid vähendada või need täiesti kaotada, eelkõige juurdepääsetavates mänguasjaosades, ning samuti parandada hoiatusi võimalike reaktsioonide kohta mänguasja suhu panemisel, mida nende kaupade tarbijad paratamatult teevad.
<P>
Lisaks on selgemaks muudetud ja täiustatud sätteid, millega kaotatakse oht, et mänguasjad või nende osad põhjustavad lämbumise poomise või lämmatamise tõttu.
<P>
Et hoolitseda selle eest, et laste vanemad saaksid langetada asjakohaseid otsuseid, on täiustatud hoiatusi mänguasjade võimalikust ohtlikkusest ja kasutajate vanuse ülem- ja alampiiride kohta ning need peavad olema enne ostu kättesaadavad kõigile, kes neid oste teevad, sealhulgas Interneti teel.
<P>
Seoses kaupade vastavusega olulistele ohutusnõuetele säilib ühenduse süsteemi ülesehitus. Kui on olemas Euroopa standard, võivad tootjad ise deklareerida oma mänguasjade vastavust ja kinnitada neile CE-märgise. Muidugi kui seda tehakse ekslikult, on kõigil ettevõtjatel tarneahelas omal tasandil kohustused, mida nad täitma peavad, ja liikmesriikide turgude järelevalve eest vastutavad asutused jälgivad nende kohustuste täitmist või karistavad täitmata jätmise eest.
<P>
Kui Euroopa standardeid ei ole, on sätestatud kolmanda isiku poolne sertimine, mille tulemusel saab tagada ohutuse. Meie süsteemis võib siiski olla oht, et CE-märgist väärkasutatakse, aga tänu turujärelevalveasutuste valvsusele ja nende tihedamale koostööle Euroopa tasandil, on see oht väiksem.
<P>
Viimasena on direktiivis sätestatud ettevaatuspõhimõte ja võime kohaneda uute ohtudega, kui need tuvastatakse. Seetõttu on eesistujariigil Prantsusmaal hea meel konstruktiivse koostöö üle Euroopa Parlamendiga neil läbirääkimistel sellel olulisel teemal ning suur tänu nõukogu nimel kolme institutsiooni kõigile meestele ja naistele, kes on kaasa aidanud sellele positiivsele tulemusele, mis peaks võimaldama meil jõuda kokkuleppele esimesel lugemisel.
<SPEAKER ID="148" NAME="Günter Verheugen" LANGUAGE="DE">
Austatud juhataja, lugupeetud nõukogu eesistuja, daamid ja härrad! 2007. aasta teisel poolel võttis suur mänguasjatootja defektsed tooted vabatahtlikult turult tagasi. Sellele vaatamata tekitas see ebakindlust.
<P>
Kuigi me kõik teame, et keegi ei saa tagada iga päev kasutatavate toodete täielikku ohutust, on kodanikel õigus oodata mitte ainult seda, et nende lapsed saavad mängida rahus, vaid ka seda, et nende mänguasjad on ohutud.
<P>
Euroopa Parlament nõudis oma 26. septembri 2007. aasta resolutsioonis mänguasjade ohutuse kohta, et komisjon alustaks kohe mänguasjade direktiivi läbivaatamist, et selles oleksid tõhusad, mõjusad ja üksikasjalikud tooteohutusnõuded.
<P>
Komisjon esitas oma ettepaneku 2008. aasta jaanuaris ja mul on väga hea meel, et täna - ainult 11 kuud hiljem ja sobival ajal enne jõule - on meil ELi uus õigusakt, mis muudab mänguasjad palju ohutumaks. Tahaksin siiralt tänada raportöör Thyssenit tema eduka töö eest. Samuti tahaksin tänada proua McCarthyt tohutu pühendumuse eest eesistujariigi ja komisjoniga konsulteerimisel. Aitäh eesistujariigile Prantsusmaale energilisuse eest, kuidas seda dokumenti nõukogus käsitleti.
<P>
Euroopa uus mänguasjade direktiiv muudab mänguasjad Euroopas ohutumaks. Selle aluseks on mõte, et mänguasjade ohutuse eest vastutavad ühiselt kõik asjaosalised, kes keskenduvad erinevatele aspektidele.
<P>
Eelkõige lasub kohustus ettevõtjatel, see tähendab tootjatel, importijatel ja kauplejatel. Ent samas on ettepanekus kõikehõlmavaid eeskirju järelevalveasutuste jaoks, nii ELi välispiiridel kui ka liikmesriikide turgudel. Loomulikult ei vabasta direktiiv vastutusest ka laste eest hoolitsejaid. Neil on ka kohustus hoolitseda selle eest, et lapsed mängiksid ohutult.
<P>
Uued mänguasjade ohutuse eeskirjad on karmid. See kehtib eelkõige kemikaalide kasutamise kohta mänguasjades. Selle jaoks kehtestatakse direktiivis täiesti uued normid. Direktiiv on maailmas ainus õigusakt, milles on sõnaselge keeld kasutada kantserogeene või reproduktiivset funktsiooni kahjustavaid või geneetilisi muutusi tekitavaid aineid. Neid aineid võib kasutada ainult siis, kui nende ohutust on teaduslikult selgelt tõestatud.
<P>
Uues direktiivis on ka maailma väikseimad piirmäärad selliste toksiliste ainete jaoks nagu plii ja elavhõbe. Allergeensed lõhnaained on samuti põhiliselt keelustatud. Selles valdkonnas läheb direktiiv veel kaugemale kui kosmeetika jaoks mõeldud eeskirjad.
<P>
Lisaks kemikaalide peatükile on direktiivis ka palju karme ohutusnõudeid tootekujunduse ja tootmise jaoks. See puudutab eeskätt eeskirju, mille eesmärk on hoida ära väikeste osade tõttu lämbumist, mis kujutab lastele tõsist ohtu ja mida nüüd tulemuslikumalt vältima hakatakse. Esimest korda oleme direktiivi pannud ka eeskirjad toidukaupades sisalduvate mänguasjade kohta.
<P>
Tulevikus lasub mänguasjade tootjatel suurem vastavushindamisega seotud vastutus. Nad peavad mänguasja võimalikke ohte põhjalikult hindama, sõltumata sellest, kus nad mänguasja toodavad. See hinnang tuleb korralikult dokumenteerida ja esitada turujärelevalveasutustele, kui nood seda soovivad. Mänguasjade importijate kohustused on karmimaks muudetud. See on eriti oluline sellepärast, et suur osa mänguasju tuuakse Euroopa Liitu sisse. Importijad peavad kontrollima, kas tootjad on viinud vastavushindamise läbi korrektselt ja vajaduse korral tegema ise pistelisi kontrolle. Direktiivis on sätestatud kohustuslik kontrollimine kolmanda isiku poolt ainult neil juhtudel, kui puuduvad ühtsed Euroopa standardid. Arutlesime kolmanda isiku poolt tehtavat sertimist üksikasjalikult, kaaludes selle tugevaid ja nõrku külgi.
<P>
Kõiki Euroopas turule lastud mänguasju ei saa kontrollida. Pisteline kontroll on muidugi võimalik, aga kallis. Komisjon on arvamusel, et erasertimisorgani tehtav kontroll tekitaks kulusid, mis ei ole ohutuse paranemise määra arvestades põhjendatud. See kehtib eelkõige väikeste ja keskmise suurusega ettevõtete kohta. Direktiivi kohaldamise ülevaatamisel pöörab komisjon eritähelepanu vastavuskontrolli eeskirjadele. Sellega seoses arvestatakse liikmesriikide kogemusi turu järelevalves ja esitatakse parlamendile aruanne. Samuti esitab komisjon vastava avalduse nõukogule.
<P>
Lisaks ettevõtjate suurematele kohustustele on direktiivis ka väga üksikasjalikud eeskirjad selle kohta, kuidas liikmesriigid peavad teostama turu järelevalvet vastavalt selle aasta juuli siseturupaketile. See puudutab nii korralikke tollikontrolle välispiiridel kui ka kontrolle liikmesriikides. Hästi toimiv turujärelevalve on direktiivis väga oluline. Euroopa mänguasjaohutuse üldine idee saab reaalsuseks ainult siis, kui sõltumatud avalik-õiguslikud organid teostavad piisavat järelevalvet karmide tootekujunduse ja tootmise nõuete järgimise üle.
<P>
Käesolev tekst on näide sellest, kuidas Euroopa institutsioonid suudavad lühikese aja jooksul luua hea, kõikehõlmava ja maailmas ainulaadse Euroopa õigusakti. Arvan, et oleme selle direktiiviga pannud Euroopas hea aluse ohututele mänguasjadele.
<SPEAKER ID="149" NAME="Anne Ferreira" LANGUAGE="FR">
Austatud juhataja, lugupeetud volinik, lugupeetud minister! Euroopa Parlamenti on pannud mänguasjade ohutuse õigusakti läbi vaatama kaks olulist asja: aasta eest tagasivõetud, ohutusnõuetele mittevastavate mänguasjade märkimisväärne arv ja uuringud, mis näitavad keemiliste ainete mõju laste tervisele.
<P>
Kahjuks ei vasta õigusakt, mida meil täna palutakse vastu võtta, probleemidele ja ma ei jaga eelkõnelejate entusiasmi.
<P>
Mul on õigupoolest kahju, et loobusime karmimast hoiakust mitmes küsimuses, seda eelkõige keemiliste ainete ja allergeensete lõhnaainetega seoses. Kordan: lapsed on ühiskonna ühed kõige haavatavamad liikmed ja nende kiirestiarenev organism on habras.
<P>
Erinevates keemiliste ainete normides seda ei arvestata. Miks on kantserogeensed, mutageensed ja reproduktiivtoksilised ained keelatud vaid osaliselt? Miks ei ole keelatud sisesekretsioonisüsteemi kahjustavad ained? Miks on nõustutud nii paljude eranditega?
<P>
Samuti on mul kahju, et taas on sisse viidud raskemetallid. Ma ei saa aru, kuidas saab kaadmiumi ja plii mõnes tootes ära keelata, aga mänguasjades lubada, kui me teame, mida lapsed nendega teevad.
<P>
Minu teine märkus puudutab turujärelevalvet. Direktiivi sisse viidud ettevaatuspõhimõte kehtib liikmesriikidele, aga milline on õigupoolest selle kohaldamisala tootjate jaoks?
<P>
Järgmine probleem on selles, et tarbijatele mõeldud teave peab olema neile lihtsalt mõistetavas keeles või keeltes, aga me ei tea, kas nad saavad teavet oma ema- või riigikeeles. Miks olla nii ebamäärane tagastamis- või tagasivõtmismeetmete puhul, kehtestades sätted, mis kiireloomuliste olukordade jaoks tegelikult ei sobi? Miks olla vastu sellele, et tootjaid serdivad sõltumatud kolmandad isikud?
<P>
Keskkonna-, rahvatervise- ja toiduohutuse komisjon hääletas nende muudatusettepanekute poolt, milles arvestati rohkem laste tervise ja ohutusega. Mul on kahju, et need ei ole saanud rohkem toetust.
<SPEAKER ID="150" NAME="David Hammerstein" LANGUAGE="ES">
Tõsi, on astutud samme mänguasjade ohutumaks muutmise suunas. Sellegipoolest arvame, et need sammud oleks võinud suuremad olla. Me ei mõista, kuidas võib mänguasjades sisalduda endiselt selliseid aineid nagu plii, elavhõbe või kaadmium. Oleme käest lasknud võimaluse need ained keelustada. Need kuhjuvad jätkuvalt Euroopa laste väikestes kehades ja põhjustavad arvukaid terviseprobleeme.
<P>
Lisaks tahaksime juhtida tähelepanu selle direktiivi veel ühele probleemile. Selles ei ole sätestatud mänguasjade tekitatava müra piirmäärasid detsibellides. Müra on oluline saastaja, mis mõjutab nii lapsi kui ka täiskasvanuid, ja paljud mänguasjad tekitavad liiga palju müra.
<P>
Kutsun komisjoni ja nõukogu üles võtma selles küsimuses seisukoht ja esitama parlamendile müra piirmäärad nii pea kui võimalik, sest müra mõjutab samuti meie laste organismi.
<SPEAKER ID="151" NAME="Andreas Schwab">
fraktsiooni PPE-DE nimel. - (DE) Austatud juhataja, lugupeetud nõukogu eesistuja, lugupeetud volinik Verheugen, kallid kolleegid! Kõigepealt tahaksin siiralt tänada meie raportööri Euroopa Rahvapartei (Kristlike Demokraatide) ja Euroopa Demokraatide fraktsioonist, Marianne Thyssenit. Ta on viimastel kuudel pannud palju energiat sellesse äärmiselt keerulisse ja samuti poliitilist vaidlust tekitavasse dokumenti ning on väga edukalt kaitsnud Euroopa Parlamendi seisukohta läbirääkimistel komisjoni ja nõukoguga.
<P>
Selle üle, mida te, volinik Verheugen, just kirjeldasite mänguasjade direktiivi tuumana - samuti raportöör Thysseni selgituste üle -, saame ainult rõõmustada. Uue mänguasjade direktiivi tulemusena muutuvad mänguasjad Euroopa Liidus ohutumaks. Siiski ei saa ükski direktiiv olla nii turvaline, et ei oleks mingit rikkumisohtu. Peame mõistma, et mänguasjad moodustavad ainult 14% asjadest, millega lapsed tänapäeval mängivad. Ülejäänud 86% on asjad, mida lapsed kasutavad samamoodi, aga millele mänguasjadirektiivi sätteid ei kohaldata. Sellepärast peame hoiatama vale turvatunde eest ja mõtlema väga hoolega sellele, kas mänguasjades näiteks patareisid tulevikus enam olema ei peaks ja kas see, et mänguasjades on ainult nõuetele vastavad artiklid, on tegelikult hariduslikult otstarbekas. Kahtlemata on mänguasjade ohutus ka fraktsiooni PPE-DE jaoks ülioluline.
<P>
Et paljut on juba mainitud, tahaksin vastata konkreetselt ühele asjale. Euroopa Liidus on palju liikmesriike, kus raamatute panus laste haridusse on märkimisväärne. Nende raamatutega, eelkõige väikestele lastele mõeldud raamatutega, saab olema tõsiseid probleeme, kui see direktiiv jõustub praegusel kujul. Seda mitte direktiivi enda pärast, vaid direktiivi alusel koostatud tehniliste standardite pärast. Sellepärast oleksin teile, lugupeetud volinik, väga tänulik, kui te paluksite Euroopa Standardikomiteel või asjaomasel sektoril võimalikult kiiresti otsida viise, kuidas sõnastada lasteraamatute ja nende papi vastupidavuse kontrollimise standardeid nii, et olemasolevad lasteraamatud jääksid tulevikus alles.
<P>
Aitäh raportöörile ja jään edasisi arutelusid ootama.
<SPEAKER ID="153" NAME="Anna Hedh" LANGUAGE="SV">
Tahaksin tänada proua Thyssenit, kolleege, nõukogu ja komisjoni äärmiselt konstruktiivse koostöö eest. Nagu raportöör Thyssen ja paljud teised siin parlamendis ütlesid, oleme direktiivi mitmes valdkonnas paremaks muutnud. Meile, sotsiaaldemokraatidele, oli ühtlaselt range ohutus peamine eesmärk. Arvan, et oleme saavutanud kõrge ohutusmäära, ilma et oleks seadnud sektorile ebamõistlikke nõuded. Muidugi oleksime tahtnud mõnes valdkonnas kaugemale minna, aga arvan, et kompromissi tulemusena saadud tekst on enamjaolt konstruktiivne.
<P>
Meie fraktsioon tahtis mõnede mänguasjade sertimist kolmanda isiku poolt, aga seda nõuet ei toetatud, ei teised fraktsioonid parlamendikomisjonis ega nõukogu ja komisjon. Muidugi oleme seetõttu pettunud, aga kuna arvame, et direktiiv on muidu praegu kehtivast parem, toetame seda täiskogul. Eriti hea meel on mul selle üle, et eeskirjad kantserogeensete, mutageensete ja reproduktiivtoksiliste ainete kasutamise kohta on karmimad. See on midagi, millega seoses Euroopa Parlamendi Sotsiaaldemokraatide fraktsioon ei olnud valmis kompromissile minema.
<P>
Nõukogu ettepanekuga võrreldes on meil nüüd palju parem hindamise alus ja oleme kaotanud asendamispõhimõtte erandid, mis tähendab nende ainete kasutamise piiramist. Seoses kõige ohtlikemate raskemetallidega oleme vähendanud nende migratsiooni piirnorme poole võrra ning keelanud nende kasutamise neis osades, millega lapsed kokku puutuvad.
<P>
Ettevaatuspõhimõte on samuti üks tähtsamaid täiendusi. See põhimõte on nüüd kirjas artiklis. See tähendab seda, et nüüd saavad turujärelevalveasutused sellele toetuda, kui on alust arvata, et mänguasi on ohtlik, aga selle kohta puuduvad teaduslikud tõendid.
<P>
Oleme määratlenud paremini selliste mänguasjade tootekujunduse viisi, mis ei tekita lämbumist. Lämbumine on üks sagedasimaid mänguasjadest tingitud surma põhjusi ja meie arvates on selgemad eeskirjad selles valdkonnas märkimisväärne edasiminek. Meil on hea meel selle üle, et direktiivis on nõue, et mänguasjad ei tohi kuulmist kahjustada. Komisjon on lubanud koostada uue standardi ja loodan, et ta peab sõna. Tahtsime allergeensete lõhnaainete kohta karmimaid sätteid, mille kohaselt oleks keelatud kõik allergeenid, välja arvatud väga erandlikel juhtudel. Parlament on siiski nende kasutust piiranud enam kui komisjoni ettepanek ning loodame, et seda loetelu ajakohastatakse, kui mänguasjades hakatakse kasutama teisi allergeenseid lõhnaaineid.
<P>
Samuti on meil hea meel selle üle, et eeskirjad hoiatuste kohta on muudetud selgemaks ja rohkematel mänguasjaliikidel peab olema hoiatav tekst mänguasjal, sest vastasel juhul võib hoiatus pärast pakendi eemaldamist lihtsalt ununeda. Mänguasja ostmise või ostmata jätmise üle otsustamisel olulised hoiatused peavad olema tarbijale nähtavad, sõltumata sellest, kas mänguasi ostetakse poest või Internetist.
<P>
Loodan, et pärast selle nädala hääletust võime olla kindlad, et tulevikus on jõulupuu all ohutumad mänguasjad. Tänan teid.
<SPEAKER ID="154" NAME="Karin Riis-Jørgensen">
fraktsiooni ALDE nimel. - (DA) Austatud juhataja! Kõigepealt tahaksin avaldada siirast tänu meie mänguasjadirektiivi raportöörile proua Thyssenile. Marianne, oled koostanud tõhusa, professionaalse ja mõjusa dokumendi. Samuti tahaksin tänada nõukogu ja meie tüdrukut eesistujariigist Prantsusmaalt. Tublid! Samuti tänan komisjoni paindlikkuse eest leida kiirelt üksmeel täna meie ees oleva teksti suhtes.
<P>
Mänguasjadirektiivi koostamise kogu protsess on olnud õpetlik, nii minule kui ka täna õhtul siin olevatele kolleegidele. Kõikide kemikaalide ja lõhnaainete keelustamise sooviga seoses oleme kindlasti teada saanud, et kõik ei ole must-valge. Olen teada saanud, mis on võimalik, ja vastupidi, mis muudab mänguasjade tootmise võimatuks. Seetõttu oli minu lähtepunkt selle direktiiviga töötamisel see, et peame olema karmid, aga muidugi õiglased. Minu arvates on meie ees olev ettepanek äärmiselt mõistlik. Praegusi mänguasjadele kohaldatavaid eeskirju on märkimisväärselt täiustatud, kuigi need eeskirjad pärinevad aastast 1988. Arvan, et oleme nõukogu ja komisjoniga kompromissile jõudnud, mis tähendab seda, et võime olla rahul ning - mis kõige tähtsam - et lapsed võivad edasi mängida ja tootjad mänguasju edasi toota, aga ohutuid mänguasju.
<P>
Olulistest täiendustest uues ettepanekus tahaksin esile tõsta seda, et nüüd on olemas selged eeskirjad kemikaalide ja lõhnaainete kasutamise kohta. On mainimisväärne, et oleme selgitanud, milliseid aineid võib kasutada, sest need ained võivad kahjustada sisesekretsioonisüsteemi, tekitada pahaloomulisi kasvajaid või allergiat. Siiski ei tohi me keelata kõiki aineid, kui see ei ole tervise seisukohalt vajalik, sest seda tehes ei lubaks me toota näiteks laste jalgrattaid. Jah, kuulsite õigesti! Kui keelaksime ära kõik kemikaalid, ei saaks me enam laste jalgratastele kumme alla panna, ja kõigele vaatamata me seda ju ei taha. See tõttu kordan: peame olema karmid, aga õiglased.
<P>
Samuti tahaksin mainida kolmepoolseid läbirääkimisi, kus me ei jõudnud kokkuleppele müra, raamatute ja kolmanda isiku poolse sertimise õigusliku aluse üle. Seetõttu, lugupeetud volinik, ootan väga, et komisjon esitaks väga selged avaldused nende kolme teemaga tegelemise kohta ja meie siin parlamendis hoiame sellel silma peal. Loodan, et neljapäeval saavutame parlamendis selge häälteenamuse. Ootan seda väga.
<SPEAKER ID="155" NAME="Heide Rühle" LANGUAGE="DE">
Austatud juhataja! Ka mina tahaksin tänada raportööri ja kolleege. Ent meie fraktsioonil on kahju, et pidime asjaga tegelema tohutu ajasurve all. Eelkõige on meil kahju, et parlamendis ei olnud korralikku esimest lugemist, mille ajal oleks sõna saanud ka teised parlamendikomisjonid, kes selle direktiivi kallal töötasid, nagu näiteks keskkonna-, rahvatervise- ja toiduohutuse komisjon ning tööstuse, teadusuuringute ja energeetikakomisjon. Praegu on nad otsustamisest peaaegu kõrvale jäetud. Minu arvates on see demokraatia puudujääk, mille suhtes peaks parlament midagi ette võtma. Meil on esimese lugemise kokkuleppe jaoks vaja praegustest selgemaid suuniseid.
<P>
Kui vaatan positiivsetele asjadele, mida olema saavutanud, pean ütlema, et oleme üldkokkuvõttes märkimisväärse edusammu teinud. Täiustasime komisjoni aruannet taas ja tulemused, mida tahtsime esimesel lugemisel saavutada, on paljudel juhtudel head. Ent ka sellepärast oleks pidanud olema menetlus korralik.
<P>
Puudujääke on eelkõige kolmes valdkonnas ja tahaksin neid selgitada. Esimene puudujääk on sertimine sõltumatu kolmanda isiku poolt. Oleksime olnud täiesti nõus minema selles valdkonnas veel suuremale kompromissile, näiteks nõudma, et ettevõtted, kellest on korduvalt hoiatussüsteemis RAPEX teada antud, peavad läbima erisertimise. Oleksime sellega seoses olnud nõus rohkem uurima ja kaaluma ning kompromissile minema, aga komisjoni ja nõukoguga ei olnud sel teema üldse juttu. Minu arvates on see äärmiselt kahetsusväärne, sest minu arust oleks mänguasjade ohutusele kasuks tulnud, kui oleksime saavutanud sertimise kolmanda isiku poolt, vähemalt teatud mänguasjade puhul.
<P>
Teine probleem - härra Schwab juba mainis seda - on see, et teistes valdkondades oleme vastupidi liiga ettevaatlikud. Ma ei tea ühtegi juhtu, kus laps on papist pildiraamatu tõttu lämbunud või muid vigastusi saanud. Sellepärast ei saa ma aru, miks papist pildiraamatuid käsitletakse mänguasjana ja miks Euroopa Standardikomiteel on nende jaoks erimenetlused. See on arusaamatu. Oleks olnud hea papist pildiraamatud sellest direktiivist välja jätta. Muide, kogu parlamendikomisjon oli selle poolt. See oleks olnud õige otsus.
<P>
Minu arvates ei ole ajalise surve tõttu kantserogeensete, mutageensete ja reproduktiivtoksiliste ainetega seotud sõnastus mõnes kohas piisavalt selge. Ka selle jaoks esitame muudatusettepaneku, et oleks taas kord selge, mis suunas meil on vaja liikuda.
<P>
Ütlen veel kord, et oleksime suutnud koostada parema teksti, kui meil oleks olnud rohkem aega ja kui kaasatud oleks olnud ka teised parlamendikomisjonid.
<SPEAKER ID="156" NAME="Seán Ó Neachtain" LANGUAGE="GA">
Austatud juhataja! Jõuluaeg on mänguasjamüüjatele ja -tootjatele kõige kiirem aeg. Veider, et meie lapsi - meie ühiskonna kõige haavatavamaid liikmeid - ohustavad sageli tooted, mis ei vasta nõuetele. Need tooted tulevad kaugelt ning sageli me ei tea, kuidas neid tehti ja mida need sisaldavad.
<P>
Viimase viie aasta jooksul tagastati kogu maailmas üle 22 miljoni mänguasja. Minu kodumaal - Iirimaal - tagastati selles ajavahemikus 120 000 mänguasja.
<P>
On murettekitav, et Iirimaal müüdavad mänguasjad tulevad kaugelt ja nende kvaliteedis ei saa kindel olla. Selline asi tuleb lõpetada. See direktiiv on edasiminek, aga see on alles algus. Peame jätkama ja tagama nende toodete ohutuse.
<SPEAKER ID="157" NAME="Eva-Britt Svensson" LANGUAGE="SV">
Ikka ja jälle kuuleme, et tooted võetakse tagasi, sest need on meie lastele ohtlikud. Et uurida, milline on olukord Rootsi mänguasjaturul, ostsin Stockholmist koos kolleegiga Rootsi vasakparteist 17 juhuslikult valitud mänguasja ja lasime laboril neid kontrollida. Ühes oli lubamatus koguses pliid ja viies oli broomitud leegiaeglusteid. See on muidugi täiesti vastuvõetamatu. See näitab, et vaja on paremaid õigusakte, aga ka paremat järelevalvet. Uued mänguasjad peavad läbima kohustusliku sõltumatu kontrollimise.
<P>
Nagu me kõik teame, on lapsed hea kujutlusvõimega ja leidlikud ega kasuta mänguasju ainult nii, nagu tootja on ette näinud. Ennustada, kuidas lapsed mingit mänguasja kasutama hakkavad, on raske, kui mitte võimatu. Seetõttu peavad õigusaktid kehtima ka katkiste mänguasjade kohta, sest siis pääsevad mõjule teatud ohtlikud ained. Laste ohutus ja kaitse ei ole läbirääkimiste teema. Kompromiss ei tule kõne allagi. Mul on direktiivi üle hea meel, aga Euroopa Ühendatud Vasakpoolsete / Põhjamaade Roheliste Vasakpoolsete liitfraktsioon oleks tahtnud minna kaugemale. Nimelt täielikult keelustada allergiat tekitavad, kantserogeensed, mutageensed ja reproduktiivtoksilised ained. Laste ohutus on tähtsam kui lühiajaline majanduslik kasu. Tänan teid.
<SPEAKER ID="158" NAME="Hélène Goudin" LANGUAGE="SV">
Minule ja paljudele teistele, kes täna õhtul siin viibivad, on selge, et mänguasjad peavad olema ohutud, sest väikesed lapsed ei oska ise hoiatussilte lugeda ega hinnata võimalikke ohte. Samuti ei tohi toodetes olla tervisele ohtlikke kemikaale. Erakond Junilistan on seetõttu arvamusel, et kehtiva õigusakti ajakohastamine selles valdkonnas on teretulnud, aga samas tahaksin hoiatada halvasti peidetud protektsionismi eest. Ohutusnõuetele vastavaid mänguasju peab saama ELi importida ja siin müüa, sõltumata sellest, kas need on toodetud ELis või Aasias. Tänan teid.
<SPEAKER ID="159" NAME="Zita Pleštinská" AFFILIATION="PPE-DE">
- (SK) Austatud kolleegid! See arutelu toimub jõulueelsel ajal, kui mänguasjad on jõulukingituste seas esikohal.
<P>
Vanemad ja haridustöötajad peavad olema kindlad, et Euroopa turul müüdavad mänguasjad vastavad rangetele ohutusnõuetele, ja lapsed kui kõige kaitsetumad tarbijad peavad olema kõige paremini kaitstud. Suurima mänguasjatootja MATTELi probleemid on juhtinud avalikkuse tähelepanu siseturu- ja tarbijakaitsekomisjoni tegevuskava olulisusele. Üle aasta on möödas sellest, kui Euroopa Parlament võttis vastu deklaratsiooni toodete, eelkõige mänguasjade ohutuse kohta, mis pani aluse tööle toodete ohutuse paketiga, mis kiideti heaks 2008. aasta märtsis.
<P>
Olen tänulik, et raportöör austas kompromissi, millele jõuti toodete turuleviimisega seotud tooteohutuspaketi suhtes, mille koostamises osalesin ka mina kui üks Euroopa Rahvapartei (Kristlike Demokraatide) ja Euroopa Demokraatide fraktsiooni raportööre. Direktiivis kajastuvad viimase 20 aasta teaduslikud edusammud ja selles keelatakse ohtlike materjalide kasutamine mänguasjades. Samuti peavad tootjad selgelt määratlema allergeenid, mis võivad alla kolme aasta vanustele lastele ohtlikud olla. Nad peavad panema mänguasjadele nähtavad ja kohased hoiatused, mis on tarbijale arusaadavas keeles. Direktiivis on CE-märgise lisamise eeskirjad. See märgis on kõige laiemas mõttes vastavushindamiste hõlmamise nähtav tulemus.
<P>
Kui tootja kinnitab mänguasjale CE-märgise, kinnitab ta, et toode vastab kõigile kehtivatele nõuetele ja ta võtab endale selle eest täieliku vastutuse. Sama vastutus lasub kogu tarneahelal, kus turujärelevalveasutused teostavad kvaliteedikontrolle ja tagavad müügil olevate toodete täieliku vastavuse karmidele ohutusnõuetele.
<P>
Tahaksin esile tõsta Marianne Thysseni tööd, sest tal on õnnestunud saavutada kokkulepe esimesel lugemisel. Olen kindlalt veendunud, et saavutatud kompromiss tagab mänguasjade parema ohutuse ning samas ei piira see peamiselt väikeste ja keskmise suurusega mänguasjatootjate tegevust.
<SPEAKER ID="160" NAME="Evelyne Gebhardt" AFFILIATION="PSE">
(DE) Austatud juhataja! Kantserogeensed kemikaalid laste kõristites? Plii mänguautodes? Allergiat tekitavad pehmed mänguasjad? Vanematel on laste mänguasjade ohutusega seoses põhjust muretseda.
<P>
Seetõttu oli väga vaja eelmine, üle 20 aasta vana direktiiv asendada ajakohase õigusaktiga, milles kajastub suurem osa hiljutisi avastusi. See oli vajalik meie laste tervise ja ohutuse pärast. Oleme üht-teist saavutanud ja mul on hea meel selle üle, sest oleme kaitset suurendanud. Seega on eeskirjad võimalike kantserogeensete, mutageensete või reproduktiivtoksiliste ainete jaoks karmimad. Selgelt nähtavad ja ühemõtteliselt sõnastatud hoiatused näitavad vanematele, millistel asjaoludel võib mänguasi ohtlik olla. Lisaks õnnestus meil keelata paljude allergiat tekitavate lõhnaainete kasutamine mänguasjades. See kõik kokku on edasiminek, mille Euroopa Parlament on saavutanud koos teiste institutsioonide - nõukogu ja komisjoniga.
<P>
Ent meepotis on ikkagi üks tilk tõrva: tahtsime, et mänguasju serdiks sõltumatu hindamisasutus, et võiksime tõesti kindlad olla. Sellest ei piisa, kui mänguasi on poes ja juhuslik kontroll toimub siis. Ei, sellega seoses on vaja tegutseda palju järjekindlamalt. Tegelikult peaksime tegema sama, mis autode puhul. Me ei kinnita ise, et meie auto on sõidukõlbulik. Meil on vaja mänguasjade tehnilise järelevalve organisatsiooni. See on sama iseenesestmõistetav kui autode tehnilise järelevalve organisatsioon.
<P>
Euroopa Komisjon ei tahtnud seda, ministrite nõukogu ei tahtnud seda, enamik konservatiive ja liberaale ei tahtnud seda. Minu arvates on äärmiselt kahetsusväärne, et meil ei ole senini õnnestunud seda ellu viia, aga on olemas üks muudatusettepanek, mille üle me neljapäeval hääletama hakkame. Ehk meil siiski õnnestub siin midagi ära teha.
<SPEAKER ID="161" NAME="Zuzana Roithová" AFFILIATION="PPE-DE">
- (CS) Eelmise aasta septembris hoiatasin YouTube'is ja mujal ohtlike mänguasjade sagenemise eest ja lubasin, et võtame siin meetmeid, et turg oleks jõuludeks ohutum. Paljud ajakirjanikud naersid selle üle, aga teised mõistsid seda probleemi. Vallandus selline jõuline kontrollilaine, et jõuludeks olid miljonid ohtlikud mänguasjad turult ära võetud. Isegi enne jõule. Hindan seda, kuidas Euroopa Komisjon meie palvele kiiresti reageeris ja esitas uue karmima direktiivi. Samuti hindan kõrgelt proua Thysseni tõhusat tööd. Muidugi ei unusta ma ka mainida eesistujariigi Prantsusmaa paindlikkust.
<P>
Direktiiv reageerib uutele suundumustele kunstmaterjalide valdkonnas ning lastele tekitatava füüsilise kahju ja muu sellisega seotud leidudele. Seetõttu on see tootjate suhtes karmim ja annab rohkem võimu järelevalveorganitele. Minu arvates on väga oluline, et direktiiv suurendab või õigemini asetab juriidilise vastutuse importijatele. On ju põhiprobleem mitte Euroopa tootjates, vaid impordis. 80% juhtudel on tegu Hiina mänguasjadega. Samuti olen kindlalt veendunud, et järgmiseks aastaks - see tähendab isegi enne direktiivi jõustumist - hakkavad importijad väga hoolega valima tehaseid - Hiina või muu riigi tehaseid -, kust nad mänguasju Euroopasse toovad. Nad valivad ainult need tootjad, kes vastavad Euroopa standarditele. Kui ainult sama oleks võimalik ka teiste toodete puhul.
<P>
Täna pärastlõunal kohtusin taas Tšehhi mänguasjatootjatega ja pean teile ütlema, et neil on selle direktiivi ja normide ühtlustamise üle väga hea meel. Muidugi tahaksid nad suurendada akrediteeritud hindamisorganite juriidilist vastutust. Seda sellepärast, et mõnikord on tootjad küll testide eest maksnud, aga inspektorid leiavad varem või hiljem ikkagi teatud puudusi. Väiketootjate jaoks võivad need üldsegi mitte väiksed kulud olla täielik raharaiskamine.
<P>
Samuti tahaksin juhtida teie tähelepanu sellele, kuidas direktiivist mööda minnakse, seda mitte ainult kehtivast direktiivist, vaid tõenäoliselt ka uuest, mille me sel nädalal vastu võtame. Kuigi tõepoolest ei ole mänguasja meenutavatele tootele võimalik kirjutada, et see ei ole mänguasi, kirjutavad tootjad oma mänguasjadele kahjuks, et need on kaunistused. Seetõttu on see direktiiv alles esimene samm ja teha on veel palju.
<SPEAKER ID="162" NAME="Arlene McCarthy" AFFILIATION="PSE">
Austatud juhataja! Pärast mänguasjadega seotud hirme ja tagasivõtmisi eelmisel aastal enne jõule on selge, et meie kehtiv mänguasjade ohutuse õigusakt, mis koostati 1988. aastal, ei tule toime uute ohtudega lastele. Kakskümmend aastat hiljem imporditakse 80% mänguasjadest ELis ja 95% minu kodumaal kolmandatest riikidest, peamiselt Hiinast. Kakskümmend aastat hiljem teame rohkem teatud kemikaalide ja ainetega seotud ohtudest. Kakskümmend aastat hiljem on mänguasjade ülesehitus muutunud: nendes on võimsad magnetid ja rohkem elektrilisi osi, neis kasutatakse lasereid ja need tekitavad rohkem müra. Sellepärast avasid need mänguasjade ohutusega seotud hirmud ja tagasivõtmised Euroopa silmad, et vaadata radikaalselt läbi, ajakohastada ja karmistada meie mänguasjade ohutuse õigusaktides sisalduvaid norme.
<P>
Meie uus õigusakt annab vanematele rohkem kindlust, et meie poeriiulitel olevad mänguasjad on ohutumad. Mitte ohutud, vaid ohutumad. Mitte ainult tootjad, vaid ka importijad vastutavad selle eest, et mänguasjad, mida nad Euroopasse toovad, vastavad meie rangetele uutele normidele. Tootjatel keelatakse mänguasjades kasutada kahjulikke aineid nagu plii, kantserogeensed, mutageensed ja reproduktiivtoksilised ained ning lõhnaained, mis võivad lastel allergiat põhjustada või esile kutsuda.
<P>
Oleme karmistanud eeskirju seoses lämbumisohuga. Oleme viinud sisse selged ja mõjusamad hoiatused mänguasjadel. Õigusakt toimib siiski siis, kui selle täitmise üle teostatakse järelevalvet. Sellepärast on hea, et anname selles õigusaktis rohkem võimu 27 liikmesriigi järelevalveasutustele, et nad saaksid tarneahela ükskõik milliselt ettevõtjalt nõuda kogu neile vajalikku teavet ja vajaduse korral teha kohapealseid reide. Lisaks on kõikidel ELi järelevalveasutustel juriidiline kohustus teha koostööd ja jagada teavet, et ohtlike mänguasjadega midagi ette võtta.
<P>
Seega kiitus proua Thyssenile. Tänu heale koostööle komisjoni ja eesistujariigi Prantsusmaaga oleme saavutanud kolm asja. Oleme kinni pidanud tähtajast, mis oli sätestatud Euroopa Parlamendi eelmise aasta resolutsioonis, et hääletamine uue mänguasjade ohutuse õigusakti üle toimub enne 2008. aasta jõule. Arvan, et kui venitame kauem, ei muutu õigusakt paremaks. Saame anda vanematele kindlustunde, et ELis müügil olevad mänguasjad on tulevikus ohutumad. Samuti edastame täna tugeva sõnumi tootjatele, kaubamärgiomanikele ja importijatele, et nad peavad meie karme ohutusnõudeid järgima või ei ole nende toodete jaoks meie poeriiulitel kohta.
<P>
Selle õigusakti poolt hääletamisega ütleme selgelt, et me pole Euroopas valmis leppima mürgiste ja ohtlike mänguasjadega.
<SPEAKER ID="163" NAME="Emmanouil Angelakas" AFFILIATION="PPE-DE">
(EL) Austatud juhataja, lugupeetud volinik! Kõigepealt tahaksin kiita raportööri erakorralise töö eest sellise raske ja õrna teemaga, nagu seda on mänguasjade ohutus. Proua Thyssen tegutses väga metoodiliselt läbirääkimistel nõukogu ja eesistujariigi Prantsusmaaga ning meie siseturu- ja tarbijakaitsekomisjonis. Ta nõustus paljude kompromissidega, et jõuda lõpliku tekstini, mis parandab mänguasjade ohutust, tagades samas tasakaalu mänguasjade tootjate elujõulisuse ja tarbijakaitse vahel. 1988. aasta direktiiv võis täita ootusi ja tagada mänguasjade ohutuse kahekümne aasta jooksul, aga seda on hädasti vaja läbi vaadata ja ajakohastada, sest turul on nii palju uut liiki mänguasju ja materjale ning tehased asuvad väljaspool Euroopa Liitu.
<P>
Põhieesmärk oli tagada lastele võimalikult hea kaitse, vanematele paremad tagatised, et mänguasjad, mida nad oma lastele ostavad, vastavad rangetele ohutusnõuetele, ja karmimad karistused tootjatele, kes nõudeid ei täida. Arvan, et oleme edasi läinud mitmes küsimuses, nagu keeld kasutada mänguasjades kantserogeenseid kemikaale, mis annavad alust muretsemiseks laste tervise pärast, mänguasjade tootmisel kasutatavate raskemetallide, nagu kaadmiumi ja plii järkjärguline vähendamine, aromaatsete ja allergeensete ainete loetelu lühendamine, eraldi märgistus mänguasjadele, mis on toidukaupades, ja karmimad ohutusspetsifikatsioonid kõikidele mänguasjatootjatele.
<P>
Lõpetuseks tahaksin juhtida tähelepanu sellele, et vastutus mänguasjade ohutuse valdkonnas on erinev. Sellepärast peaksidki importijad ja levitajad tagama spetsifikatsioonide järgimise. Arvan, et kõik asjast huvitatud osapooled, eelkõige tarbijaühendused, kasutavad neile kättesaadavaid kontrollimehhanisme, et teostada hoolikalt järelevalvet uue direktiivi kohaldamise üle. Astume täna suure sammu edasi ja olen kindel, et teised teevad tulevikus sama.
<SPEAKER ID="164" NAME="Christel Schaldemose" AFFILIATION="PSE">
(DA) Austatud juhataja! Praegusel kujul tähendab mänguasjaettepanek seda, et kahe kuni nelja aasta pärast saavad Euroopa lapsed mängida palju ohutumate mänguasjadega kui praegu. See on hea, aga see on ka vajalik. Sellepärast toetan seda ettepanekut täiel määral. Ohutuse parandamine praeguste määradega võrreldes on vajalik ja hea. Olles seda öelnud, arvan ka, et laseme tegelikult käest võimaluse mitte ainult muuta asjad heaks, vaid muuta need laste jaoks väga heaks. Paljud on maininud ettepaneku probleeme, nii et mina keskendun ainult ühele asjale ja see on lõhnaained.
<P>
Lõhnad ehk lõhnaained mänguasjades on minu arvates probleem. Tean hästi, et tehtud töö tulemusena on keelatud lõhnaainete loetelu pikenenud, aga arvan, et pelgalt loetelu pikendamisest ei piisa. Mina leian, et peaksime kehtestama täieliku keelu. Kui olete pähklite vastu allergiline, võite pähkleid mitte süüa. Kui olete allergiline nikli vastu, võite mitte kasutada tooteid, milles on niklit. Aga kui teil tekib allergia lõhnade või lõhnaainete vastu, siis on teil raske käia avalikes kohtades, sest te lihtsalt ei saa takistada teisi inimesi neid kasutamast. Sellepärast arvan, et oleksime pidanud siin lihtsalt karmimad olema ja kehtestama lapsi arvestades täieliku keelu lõhnaainetele. Lõhnaained ei anna lastele ega mänguasjadele midagi. Et teada saada, kuidas lilled või puuviljad lõhnavad, on parem osta ehtne asi.
<P>
Ettepanek on muidugi praeguse olukorraga võrreldes märkimisväärne edasiminek ning on väga hea, et karmistasime ka turujärelevalve ja liikmesriikide vastutusega seotud eeskirju. Seetõttu arvan, et täna liikmesriikidele saadetav märk peaks olema äärmiselt selge. Ei saa rõhutamata jätta, et nemad vastutavad ja nemad peavad teostama praegusest paremat turujärelevalvet. Peame nõudma, et nad kasutaksid rohkem raha ja ressursse, et tagada turujärelevalve, mis võimaldaks ka uute karmide eeskirjade toimimist täiel määral.
<SPEAKER ID="165" NAME="Colm Burke" AFFILIATION="PPE-DE">
Austatud juhataja! Mul on kolmepoolsete läbirääkimiste tulemuse üle hea meel ning arvan, et tekst, mille üle me hakkame hääletama, on kõigi jaoks tasakaalustatud ja positiivne tulemus.
<P>
Mänguasjade ohutus on nüüd ja kõigil aastaaegadel äärmiselt tähtis, sest kaalul on meie laste tervis ja ohutus. Kiidan heaks praeguse ettepaneku karmid uued meetmed, nagu kantserogeensete, mutageensete ja reproduktiivtoksiliste ainete ning allergeensete lõhnaainete keeld.
<P>
Samuti on mul hea meel ettepaneku tasakaalu üle. ELis on üle 2000 mänguasjatootja. Enamik neist suhtuvad äärmiselt hoolikalt sellesse, et nende poolt turule lastav toode oleks ohutu. Nemad ei pea kannatama vähemuse või mõnede importijate ja levitajate madalate standardite pärast.
<P>
Hiljutised hirmutavad juhtumid on meile õpetanud mitte üle reageerida ja keelata mõned mänguasjad täielikult, vaid hoolitseda hoopis selle eest, et juba kehtestatud eeskirjade täitmise üle teostataks paremat järelevalvet. Arvan, et selles tekstis on selline tasakaal olemas ja seetõttu tahaksin kiita kolleeg Thyssenit ja kõiki, kes aitasid kaasa selle direktiivi edule.
<SPEAKER ID="166" NAME="Hiltrud Breyer" AFFILIATION="Verts/ALE">
(DE) Austatud juhataja! Mürgised mänguasjad ei sobi lastele. Keegi meist ei taha panna jõulukuuse alla mürgiseid mänguasju. Ent komisjon on ELi mänguasjadirektiiviga seoses astunud vaid argliku esimese sammu ja kahjuks ei ole kompromiss seda paremaks muutnud.
<P>
Mõte on meid mitte petta ohtlike kemikaalide ohutusega seoses, sest kompromissis on endiselt haigutamas palju auke. Esiteks ei ole täielikult keelatud mürgised raskemetallid. On seletamatu, miks kaadmium ja plii on laste mänguasjades endiselt lubatud. Sama kehtib kroomi, elavhõbeda ja orgaaniliste tsingiühendite kohta. Lapsed ei peaks nendega kokku puutuma, isegi mitte kõige väiksemal määral. Seega ajasite te, härra Verheugen, puru silma, kui viimase tagasikutsumismenetluse ajal lubasite, et plii kasutamine laste mänguasjades keelustatakse.
<P>
Kompromiss lubab lisapiirväärtusi suure riskiga ainete jaoks, vaatamata sellele, et need on poole väiksemad, kui komisjoni poolt välja pakutud. Ohutuse tagab vaid täielik keeld. Kahjuks on EL hiilinud mööda oma kohustusest pakkuda lastele selget kaitset.
<P>
Sama kehtib ka allergeensete lõhnaainete kohta. Antud juhul ei õnnestunud meil keelata ära kõiki allergeenseid lõhnaaineid, nagu pakkusime välja keskkonna-, rahvatervise- ja toiduohutuse komisjonis. Ka müra piirväärtused tekitavad pettumust, kuna selget eesmärki ei ole sellega seoses kokku lepitud.
<SPEAKER ID="167" NAME="Jacques Toubon" AFFILIATION="PPE-DE">
(FR) Austatud juhataja, kallid kolleegid! Tahaksin lihtsalt juhtida selles küsimuses tähelepanu sellele, kui suutlikud on ühenduse institutsioonid reageerimisel kaaskodanike probleemide tulemuslikuks lahendamiseks.
<P>
2007. aasta suvel leidis aset mitu skandaali. Parlament nõudis meetmete rakendamist. Komisjon tegi jõupingutusi ja täna on meil võimalus võtta vastu see mänguasjade ohutuse direktiiv, mis on märkimisväärne samm edasi.
<P>
Muidugi oleme selle eest eelkõige tänu võlgu raportöörile - seda tuleb rõhutada - ja tööle, mida ta tegi alguses pealtnäha vastuoluliste seisukohtade sobitamisel. Täna on meie ees mõjus ja tasakaalus tekst, mis näiteks võimaldab - komisjon just lubas seda - vaadata läbi standard, mida kohaldatakse lasteraamatutele ja milles käsitletakse väga tasakaalukalt paljudes mänguasjades olevaid lõhnaaineid.
<P>
See on suurepärane näide eurooplaste õigusaktist eurooplastele ja tuleb nentida, et parlamendil on selles olnud oluline roll.
<SPEAKER ID="168" NAME="Günter Verheugen" LANGUAGE="DE">
Austatud juhataja, daamid ja härrad! Tahaksin käsitleda mõnd probleemi, millest on selles arutelus juttu olnud.
<P>
Esiteks ei saa kemikaalidega seotud eeskirjad praegusest karmimad olla. Kemikaale ei ole võimalik täielikult ära keelata, sest neid esineb väikestes kogustes looduses. Proua Breyer, ma ei saa teil keelata loodusseadusi eirata, aga pean ütlema, et teie käitumine on vastutustundetu hirmuõhutamine. Te jätate mulje, et Euroopa õigusloojad annavad lastele mürgiseid mänguasju, kui tõde on hoopis vastupidine. Ma ei ole üldse nõus teie sõnavõtus esitatud vihjetega.
<P>
Seda, mida me teinud oleme, ei ole tehtud kunagi varem. Tavaliselt on siin parlamendis ja mujal reegel selline, et aine keelatakse ära siis, kui on tõestatud selle kahjulikkus. Antud juhul on lugu vastupidine: ained keelatakse ära ja lubatakse ainult siis, kui saab kindlalt tõestada, et need on ohutud. Tahaksin teada, mida enamat meilt võiks tahta. Me ei saa teha rohkem, kui teeme, ja inimene, kes annab mõista, et meie tehtu ei ole laste kaitsmiseks piisav, eksitab Euroopa avalikkust sihilikult. Mul on kahju, et ma pidin seda ütlema. Ma ei mõista, miks te seda tegite.
<P>
Teie märkused müra kohta, et mänguasjad ei tohi muidugi kuulmist kahjustada, on täiesti õiged, mistõttu on direktiivis ka vastavad eeskirjad. Piirmäärad ehk teisisõnu detsibellid sätestatakse nii, nagu tavaliselt Euroopa õigusaktides. Mänguasjadirektiiv ei ole selles suhtes midagi erilist. Tehnilised eeskirjad sätestatakse standardimise käigus ja sama kehtib siin. Seega sätestatakse piirmäärad detsibellides standardimise käigus ja direktiiv on selle õiguslik alus.
<P>
Mis puudutab raamatuid, siis selle teema esilekerkimine oli minu jaoks viimastel päevadel üllatus. Sõna "raamatud” ei ole meie ees olevas tekstis kordagi. Praeguse olukorraga võrreldes ei muutu midagi. Üks Saksa tootja paistab olevat käivitanud selleteemalise pressikampaania ja teinud Euroopa Parlamendis tõsist lobitööd. Selles ei ole sõnagi tõtt. Praeguse olukorraga võrreldes ei muutu mitte kui midagi. Komisjon on siiski täitsa nõus kinnitama - kuna see on õige asi ja parlament tahab seda -, et kehtivad standardeid täiustatakse ja ajakohastatakse. Komisjon annab selle jaoks välja juhised.
<P>
Parlamendi fraktsioonile, kes rääkis tehnilise järelevalve organisatsioonist, ütlen seoses sertimisega kolmanda isiku poolt seda, et on alusetu arvata, et mänguasi või ükskõik milline toode muutub Euroopas ohutumaks, kui selle on sertinud kolmas isik. Komisjoni käes on nüüd mitme aasta andmed tooteohutuse kohta. Midagi - mitte midagi - ei viita sellele, et sertimine kolmanda isiku poolt muudab tooted ohutumaks. Nõuame sertimist kolmanda isiku poolt siis, kui toode on äärmiselt keeruline. See on Euroopa õigusaktide põhimõte, mida parlament on järginud väga palju aastaid.
<P>
Lugupeetud proua Gebhardt, ütlen veel kord, et sellise kõrgtehnoloogilise toote nagu tänapäevane auto ja mängukaru keerulisusastmed on erinevad. Minu arvates ei ole nende võrdlemine eriti veenev.
<P>
Ka selles direktiivis, nagu tavaliselt, nõutakse sertimist kolmanda isiku poolt neil juhtudel, kui ei ole standardeid. Palun teil tungivalt mitte uskuda seda, et mänguasja ohutuse tagamiseks pruugib vaid usaldada sertimine kolmanda isiku kätesse. Sertimisega ei saa kuidagi kaotada tegelikult tekkivaid ohte. Vaadake vaid mainitud juhtumeid. Probleem ei olnud mitte kolmandale isikule esitatud prototüübis, vaid tarneahelas - tootjad ei olnud usaldusväärsed. Ainult toote tootja saab tagada oma tarneahela täieliku usaldusväärsuse ja ohutuse. Palun teil tungivalt see põhimõte jätta ja panna vastutus toodete ohutuse eest nende tootjatele. Ei ole tõsi, et tootjad võivad lihtsalt öelda, et nende toode või mänguasi on ohutu. Nad peavad turujärelevalveorgani nõudel suutma esitada täielikud dokumendid selle väite tõendamiseks. Seda kontrollitakse ja tulebki kontrollida ning sama kehtib ka importijate kohta.
<P>
Need on minu arvates eeskirjad, mida enam karmimaks muuta ei saa, sest need juba tagavad parima võimaliku tulemuslikkuse. Ent olen nõus kõigi nendega, kes ütlesid, et see sõltub väga palju sellest, kas liikmesriigid võtavad neid kontrolle tõsiselt ja parandavad turujärelevalve võimalusi.
<P>
Ka lõhnaainete puhul ei saa ma päris täpselt väidete loogikast aru. Ma tõesti ei tea, mis mõte oleks mänguasjades keelata lõhnaained, mida on lubatud kasutada otse laste nahale kantavates lastekosmeetikatoodetes. Lõhnaainete lubamine nendes toodetes ja keelamine mänguasjades lihtsalt sellepärast, et need nii kohutavalt ei lõhnaks, ei ole lihtsalt mõistlik. Sellegipoolest minnakse selles direktiivis kaugemale kui kosmeetikadirektiivis, kuna keelatakse lõhnaained, mille kohta kosmeetikadirektiivis on sätestatud märgistamisnõue. Seega ka siin ei mõista ma, mida muud me teha võiksime.
<P>
Lõpetuseks tahaksin öelda seda, et esitatud on muudatusettepanekuid ja Euroopa Parlamendil on muidugi vaba voli need heaks kiita, aga pean juhtima teie tähelepanu sellele, et dokument on üldine kompromiss nõukogu, parlamendi ja komisjoni vahel ning näiteks proua Gebhardti esitatud muudatusettepanek sertimise kohta kolmanda isiku poolt muudab kompromissi võimatuks. Teisisõnu - kui Euroopa Parlament selle muudatusettepaneku vastu võtab, kukub direktiiv läbi ja meil ei ole seda.
<P>
Alati ei saa kõike soovitut. Kordan - see on üldine kompromiss. See on tasakaalus kompromiss, mis tagab saavutatava ja vajaliku mänguasjaohutuse. Palun teil tungivalt selle üldise kompromissiga nõus olla.
<P>
komisjoni asepresident. -
<P>
Euroopa Komisjoni avaldused Euroopa Parlamendi ja nõukogu mänguasjade ohutuse direktiivi vastuvõtmiseks (Thysseni raport)
<P>
Euroopa Komisjoni avaldus ohutusnõuete järelevalve kohta (Artikkel 47)
<P>
Pärast mänguasjade ohutust käsitleva läbivaadatud direktiivi jõustumist jälgib komisjon tähelepanelikult selle rakendamist, et hinnata, kas mängusade ohutus on piisavalt tagatud, eelkõige seoses IV peatükis sätestatud vastavushindamismenetluste kohaldamisega.
<P>
Mänguasjade ohutust käsitlevas läbivaadatud direktiivis on sätestatud liikmesriikide aruandekohustus mänguasjade ohutuse alase olukorra, direktiivi tõhususe ning liikmesriikide korraldatud turujärelevalve kohta.
<P>
Komisjoni hinnang toetub muu hulgas liikmesriikide aruannetele, mis tuleb esitada kolm aastat pärast direktiivi kohaldamise alguse kuupäeva, pöörates erilist tähelepanu turujärelevalvele nii Euroopa Liidus kui ka selle välispiiril.
<P>
Komisjon esitab Euroopa Parlamendile aruande hiljemalt ühe aasta möödumisel pärast liikmesriikide aruannete esitamist.
<P>
Euroopa Komisjoni avaldus seoses häälitsevatele mänguasjadele esitatavate nõuetega (lisa II. I. 10)
<P>
Lähtudes heli tekitavate mänguasjade suhtes mänguasjade ohutust käsitleva direktiiviga kehtestatud uuest ohutuse alusnõudest, volitab komisjon Euroopa Standardikomiteed kehtestama läbivaadatud standardi, millega määratakse kindlaks nii heli tekitavate mänguasjade impulssmüra kui ka pikaajalise müra piirmäär, et lapsi kuulmiskahjustuse riski eest nõuetekohaselt kaitsta.
<P>
Euroopa Komisjoni avaldus raamatute kohta (Lisa I. 17)
<P>
Võttes arvesse mänguasjade ühtlustatud standardite EN 71:1 kohaselt papist ja paberist valmistatud raamatute kohustusliku testimisega seotud probleeme, volitab komisjon Euroopa Standardikomiteed kinnitama läbivaadatud standardi, millega tagatakse lasteraamatute asjakohane testimine.
<SPEAKER ID="170" NAME="Marianne Thyssen" LANGUAGE="NL">
Austatud juhataja, lugupeetud Euroopa Komisjoni president, lugupeetud nõukogu eesistuja, head kolleegid! Tahaksin tänada kõiki, kes andsid oma panuse, ja väljendada rahulolu selle üle, kuidas teised poliitilised institutsioonid sellega seoses käitunud on.
<P>
Tahaksin siiski juhtida tähelepanu sellele, et jutt ei ole lihtsalt kompromissist, milles Euroopa Parlament on pidanud palju järele andma. Tegelikult on asi hoopis vastupidi. Lõime kõikides põhiküsimustes sisuliselt platsi puhtaks. Suutsime saavutada head kokkulepped komisjoni ja nõukoguga. Suutsime veenda teisi institutsioone nõustuma paljudes valdkondades meie väga karmide ettepanekutega ja minema sammu kaugemale, kui algselt komisjoni ettepanekus kirjas. Seetõttu olen väga õnnelik raportöör, teades, et oleme jõudnud kokkuleppele.
<P>
Kuulasin ka teie väiteid, härra volinik. Kuulsin teid ütlemas, et peate turujärelevalvet väga tähtsaks, ja eeldan, et komisjon pöörab järelevalve käigus erilist tähelepanu sellele, kuidas liikmesriigid oma turujärelevalve ülesandega toime tulevad. Samuti kuulasin taas teie arvamust vastavushindamise menetluste kohta. On ütlematagi selge, et saame järelevalvesse kaasata kõik vajaliku. Ent ongi tõsi, et sertimine kolmanda isiku poolt ei anna kuigi palju rohkem ohutust ja probleeme tuleb otsida mitte tüübinäidisest, millel põhineb edasine tootmisahel, vaid mujalt.
<P>
Samuti kuulsin teid, härra volinik, ütlevat, et tahate sätestada müranormid ja täpsustada neid standardis - sama kehtib ka raamatute kohta, mida reguleerivad samuti standardid - ning et peaksime vaatama, kuidas saaks selles valdkonnas tagada parema õiguskindluse. Arvan, et parlamendil on vedanud, et meie kontaktid teiste institutsioonidega on olnud nii head, ja selle tulemus on tõenäoliselt suurepärane jõulukink Euroopa peredele - nimelt nüüdsest ohutud või peaksin ütlema veelgi ohutumad mänguasjad.
<SPEAKER ID="171" NAME="Juhataja">
Arutelu on lõppenud.
<P>
Hääletus toimub neljapäeval, 18. detsembril 2008.
<P>
Kirjalikud avaldused (kodukorra artikkel 142)
<SPEAKER ID="995" NAME="Adam Bielan  " LANGUAGE="PL">
Austatud juhataja! Tahame kõik, et turul olevad mänguasjad ei ole lastele ohtlikud. Olen täiesti nõus sellega, et vanemad peavad mänguasja ostes olema kindlad, et see ei ohusta nende laste tervist. Sellele vaatamata arvan, et tootjast täiesti sõltumatu kolmanda isiku poolse sertimise nõuete lisamine ei paranda eriti toodetud mänguasjade ohutust. Ent kindlasti suurendab see nende tootmise kulusid ja see avaldab negatiivset mõju paljude liikmesriikide lelutootmissektorile.
<P>
Näiteks Poolas toodavad paljud ettevõtted väga kvaliteetseid mänguasju puidust või sünteetilistest ainetest. Suurem enamus neist ettevõtetest on VKEd, kus töötab alla kümne inimese. Karmimad sätted suurendaksid tunduvalt selliste sertifikaatidega mänguasjade hinda. See viiks paljude VKEde sulgemise ja tuhandete töökohtade kadumiseni.
<P>
Nõue hankida sõltumatu tootehinnang ei taga seda, et kõik meie lapsed mängivad ohutumate toodetega, sest tarbijad valivad igal juhul kõige odavamad kaubad. Sellepärast arvan, et nõukoguga saavutatud kompromiss raportööri esitatud kujul on hea ja väärib meie toetust.
<SPEAKER ID="172" NAME="Šarūnas Birutis  " AFFILIATION="ALDE">
kirjalikult. - (LT) Sisuliselt ei muuda see direktiiv kehtivat regulatsioonisüsteemi, vaid täiustab ja karmistab seda. Olen raportööriga täiesti nõus, et selle õigusakti arutelul pöörati kõige rohkem tähelepanu alljärgnevale:
<P>
kantserogeensete, keemiliste ja lõhnaainete kasutamine mänguasjades,
<P>
mänguasjade ohutuse hindamise menetlused, nõuded erihoiatuste jaoks,
<P>
direktiivi kohaldamisala, selle paindlikkus ja seos ühenduse teiste õigusaktidega.
<P>
Kantserogeensete, mutageensete, toksiliste, allergeensete ja lõhnaainete täielikku keelustamist tuleks hinnata direktiivi praktilise rakendamise seisukohalt. Muudes materjalides looduslikult eksisteerivate kahjulike ainete jääkkoguste eemaldamine oleks väga raske või kallis ja seetõttu oleks seda raske praktiliselt teostada. Teisalt on keeruline keelata kategooriliselt kõik kantserogeensed, allergeensed ja muud sellised ained ning seda sel lihtsal põhjusel, et ei ole ega saagi olla olemas nende ainete loetelu, sest kahjulikke ja kahjutuid aineid on väga raske eristada.
<P>
Kõikide lõhnaainete täielik keelustamine oleks ebaproportsionaalne meede ja mõnele mänguasjatootjale kahjulik.
<P>
Mul on hea meel, et tööstuse, teadusuuringute ja energeetikakomisjon näitas hääletamise ajal üles mõistvust ega pingutanud direktiivi karmistamisel üle, sest see ei oleks olnud kasulik ei ettevõtetele ega tarbijatele. Kui sätestatakse tarbetult karmid nõuded, suureneb kiusatus neid mitte järgida, ja nende järgimisel on negatiivsed kõrvalmõjud. Ärgem unustagem, et lõpuks maksab ju kõige eest tavaliselt tarbija.
<SPEAKER ID="173" NAME="Małgorzata Handzlik  " LANGUAGE="PL">
Tänane arutelu on jõulude lähenedes eriti asjakohane. Jõuluostude tuhinas ei mõtle me alati oma noorte sõprade ja sugulaste jaoks ostetud mänguasjade ohutusnõuetele. Kahjuks on Euroopa turul endiselt lastele mitte täiesti ohutuid mänguasju.
<P>
Direktiivis välja pakutud muudatuste eesmärk on olukorda parandada. Nende eesmärk on parandada turul olevate mänguasjade ohutust ja - mis kõige olulisem - kaotada tarbetu oht, mida mänguasjad võivad nendega mängivatele lastele kujutada. Eriti hea meel on mul kemikaalide ja üleminekuperioodi sätete üle.
<P>
Direktiivis kehtestatakse praegu kehtivatest tunduvalt rangemad normid, eriti mänguasjade kemikaalisisalduse, sealhulgas kantserogeensete, mutageensete, reproduktiivtoksiliste, lõhna- ja allergeensete ainete jaoks. Arvan, et raportööri saavutatud kokkulepe selles küsimuses on võimalikest parim. See tagab selle, et mänguasjad, millega lapsed mängivad, on täiesti ohutud.
<P>
Lisaks ei tekita direktiiv ebamõistlikke takistusi ega kulusid, eelkõige VKEde jaoks. Mänguasjasektorist suurema osa moodustavad VKEd. Läbirääkimistel meiega rõhutasid nad korduvalt raskusi, mis nende ettevõtetel võivad tekkida. Uute nõuetega kohanemiseks kavandatud aja lühidus oli üks mainitud probleeme. Seda aega on nüüd pikendatud, et ettevõtted saaksid vajalikud muudatused sisse viia.
<SPEAKER ID="994" NAME="Katrin Saks  " AFFILIATION="PSE">
kirjalikult. - (ET) Mul on tõeliselt hea meel, et me oleme jõudnud mänguasjade ohutuse direktiivi vastuvõtmiseni. On tuline vajadus uuendada eksisteerivaid ohutusreegleid. Vana direktiiv on tõepoolest jäänud jalgu muutuvatele oludele ja ei taga piisavat kaitset. Tahaksin tänada raportööri ja oma kolleege sotsiaaldemokraatide fraktsioonist tugeva töö tegemisel meie lastele ohutu keskkonna tagamiseks.
<P>
Ülimalt oluline on, et toiduained ja mänguasjad oleks piisavalt hästi eraldatud, et ei tekiks ohtu, et lapsed võivad eksikombel midagi suhu panna ja sattuda lämbumisohtu. Peame iga hinna eest tegema kõik, et ära hoida õnnetusjuhtumeid, mis on välditavad ja millest tahes-tahtmata peame aeg-ajalt kuulma.
<P>
Ja loomulikult on oluline, et mänguasjades ei oleks kantserogeenseid aineid. See on iseenesestmõistetav. Ja ma arvan, et oleme teinud head tööd, et see oht eemaldada.
<P>
Kuna tootedisain ei ole alati süüdlane ja mänguasjad võivad muutuda ohtlikuks puuduliku tooteprotsessi käigus, siis on oluline, et järelevalvet tehtaks nii tehastes, turul kontrolloperatsioonide kaudu kui ka tollipunktides, kuhu saabuvad mänguasjad Euroopa Liidu kaubanduspartneritelt. Isiklikult loodan, et kontrollaktsioone tõhustatakse juba praegu - enne jõule.
<P>
Kuna ELi turgudel olevatest mänguasjadest moodustavad suurema osa Hiina tooted, siis on oluline roll koostööl kolmandate riikidega, ja just Hiinaga. Siinkohal tahakski tervitada viimaseid ponnistusi selles vallas ja vastastikuse mõistmise memorandumit Euroopa Komisjoni ja Hiina ametnike vahel. Parema informatsioonivahetuse ja koostöö tõhustamise kaudu suudame muuta meie poodides müüdavad lelud turvalisemaks.
<SPEAKER ID="993" NAME="Richard Seeber  " LANGUAGE="DE">
Maailma turgude üha suurem seotus on viinud kiirete uuendusteni ja muudatusteni toodetes ning laste mänguasjad ei ole erand. Aga Euroopa direktiiv mänguasjade ohutuse kohta (88/378/EMÜ) pärineb aastast 1988 ega saa seega tänaste ülesannetega hakkama. Nende sätete läbivaatamine on seetõttu väga teretulnud samm edasi. Eelkõige tuleb hinnata laste mänguasjade koostisosi viimaseid teadmisi arvesse võttes ja neile tuleb kohaldada Euroopa Liidu kehtivaid kemikaaliõigusakte. See tähendab muidugi ka seda, et esimese ja teise kategooria kantserogeensete, mutageensete ja reproduktiivtoksiliste ainete kasutamine tuleb laste mänguasjades ära keelata. Meie ees olevas tekstis võetakse täiesti kohaselt arvesse üha sagenevaid allergiaprobleeme lastel ning karmistatakse mänguasjades kasutada võidavate lõhnaainetega seotud sätteid. Järelevalves pööratakse suurt tähelepanu selgetele hoiatustele ja märgistele. Eriti oluline on, et toidukaupades olevad mänguasjad edastaksid selget teavet. Sellepärast eelistatakse liigsele teisesele teabele lihtsalt loetavaid ja arusaadavaid hoiatusi.
<SPEAKER ID="174" NAME="Marian Zlotea  " LANGUAGE="RO">
Meie ees olev õigusakt on olnud jõus alates aastast 1988 ega ole enam ajakohane, sest tänapäevased mänguasjad sisaldavad elektroonilisi osi ja teevad häält. Meie laste ohutus on tähtsaim prioriteet. Uus direktiiv toetab seda arusaama, sest see on eelmisega võrreldes märkimisväärne edasiminek. Peame keelama ohtlikud ained, et mitte seada lapsi tarbetult ohtu. Nemad ei oska märgiseid lugeda ega tea, mis ohud neid varitsevad.
<P>
Arvan, et läbirääkimiste tulemusel direktiivile tehtud täiendused ei tähenda ka asjaomase sektori jaoks liigseid nõudeid. Importijad peavad hoolitsema selle eest, et kolmandatest riikidest sisseveetavad mänguasjad on ohutud ega sea lapsi ohtu. Nad peavad valima vaid need mänguasjad, mis vastavad Euroopa standarditele. Võimud peavad teostama turul ranget kontrolli. Meil on vaja laste heaolu kaitsmiseks ajakohaseid õigusakte.
