<CHAPTER ID="016-01">
1. Sri Lanka: ÜRO aruande järelmeetmed (arutelu) 
<SPEAKER ID="285" NAME="Juhataja">
Järgmine päevakorrapunkt on arutelu kuue Sri Lankat käsitleva resolutsiooni ettepaneku üle.
<SPEAKER ID="286" NAME="Paul Murphy">
ettepaneku esitaja. - Austatud juhataja! Sri Lanka valitsuse jõhkras sõjas tamili vähemuse vastu tapeti paari nädala jooksul vähemalt 40 000 tamilit ja sadu tuhandeid hoiti välivangilaagrites. ÜRO aruandes tunnistatakse lõpuks ometi avalikult tamilite vastu toime pandud kuritegusid. Kahjuks ei tohiks luua asjatuid illusioone, et aruanne muudab tamilite olukorda Sri Lankas.
<P>
Päev pärast selle aruande avaldamist teatati, et ÜRO peasekretär algatab rahvusvahelise uurimise üksnes siis, kui Sri Lanka valitsus sellega nõustub või kui rahvusvaheline foorum, näiteks ÜRO Välisjulgeolekunõukogu, nõuab uurimist. Sri Lanka valitsuse iseloomu arvestades on ilmselge, et ta ei luba rahvusvahelist uurimist. Selles rõhutatakse veel kord vajadust sõjakuritegude tõeliselt sõltumatu uurimise ja Rajapaksa režiimi vastutuselevõtmise aktsiooni järele.
<P>
18. mail toimuvad kogu maailmas selle verise sõja teise aastapäeva tähistamiseks mitmete rühmituste korraldatud protestid, sealhulgas Tamili solidaarsusaktsioon. Endiselt on vaja singalite ja tamilite ühist võitlust, et kukutada see režiim ja võidelda tamili keelt kõnelevate inimeste enesemääramisõiguse eest.
<SPEAKER ID="287" NAME="Geoffrey Van Orden">
ettepaneku esitaja. - Austatud juhataja! Peame kuulama seda avasõnavõttu üksnes selleks, et mõista, miks ma kahetsen väga, et meil toimub täna see arutelu. Seda on edendanud Tamili diasporaa äärmuslikud elemendid, samad inimesed, kes on aidanud paljude aastate jooksul LTTE terroristlikul aktsioonil hinge sees hoida poliitilise tegevuse kaudu ja tihti kuritegelikul teel.
<P>
Muidugi olid LTTE aktsiooni viimased etapid hirmsad. Selle arutelu otseseks ettekäändeks olevas Darusmani koostatud ÜRO aruandes on selgelt kirjas, et neil viimastel etappidel kasutas LTTE tsiviilelanikke inimkilbina, suurendades tsiviilelanike, sealhulgas laste, sunniviisilist värbamist oma ridadesse, tappis tsiviilisikuid, kes üritasid konfliktipiirkonnast põgeneda, ja paigutas suurtükiväe ümberasustatud tsiviilisikute ja tsiviilrajatiste, näiteks haiglate, lähedusse. See ei õigusta tsiviilsihtmärkide pihta tulistamist, kuid see annab aimu selle taustast ja näitab, kellel lasub süü.
<P>
Leidub neid, kes Sri Lanka rahvaste lähendamise asemel püüavad jätkuvalt õhutada vihavaenu ja lahkuajamist. Nad näevad Darusmani aruannet selles aktsioonis relvana ja tahavad asetada Sri Lanka valitsuse lihtsalt süüpinki.
<P>
Selline suhtumine on õel ja annab vastupidise tulemuse. Sri Lanka valitsus ja komisjon on moodustanud väidetavate inimõiguste rikkumiste uurimiseks kogemuste- ja lepituskomisjoni (LLRC). Tehkem kõik endast olenev nende ja Sri Lanka diasporaa toetamiseks, mitte ärge rünnake neid.
<SPEAKER ID="288" NAME="Véronique De Keyser" LANGUAGE="FR">
Austatud juhataja! Juba esimestest sõnadest alates olete kõik aru saanud, et arutelu on üsna elav ja et valitsevad kaks seisukohta.
<P>
Peaksin ütlema, et minu fraktsioon ei liitu neist kummagi poolega, vaid pigem õigluse ja lepituse poolega. Minu arvates ei saa sellistes julmi sõdasid kogenud riikides nagu Sri Lanka, kuid kindlasti on palju teisi riike, olla leppimist, ilma et õiglust jalule ei seataks.
<P>
Mida teeb see ÜRO aruanne, millele Geoffrey Van Orden viitab? Selles lihtsalt kinnitatakse taas fakte ja nõutakse rahvusvahelise õigusemõistmise mehhanismi, millele peab teadaolevalt heakskiidu andma valitsus. See on vähim. Kuidas te soovite inimesi lepitada? Ebaõiglust esineb mõlemal poolel, härra Van Orden. Seda ei ole üksnes tamilite poolel. Kuritegusid on toime pannud mõlemad pooled. Mõlemad pooled on vastutavad. Mõlemad pooled peavad õigluse jalule seadma.
<P>
Raportis märgitakse ka seda - ja ma vabandan selle pärast -, et äsja mainitud lepituskomisjon ei ole esitanud veenvaid tõendeid ega vasta kõrgetele standarditele. Lõppkokkuvõttes kardan, et riiklik kohtuasutus ei selgita lõpuks asjaolusid. Seetõttu ütlen lihtsalt ja kummagi poole kõigi kannatanute nimel, et Euroopa Parlament ei saa teha muud kui toetada seda raportit, et heita juhtunule rohkem valgust ja saavutada rohkem õiglust. See on ainus sõnum, mille tahaksin täna edastada. Ma ei kasuta ära kogu mulle antud aega, kuid see on oluline sõnum Euroopa Parlamendi jaoks.
<SPEAKER ID="289" NAME="Thomas Mann" LANGUAGE="DE">
Austatud juhataja! Ma käisin veebruaris Lõuna-Aasia riikidega suhtlemiseks loodud delegatsiooniga Sri Lankal. Kohapeal olime tunnistajaks 25aastase kodusõja tagajärgede kõrvaldamise nimel tehtavale suurele pingutusele. Euroopa Liit, Ühinenud Rahvaste Organisatsioon ja valitsusvälised organisatsioonid pakuvad abi alates maamiinide kahjutustamisest Halo Trusti poolt kuni tamilite ümberasustamiseni nende endisel kodumaal. Kutsume valitsust üles reageerima positiivselt ÜRO ekspertide rühma soovitustele, milles rõhutatakse nii singalite kui ka rühmituse LLTE toime pandud sõja- ja inimsusevastaseid kuritegusid.
<P>
On julgustav, et valitsus on loonud komisjoni, mis tegeleb lepitusega, laiendab kohtualluvust, lahendab keeleprobleeme ja suhtleb endiste rindesõduritega. Pidev koostöövalmidus, vähemuste lõimise soov ja lubadus järgida rahvusvahelisi õigusnorme on aluseks selle riigi arengule, millel ilma vägivalla ja terrorita oleks tõeline tulevik.
<P>
Me kutsusime kindlalt ELi kõrget esindajat üles selliseid jõupingutusi toetama.
<SPEAKER ID="290" NAME="Anneli Jäätteenmäki">
ettepaneku esitaja. - Austatud juhataja! Sri Lanka konflikt võib olla läbi, kuid mitu küsimust on endiselt vastuseta. Konflikti lõppemine ei tähenda tingimata seda, et konflikt on möödas ka inimeste meeltes.
<P>
Võit ei ole sama mis rahu. Konflikti armidest vabanemine võtab aega, nõuab jõupingutusi ning eelkõige pühendumist ja tugevat tahet. Leppimine on hädavajalik. Õigusemõistmine on uue alguse puhul ülimalt vajalik. Seetõttu peaks Sri Lanka valitsus alustama viivitamata uurimist rahvusvahelise humanitaarõiguse ja inimõiguste normide rikkumiste kohta.
<P>
Uurida tuleb mõlemat poolt. Rahvusvahelised konventsioonid, mille osaline on Sri Lanka, kohustavad uurima väidetavaid rikkumisi ja süüdlased vastutusele võtma. Üksnes avaliku ja õiglase uurimise abil ning õigusemõistmise kaudu saavad Sri Lanka inimesed ravida pikaajalise ja keerulise konflikti tekitatud haavu ning rahus edasi elada.
<P>
Fraktsioon ALDE kiidab ÜRO peasekretäri Ban Ki-mooni Sri Lankat käsitlevat aruannet ja algatust. Me toetame täielikult ÜRO soovitusi.
<SPEAKER ID="291" NAME="Heidi Hautala">
ettepaneku esitaja. - Austatud juhataja! 23. mail 2009. aastal kirjutasid ÜRO peasekretär Ban Ki-moon ja Sri Lanka president Rajapaksa alla ühisavaldusele, milles Sri Lanka nõustus tagama vastutuse 2009. aasta mais lõppenud sõja ajal toime pandud väidetavate sõjakuritegude ja inimsusevastaste kuritegude eest.
<P>
Pärast seda, kui Sri Lanka valitsus ei pidanud sellest kokkuleppest kinni, moodustas ÜRO peasekretär ekspertide rühma, kes annaks talle nõu vastutusprotsessi üksikasjade kohta. Alles hiljuti avaldatud aruandes hinnatakse usutavaks väited, et nii valitsuse jõud kui ka Tamil Eelami Vabadusvõitluse Tiigrid eirasid rahvusvahelise õiguse norme. Aruandes rõhutatakse vajadust mõlema poole vastutuse järele.
<P>
Sri Lanka valitsus heitis ekspertide rühma aruande kõrvale, nimetades seda ebaseaduslikuks ja erapoolikuks. Minu arvates on see objektiivne põhjus, et viia läbi edasised uurimised. Ajal, mil rahvusvaheliste inimõigusorganisatsioonide auväärset ja seaduslikku tööd ei tunnistata, peab Euroopa Parlament rahvusvahelise õiguse kaitseks välja astuma. Sõjakuriteod ei tohi kunagi karistuseta jääda, olenemata nende toimumiskohast.
<SPEAKER ID="292" NAME="Eija-Riitta Korhola">
fraktsiooni PPE nimel. - (FI) Austatud juhataja! Sri Lanka kodusõda kestis 25 aastat ja lõppes Tamili Tiigrite lüüasaamisega. Sõja viimased etapid olid eriti verised ja paaril viimasel kuul sai surma tuhandeid inimesi.
<P>
ÜRO uue aruande kohaselt on väga tõenäoline, et Tamili Tiigrid ja valitsuse väed mõistetakse süüdi konflikti lõppjärgus toime pandud rahvusvahelise humanitaarõiguse ja inimõiguste tõsistes rikkumistes. Tamili Tiigreid kahtlustatakse põgeneda üritanud tsiviilisikute tulistamises. Valitsus tappis tsiviilisikuid mürsutules. Mõlemad on tõsised kuriteod ja neid ei saa eirata. Seetõttu on oluline, et ÜRO saaks läbi viia asja erapooletu ja avaliku uurimise.
<P>
Sri Lanka valitsus ei ole kahjuks tahtnud lubada uurimise jätkamist ilma oma nõusolekuta, kui ÜRO liikmesriigid seda ühehäälselt ei nõua. On ülimalt oluline, et Sri Lanka võtab positiivse hoiaku ja on koostöövalmis. Vastutustunne on lepitusprotsessi jaoks ülimalt vajalik. EL peab toetama Sri Lanka vastutustunde tugevdamiseks tehtavaid ponnistusi.
<SPEAKER ID="293" NAME="Ana Gomes" LANGUAGE="PT">
Darusmani koostatud ÜRO aruande järeldustes juhitakse tähelepanu Tamil Eelami Vabadusvõitluse Tiigrite (LTTE) ja Sri Lanka valitsuse toime pandud kümnete tuhandete tsiviilisikute tapatalgutele, sõjakuritegudele ja inimsusevastastele kuritegudele lisaks muudele kohutavatele humanitaarõiguse rikkumistele.
<P>
Sõltumatu uurimise läbiviimine ja süüdlaste vastutusele võtmine ei ole poliitiline valik, vaid kohustus rahvusvahelise õiguse kohaselt. Valitsuse moodustatud lepituskomisjon ei vasta sõltumatuse põhinõuetele. Seetõttu peab rahvusvaheline üldsus - eelkõige Euroopa Liit ja ÜRO Julgeolekunõukogu - pakkuma oma tingimusteta toetust aruandes toodud soovitustele ja liikuma kiiresti edasi sõltumatu rahvusvahelise mehhanismi loomise suunas, et jälgida Sri Lanka valitsuse tegevust, tagada mõlema poole toime pandud kuritegude uurimine ja püüda Sri Lanka inimeste jaoks õiglus jalule seada.
<SPEAKER ID="294" NAME="Izaskun Bilbao Barandica" LANGUAGE="ES">
Austatud juhataja! Ma soovin toetada seda resolutsiooni, mis käsitleb Sri Lankas toime pandud inimõiguste rikkumisi ja sõjakuritegusid.
<P>
Lisaks solidaarsuse väljendamisele ohvritega ja vägivalla hukkamõistmisele ning arvestades muret kohtute sõltumatuse puudumise pärast on ülioluline edendada seda, et sõltumatu asutus viiks läbi tõsise, erapooletu ja läbipaistva uurimise, et oleks võimalik tuvastada konflikti mõlema poole süüdlased ja neid karistada.
<P>
Sõjakuritegude eest karistamata jätmine peab lõppema, kui tahame nende kordumist tulevikus vältida. Sri Lankas pommitati muude barbaarsuste hulgas tsiviilisikuid.
<P>
Minu kodumaal pommitasid Franco väed 74 aastat tagasi Gernika linna, tappes üle poole elanikkonnast; seda episoodi kujutab ka Picasso kuulus maal. Sellest ajast saadik on Gernika olnud rahu ja vastupanu universaalne sümbol.
<P>
Ent kõigi soov on liikuda leppimise suunas. Seetõttu peame julgustama, aitama ja ka sundima Sri Lanka valitsust neid süüdimõistmisi jätkama, et saavutada tõeline rahu ja õiglus.
<SPEAKER ID="295" NAME="Karima Delli" LANGUAGE="FR">
Austatud juhataja! 11. aprillil avaldatud ÜRO aruandes heidetakse valgust Sri Lankas president Mahinda Rajapaksa valitsusvägede ja Tamili Tiigrite iseseisvusliikumise vahelise konflikti käigus toime pandud sõja- ja inimsusevastastele kuritegudele. 2009. aasta mais ja juunis toimunud kokkupõrked kutsusid esile sõjakuriteod ja inimsusevastased kuriteod ning tuhanded tsiviilisikud kaotasid elu. Me ei saa nõustuda nende kuritegude eest vastutajate ja toimepanijate karistamata jätmisega. Mahinda Rajapaksa valitsus on teinud kõik endast sõltuva, et takistada ÜRO aruande avaldamist, ja ta isegi vaidlustab selle järeldused.
<P>
Sri Lankas on ajakirjandusele suukorv pähe pandud ning ajakirjanikke hirmutatakse ja arreteeritakse meelevaldselt. Kohtuasutused on blokeerinud juurdepääsu opositsiooni teavet käsitlevale peamisele veebisaidile, samal ajal on praegu juurdepääs pagulaslaagritesse endiselt väga piiratud, sealhulgas ÜRO jaoks. Tamili vähemus on varjatud genotsiidi ohver. Me peame kiiremas korras saatma Euroopa Parlamendi vaatlejad Sri Lanka põhjaossa, et teada saada, mis seal tegelikult toimub, ja taaskinnitama inimeste enesemääramise põhimõtet.
<P>
(Sõnavõtja nõustus vastama kahele sinise kaardi küsimusele kodukorra artikli 149 lõike 8 alusel.)
<SPEAKER ID="296" NAME="Charles Tannock" AFFILIATION="ECR">
Austatud juhataja! Ma kuulasin seda otse prantsuse keeles ja kasutatud sõna oli "génocide", mis tähendab genotsiidi, ning sellel on rahvusvahelises õiguses konkreetne tähendus.
<P>
Kui see oli Sri Lanka valitsuse kavatsus, miks nad siis vabastasid 200 000 vangis hoitud tamilit? On absurdne süüdistada Sri Lanka valitsust genotsiidis. Loodan, et parlamendiliige võtab selle väite tagasi.
<SPEAKER ID="297" NAME="Karima Delli" AFFILIATION="Verts/ALE">
(FR) Härra Tannock, ma kasutasin seda sõna eelkõige metafoorina, et tähistada seda nähtust. Ent ma selgitasin, et see oli varjatud. Fakte tuleb kontrollida. Igatahes seda, mis juhtub tamili vähemusega, ei saa eirata nagu lihtsalt leebet tegu.
<SPEAKER ID="298" NAME="Geoffrey Van Orden" AFFILIATION="ECR">
Austatud juhataja! Eelkõneleja sõnutsi nõuab ta, et mingi komisjon läheks Sri Lankasse kohapealset olukorda uurima. Tuletaksin talle lihtsalt meelde, et Lõuna-Aasia delegatsioon just käis Sri Lankas - ja ma näen istungisaalis selle delegatsiooni mitut liiget. Tegelikult mainis mu kolleeg Thomas Mann sinna tehtud visiiti: eelkõneleja ilmselgelt ei kuula, mis sellel arutelul toimub. Inimesed on viibinud Sri Lankas. Nad teavad Sri Lankat ja nad teavad, mis toimub. Ma ei tea, kust kogu see Karima Delli rumal jutt pärit on.
<SPEAKER ID="299" NAME="Karima Delli" AFFILIATION="Verts/ALE">
(FR) Teil on õigus, me juba saatsime missiooni ja ma tunnistan selle missiooni erakordsust, sest te nägite sellega vaeva. Ent me peaksime avaldama ka survet, mistõttu peame sellist tüüpi operatsiooni kindlasti kordama.
<SPEAKER ID="300" NAME="Marie-Christine Vergiat" LANGUAGE="FR">
Austatud juhataja! Sri Lanka on laastatud maa. Ametlikult lõppes kodusõda peaaegu kaks aastat tagasi ja me teame, mis tingimustes see toimus. Selles riigis kukkus ÜRO haledalt läbi. Valitsusväliste organisatsioonide aruanded on šokeerivad. 2009. aasta jaanuarist maini tapeti tuhandeid tsiviilisikuid. Kummaski laagris pandi toime jõledusi, kuid näib aktsepteeritav, et valitsusmeelsed väed pommitasid meelega alasid, kuhu nad olid julgustanud tsiviilisikuid varjuma.
<P>
Sri Lanka valitsus on sestsaadik manööverdanud, et ennast süüst puhtaks pesta ja takistada juurdepääsu õigusemõistmisele neil, keda tuleb nimetada vähemasti sõjakuritegude ohvriteks. Valitsus on pidevalt püüdnud alahinnata sõjatsoonis viibivate tsiviilisikute arvu, jättes nad samas ilma isegi igasugusest humanitaarabist, sealhulgas toidust, veest ja tervishoiuteenustest. Tamili Tiigrid kannavad osa vastutusest nende õuduste eest. Nad värbasid lapssõdureid ja kasutasid tsiviilisikuid inimkilbina, kuid see ei vähenda kuidagi kohalike valitsusasutuste vastutust. See ei õigusta mitte midagi.
<P>
ÜRO ootas kaua, enne kui mõistis olukorra selles riigis hukka. Veel hullem on see, et Sri Lanka valitsus on mitmekordistanud oma mahhinatsioone, eelkõige selleks, et takistada viimase aruande avaldamist ja lükata tagasi selles tehtud järeldused. Me võime tunda üksnes heameelt 11. aprilli aruande üle. Täna arutatav resolutsioon liigub õiges suunas. Ma oleksin tahtnud, et see läheks isegi kaugemale. On ülim aeg, et rahvusvaheline kohus teeks oma tööd Sri Lankas nagu mujalgi.
<SPEAKER ID="301" NAME="Jaroslav Paška" LANGUAGE="SK">
Austatud juhataja! 2009. aastal lõppes valitsusvägede ja Tamil Eelami Vabadusvõitluse Tiigrite relvastatud rühmituste vaheline kauakestev sõjaline konflikt, mis tõi kaasa väga julmad tagajärjed konfliktipiirkondades elavate tsiviilisikute jaoks. Pärast sõja lõppu lubas Sri Lanka president Mahinda Rajapaksa uurida kõiki sõjalise konflikti ajal toime pandud sõjaõiguse ja rahvusvahelise humanitaarõiguse väidetavaid rikkumisi.
<P>
Käesoleva aasta aprillis avaldatud ÜRO aruandes märgitakse, et mõlemad konfliktipooled viisid läbi sõjalisi operatsioone, ilma et oleksid võtnud meetmeid tsiviilisikute õiguste ja elu kaitseks. Sellele vaatamata ei ole Sri Lanka asjaomased asutused kaks aastat pärast sõja lõppu võtnud vastutusele tõsiste humanitaarõiguse rikkumiste eest vastutavaid isikuid. Tihti on kohtuasutused passiivsed ning seetõttu peame oma resolutsiooniga toetama ÜRO jõupingutusi järgida õigusnorme ja teha kindlaks, kes vastutab tuhandete tsiviilisikute tapmise ja piinamise eest Tamil Eelami Vabadusvõitluse Tiigrite ja Sri Lanka valitsusvägede vahelise julma võitluse käigus.
<SPEAKER ID="302" NAME="Filip Kaczmarek" AFFILIATION="PPE">
(PL) Austatud juhataja! ÜRO aruandes kirjeldatud dramaatilised sündmused Sri Lankas näitavad, milliseid probleeme võib relvastatud konflikt endaga kaasa tuua. Seal toimunu on järjekordne tõestus, et erimeelsuste lahendamine vägivallaga ja relva jõul tekitab muid suuri probleeme. Euroopas on sajandeid arutatud õiglase sõja mõiste üle. Eriti valulik on asjaolu, et tänapäeva maailmas kaasnevad isegi teoreetiliselt õiglase sõjaga paratamatult süütute ja õigustamatute ohvrite kannatused. See juhtub olenemata sellest, kuidas me õiglast sõda määratleme.
<P>
Sri Lanka puhul nähtub üha rohkematest andmetest, et sõda ei olnud kummalgi poolel õiglane. Võitjal ei ole alati õigus, kuigi nad püüavad alati tõestada, et neil on õigus. Kui leppimine peab tõesti toimuma, nagu kuulutas Sri Lanka valitsus, siis peab sellise leppimise aluseks olema tõde selle kohta, mis juhtus Tamili Tiigritega peetud võitluse käigus. Tõelist leppimist ei saa toimuda ilma sõjakuritegusid paljastamata, olenemata sellest, kumb pool neid toime pani. Leppimist ei toimu, kui pooled peavad oma patte tabuks, millest ei ole lubatud rääkida.
<SPEAKER ID="303" NAME="Claude Moraes" AFFILIATION="S&amp;D">
Austatud juhataja! Paljud siin istungisaalis viibijatest on kaasatud Sri Lanka poliitikasse ja ka Sri Lanka inimeste ja tamili kogukonna poliitikasse.
<P>
Täna arutame ÜRO peasekretäri ekspertide rühma aruande üle, mis käsitleb vastutuse küsimust Sri Lankas. Ma ei ole kuulnud, et ühelgi siin istungisaalis viibijal oleks tekkinud kahtlusi sellele aruandele omase aususe kohta.
<P>
Ma lugesin aruannet ja rääkisin sellest paljudega kummalgi poolel. Kui ütleme, et peaksime jätma aruande ootele ja ei peaks uurima seda, mis juhtus jaanuarist maini, ega alustama mõlemat poolt käsitlevate mitmete väidete uurimist, siis mis oleks sellise aruande mõte?
<P>
Minu arvates on see tõesti kaalukas, et üks tamili kogukonna diasporaa-organisatsioon, üleilmne tamili foorum, on öelnud, et tuleks uurida ka rühmituse LTTE vastu esitatud usutavaid väiteid -, ning nad on väljendanud seda väga selgelt.
<P>
Meil on aruanne, millel peaksid olema järelmeetmed, ja ma pooldan kindlalt vajadust tõelise vastutusprotsessi järele, mis tooks Sri Lanka jaoks kaasa tõe, õigluse ja leppimise pärast valulikku, ent kohustuslikku uurimist.
<SPEAKER ID="304" NAME="Laima Liucija Andrikien" AFFILIATION="PPE">
Austatud juhataja! On kohutav, et Sri Lanka pikaleveninud sõjalise konflikti ajal, mis lõppes 2009. aastal, tapeti peaaegu 100 000 inimest, sealhulgas kümneid tuhandeid tsiviilisikuid, kellest enamik surid konflikti lõppjärgus. Rahvusvaheline üldsus peaks nõudma mõlemal poolel toime pandud julmusi käsitlevate usutavate aruannete jõulist rahvusvahelist uurimist.
<P>
On kahetsusväärne, et sellised riigid nagu Hiina ja Venemaa olid vastu teema arutamisele ÜRO Julgeolekunõukogus ja sellele, et ÜRO peasekretär võtab jõulisemaid meetmeid toimepandud kuritegude uurimiseks. ÜRO ekspertide rühm ütles selgelt, et nii Sri Lanka valitsus kui ka tamili mässajad panid toime tõsiseid rahvusvahelise humanitaarõiguse ja rahvusvaheliste inimõiguste normide rikkumisi, millest osa küündib sõjakuritegude ja inimsusevastaste kuritegudeni.
<P>
Seega toetan täielikult ÜRO aruandes väljapakutud rahvusvahelise õigusemõistmise mehhanismi kohest loomist.
<SPEAKER ID="305" NAME="Sari Essayah" AFFILIATION="PPE">
(FI) Austatud juhataja, lugupeetud volinik! ÜRO aruandest nähtub, et 25 aastat kestnud Sri Lanka kodusõja viimastel veristel kuudel surid tuhanded tsiviilisikud valitsusvägede suurtükitules. Samuti ütles ÜRO, et tamili mässajad kasutasid rohkem kui 300 000 tsiviilisikut inimkilbina ja tulistasid põgeneda üritavaid tsiviilisikuid. Seetõttu rikkusid mõlemad pooled sõjaolukorras tõsiselt inimõigusi ja rahvusvahelisi õigusakte.
<P>
Praegu, mil käimas on lepituskõnelused, on oluline, et ÜRO saaks läbi viia sõjakuritegude erapooletu ja sõltumatu uurimise. Euroopa Parlamendi resolutsiooni sõnastus on tasakaalukas ning julgustab pooli jõudma leppimise ja rahu tagamiseni.
<SPEAKER ID="306" NAME="George Sabin Cutaş" AFFILIATION="S&amp;D">
(RO) Austatud juhataja! 25. aprillil 2011 avaldatud ÜRO aruande järeldustes keskendutakse nii Sri Lanka valitsuse kui ka enam kui 28 aastat kestnud kodusõjas lüüa saanud mässuliste vägede mitmetele inimõiguste ja rahvusvahelise õiguse normide rikkumisi käsitlevatele tõsistele süüdistustele. Aruandes märgitakse tõepoolest, et valitsusväed tapsid kümneid tuhandeid tsiviilisikuid, pommitades asustatud alasid, haiglaid ja isegi ÜRO-le kuuluvaid humanitaarabikeskusi. Teisalt kasutasid mässuliste väed paljusid tsiviilisikuid inimkilbina ning need, kes üritasid konfliktipiirkonnast põgeneda, lasti kohapeal maha. Sarnaselt teiste eelkõnelejatega arvan ma, et tuleb luua sõltumatu rahvusvaheline mehhanism selle riigi sõjakuritegude ning muude tõsiste inimõiguste rikkumiste uurimiseks. On vaja erapooletut ja läbipaistvat uurimist, mis heidab valgust sellele, kes vastutab nende rahvusvahelist üldsust šokeerinud kuritegude eest.
<SPEAKER ID="307" NAME="Graham Watson" AFFILIATION="ALDE">
Austatud juhataja! See hästi uuritud aruanne näitab meile - lisaks kõikidele järeldustele -, et jällegi on tõde esimene sõjaohver.
<P>
Aruandes ei anta ülevaadet selle rahva haavade ravimiseks vajaminevatest poliitikavahenditest. Liiga palju riike pigistasid liiga pikaks ajaks silma toimuva ees kinni. Praegu on vaja rahvusvahelise üldsuse ühiste jõupingutuste kaudu õigeid poliitikavahendeid, et püüelda vabaduse ja õigluse poole kõigi nende jaoks, keda nii kohutaval moel mõjutati.
<SPEAKER ID="308" NAME="Raül Romeva i Rueda" AFFILIATION="Verts/ALE">
Austatud juhataja! Graham Watson ütles õigesti, et mis tahes sõja ja konkreetselt selle sõja esimene ohver on tõde.
<P>
Ilmselt peame ka tunnistama, et tsiviilisikud on sellise konflikti ohvrid, ja ÜRO ekspertide rühm on selgelt näidanud, et vastutust kannavad mõlemad pooled: peamiselt valitsus, kuid ka Tamil Eelami Vabadusvõitluse Tiigrid, ning neid mõlemat tuleb uurida.
<P>
Mida me öelda tahame, on see, et nõuetekohane uurimine on väga ebatõenäoline, kui uurimiskomisjon on pärit valitsusest. Me palume, et ÜRO ekspertide rühma määratud sõltumatu komisjon uuriks neid väidetavaid sõja- ja inimsusevastaseid kuritegusid. Kui me ei mõista, miks seda vaja on, siis ei leia me lahendust, sest rahu saabub üksnes koos õiglusega; õiglus on võimalik üksnes tõele tuginedes, ja tõeni jõuame üksnes sõltumatu uurimise kaudu.
<SPEAKER ID="309" NAME="Charles Tannock" AFFILIATION="ECR">
Austatud juhataja! Sri Lanka naudib lõpuks pärast veerand sajandit kestnud terroristlikku mässu rahu ning ÜRO aruandes, milles vaadeldakse Tamili Tiigrite alistamist Sri Lanka armee poolt, liialdatakse kriitikaga ja käsitletakse põgusalt tegelikke, tõendatud fakte.
<P>
Aruandes kajastatud käsitlusviis näib õõnestavat Sri Lanka valitsuse praeguseid jõupingutusi tõe ja mõistmise edendamiseks, eeskätt kogemuste- ja lepituskomisjoni kaudu, ning tegelikult on valitsus vabastanud üle 200 000 kinnipeetud tamili vangi.
<P>
Loomulikult tuleb karistada iga tahtlikku julmust, mille sõjavägi tsiviilisikute vastu toime pani. Ma olen sellega nõus, kuid puuduvad selged tõendid, et tegemist oli valitsuse tahtliku poliitikaga. Tahaksin Euroopa Parlamendile meelde tuletada, et LTTE lükkas tagasi rahvusvahelise järelevalve all alistumise ettepaneku ja eelistas selle asemel valida kohutava veresauna kui neile omase väljumisstrateegia.
<P>
Rahvusvahelise üldsuse otsustamatusest Sri Lanka suhtes tingitud tagajärjed on praeguseks selged: mõjuvõimu kaotus ja suutmatus arengut mõjutada. Samal ajal on Hiina appi tõtanud ning temast on saanud Sri Lanka lähim sõber ja kaitsja ÜROs. Vist ei tarvitsegi meenutada siinsetele kolleegidele Hiina suhtumist inimõigustesse.
<SPEAKER ID="310" NAME="László Andor">
komisjoni liige. - Austatud juhataja! 25. aprillil 2011 avaldas ÜRO peasekretäri moodustatud ekspertide rühma nõuandva aruande vastutuse küsimuse kohta seoses Sri Lanka relvastatud konfliktiga. Ekspertide rühm leidis, et usutavad väited, mis - juhul kui need kinnitust leiavad - näitavad, et Sri Lanka sõjavägi ja LTTE panid toime tõsiseid rahvusvahelise humanitaarõiguse ja rahvusvaheliste inimõiguste normide rikkumisi, millest osa küündib sõjakuritegude ja inimsusevastaste kuritegudeni.
<P>
Samuti esitab eksperdirühm mitu soovitust ÜRO peasekretärile ja Sri Lanka valitsusele, mis rühma sõnutsi on peasekretäri ja Sri Lanka valitsuse vaheliste vastutust käsitlevate jätkuvate ja kasulike dialoogide raamistik. Soovituste hulka kuuluvad, et Sri Lanka valitsus alustab tegelikku uurimist ja ÜRO peasekretär loob sõltumatu rahvusvahelise mehhanismi.
<P>
Ühinenud Rahvaste Organisatsioon märkis, et ÜRO peasekretär vaatab hoolikalt üle aruanded, järeldused ja soovitused, ning ÜRO inimõiguste ülemvolinik on tungivalt nõudnud, et Sri Lanka valitsus viiks kiiresti ellu ekspertide rühma soovitatud meetmed ja tagaks õigusemõistmise.
<P>
Sri Lanka valitsus lükkas omalt poolt aruande väga resoluutselt tagasi. Selle nädala alguses tegi kõrge esindaja Catherine Ashton ELi nimel avalduse, milles kordab ELi seisukohta, et nimetatud äärmiselt tõsiste süüdistuste sõltumatu käsitlemine aitaks tõhustada leppimisprotsessi ning tagada püsiva rahu ja julgeoleku Sri Lankas.
<P>
Kõrge esindaja rõhutas, et vastutuse küsimust tuleks käsitleda rahvusliku leppimise protsessi olulise osana. Seetõttu loodab EL, et Sri Lanka valitsus tunnustab kõnealuse aruande konstruktiivseid eesmärke, ning innustab teda alustama selle sisu käsitlevat dialoogi ÜRO peasekretäriga.
<SPEAKER ID="311" NAME="Juhataja">
Arutelu on lõppenud.
<P>
Peatselt algab hääletamine.
<P>
Kirjalikud avaldused (kodukorra artikkel 149)
<SPEAKER ID="312" NAME="Michèle Striffler" AFFILIATION="PPE">
kirjalikult. - (FR) Sri Lanka valitsuse ja Tamil Eelami Vabadusvõitluse Tiigrite (LTTE) konflikt lõppes 2009. aasta mais ning see tõi kaasa rohkem kui 90 000 inimese surma. Paljud Sri Lanka elanikud, kes olid oma kodumaal valitseva vägivalla tõttu ümber asustatud, naasid oma koju pärast sõjategevuse lõppu. Ent on veel 75 000 pagulast, kelle raske elu jätkub Tamil Nadu laagrites Indias. Sri Lanka peab topeltkatsumusega toime tulema. Ta peab taastuma pikaajalisest kriisist. 25. aprillil avaldatud ÜRO ekspertide aruandes hinnati usutavaks väited rahvusvahelise humanitaarõiguse ja rahvusvaheliste inimõiguste rikkumiste kohta. Sri Lankas õigluse ja lepituse edendamise huvides on vaja alustada erapooletut, läbipaistvat ja sõltumatut uurimist. Samuti peab ta olema valmis erinevateks loodusõnnetusteks, näiteks üleujutused, maalihked, tsüklonid ja ka põud, mis riiki ohustavad.
