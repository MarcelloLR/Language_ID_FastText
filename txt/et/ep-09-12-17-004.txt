<CHAPTER ID="004">
Päevakord
<SPEAKER ID="080" NAME="Martin Schulz" AFFILIATION="S&amp;D">
- (DE) Lugupeetud juhataja, kallid kolleegid! Tahan teha kaks kodukorda puudutavat märkust ja ma tahan need teha üksteise järel. Esiteks on mul palve kogu Euroopa Parlamendile. See seondub täna pärastlõunal arutatava kiireloomulise küsimuse ehk Aminatou Haidari juhtumiga.
<P>
Täna pärastlõunal on meil päevakorras kiireloomuline küsimus. Palun kolleegidel mind alljärgnevaga seoses usaldada. Osa antud juhtumiga tihedalt seotud parlamendiliikmeid teab - ja ma ei saa praegu rohkem üksikasju avaldada, aga mina olen üks neist, kes teab -, et tänase päeva jooksul jõuame selles asjas lahenduseni. ELi valitsuste kõrged esindajad teevad tööd positiivse lahenduse nimel. Seega oleks mõistlik jätta see kiireloomuline küsimus pärastlõunasest päevakorrast välja, sest igasugune täiendav arutelu takistaks diplomaatiliste kanalite kaudu tehtavat tööd. Seetõttu palun parlamendil nõustuda erandkorras kõnealuse kiireloomulise küsimuse päevakorrast välja jätmisega, sest sellest oleks asja lahendamisel rohkem kasu kui arutelust. See oli minu esimene palve, lugupeetud juhataja. Kohe esitan teise palve.
<SPEAKER ID="081" NAME="Juhataja">
Austatud härra Schulz, ma ei ole kindel, et me saame seda asja uuesti arutada. Kardan, et on juba liiga hilja, sest me tegime vastavasisulise otsuse juba varem. Nüüd on keeruline seda küsimust uuesti käsitleda.
<SPEAKER ID="082" NAME="Joseph Daul" AFFILIATION="PPE">
- (FR) Lugupeetud juhataja! Ma toetan Martin Schulzi ettepanekut. Leian, et läbirääkimised on ülimalt keerulised. Me räägime üht inimest, üht naist puudutavast asjast ja praegu tehakse jõupingutusi poliitilise lahenduse leidmiseks.
<P>
Seega arvan, et kui püütakse leida poliitilist lahendust, ei tohi olukorda hullemaks muuta. Palun andke meile kõigepealt võimalus jõuda poliitilise lahenduseni.
<P>
(Aplaus)
<SPEAKER ID="083" NAME="Miguel Portas" AFFILIATION="GUE/NGL">
- (PT) Tahan teha vaid lühikese märkuse. Diplomaatilised jõupingutused on väga tähtsad, aga Aminatou Haidar on näljastreigi 33. päeval haiglas. Kõige hullem, mida me teha saaksime, oleks öelda põhiliste inimõiguste eest võitlevale naisele, et Euroopa Parlament unustab ta siin ja praegu ära.
<SPEAKER ID="084" NAME="Juhataja">
Lugupeetud daamid ja härrad! Vastavalt kodukorra artiklile 140 võime hääletada ettepanekut jätta antud punkt päevakorrast välja.
<P>
Sellega seoses palun, et kõneleks keegi, kes pooldab ettepanekut.
<SPEAKER ID="085" NAME="Juan Fernando López Aguilar" AFFILIATION="S&amp;D">
- (ES) Euroopa Parlamendi Hispaania sotsiaaldemokraatide delegatsiooni juhina tahan öelda, et pooldan sotsiaaldemokraatide ja demokraatide fraktsiooni esimehe sõnu, mida toetab ka Euroopa Rahvapartei (kristlike demokraatide) fraktsiooni esimees. Teen seda kahel põhjusel. Esiteks seetõttu, et niipalju kui mina aru saan, näitab Euroopa Parlament üles oma isiklikku solidaarsust Aminatou Haidari ja tema taotlustega selles ohtlikus olukorras, mis on tekkinud pikaajalise näljastreigi tagajärjel.
<P>
Teine põhjus on see, et ma usun, et parlament asub kindlale seisukohale, mis toetab Hispaania Kuningriigi valitsuse juhitud jõulist mitmepoolset diplomaatilist ponnistust. Tegemist on ju selle riigi valitsusega, mille territooriumil Aminatou Haidar praegu viibib. Samuti juhib see valitsus riiki, kus leiab aset näljastreik, mis Aminatou Haidari enda kinnitusel ei lõpe enne, kui ta pöördub tagasi Hispaania võimu alt välja jäävale territooriumile.
<P>
Seega toetan praegusi diplomaatilisi püüdlusi ja leian, et parim valik oleks mitte võtta vastu resolutsiooni, mis võib nurjata ükskõik milliste mõne järgneva tunni jooksul toimuda võivate läbirääkimiste edu...
<P>
(Juhataja katkestas kõneleja.)
<SPEAKER ID="086" NAME="Juhataja">
Nüüd palun kellelgi kõnelda ettepaneku vastu.
<SPEAKER ID="087" NAME="Izaskun Bilbao Barandica" AFFILIATION="ALDE">
- (ES) Lugupeetud juhataja! Võtan sõna, et väljendada oma fraktsiooni vastuseisu ettepanekule, ja selgitan nüüd selle põhjuseid. Minu meelest ei ole kohane teha selline ettepanek täna hommikul. Veelgi enam - see tähendaks, et ei austata neid parlamendifraktsioone, kes esitasid resolutsiooni teksti.
<P>
Alles eile kulutasime kolm tundi selleks, et leida viis, kuidas antud teema poliitilisest keskustelust välja jätta ja mitte keskenduda Hispaanias toimuvale. Tänu kõikide kaasatud fraktsioonide jõupingutustele õnnestus meil leida eri seisukohtade vahel tasakaal ja töötada välja ühine resolutsiooni tekst. Samal kohtumisel suutsime ka erimeelsused lahendada.
<P>
Sellest tulenevalt arvan, et kui leitakse, et Euroopa Parlamendil on kõnealuse olukorra kohta ebasobiv oma seisukohta avaldada, siis millal ta seda tegelikult teeb? Millal?
<P>
(Vali aplaus)
<P>
Mul on veel viimane palve...
<P>
(Juhataja katkestas kõneleja.)
<SPEAKER ID="088" NAME="Willy Meyer" AFFILIATION="GUE/NGL">
- (ES) Austatud juhataja! Pole õige öelda, et Euroopa Parlament on väljendanud mingit seisukohta Aminatou Haidari asjas. Seda pole tehtud. Parlament pidi täna oma seisukoha avaldama. Ta kavatses seda teha täna, pärast näljastreigi 33. päeva. Ometi püütakse meil takistada kõnealuse juhtumi arutamist. Minu meelest on see ebaeetiline. Kordan: see on täiesti ebaeetiline.
<P>
(Aplaus)
<SPEAKER ID="089" NAME="José Ignacio Salafranca Sánchez-Neyra" AFFILIATION="PPE">
- (ES) Austatud juhataja! Ma palusin sõna, et teha kodukorda puudutav märkus. Euroopa Parlament on kõhklematult pühendunud inimõiguste eest võitlemisele ja peab oma kohustust täitma. Täna hommikul esitas Martin Schulz parlamendile ettepaneku. Kui ta valdab andmeid või olulist teavet Aminatou Haidari asja kohta, peaks ta selle teabe Euroopa Parlamendile avaldama. Otsus tuleks teha pärastlõunasel täiskogu istungil enne arutelu algust.
<P>
(Aplaus)
<SPEAKER ID="090" NAME="Martin Schulz" AFFILIATION="S&amp;D">
- (DE) Lugupeetud juhataja! Palju aastaid vastutasin ma oma fraktsiooni nimel Euroopa Parlamendis inimõiguste üle peetavate arutelude eest. Ma tegelen selle juhtumiga ülimalt ettevaatlikult. Tahan öelda, et möödunud pühapäeval arutasin ma asja Maroko välisministriga väga pikalt.
<P>
Mulle on jäänud mulje, et täna on võimalik lõpetada Aminatou Haidari näljastreik ja leida tema jaoks lahendus. Kui mulle tunduks, et seda juhtumit aitaks lahendada üldsusele suunatud avaldus, siis ma teeksin selle avalduse. Kuid kuna ma leian, et sedalaadi keerulistes diplomaatilistes asjades on diskreetsus parim probleemide lahendamise viis, siis palun kolleegidel selle daami päästmiseks ilmutada vajalikku taktitunnet. See on minu ainus soov.
<SPEAKER ID="091" NAME="Juhataja">
Kallid kolleegid! Palun hetkeks tähelepanu. Me ei saa seda teemat lõputult arutada.
<SPEAKER ID="092" NAME="Raül Romeva i Rueda" AFFILIATION="Verts/ALE">
- (ES) Lugupeetud juhataja! Kõigepealt tahan väljendada oma üllatust, sest nagu Izaskun Bilbao Barandica märkis, pühendasime selle küsimuse arutamisele eile kolm tundi. Kui Martin Schulzil on juba pühapäevast saadik antud juhtumi kohta asjakohast teavet, oleks meid tulnud sellest teavitada eile. Kordan: vastav teave oleks tulnud meile edastada eile, enne ühisresolutsiooni arutelu. See info oleks pidanud meile teada olema siis, kui fraktsioonide vahel peeti kõnelusi, mille tulemuseks oli kokkulepe ehk kompromiss.
<P>
(FR) Ei, see pole tõsi. Meil on kohustus resolutsioon vastu võtta, et me vähemalt teaksime Euroopa Parlamendi arvamust Aminatou Haidari juhtumi kohta. Seega ei palu ma, et jätaksime hääletamata, vaid et me viiksime tavapärasel moel arutelu läbi.
<P>
(Aplaus)
<SPEAKER ID="094" NAME="Charles Tannock" AFFILIATION="ECR">
Austatud juhataja! On ilmselge, et Euroopa Parlament on lõhestunud. Tegemist on väga delikaatse küsimusega ja segadust on palju. Palun, kas ma võin teha ettepaneku lükata hääletus edasi kella kolmeni, et saaksime pidada nõu nii parteide kui ka fraktsioonidega ja saada teada, mis tegelikult Marokos toimub?
<SPEAKER ID="095" NAME="Juhataja">
Lugupeetud daamid ja härrad! Me oleme ära kuulanud kõik märkused. Te kuulsite kõike ja olete saanud täieliku ülevaate. Vastavalt kodukorra artiklile 140 panen ettepaneku hääletusele. Meil on konkreetne ettepanek seda teemat täna mitte arutada.
<P>
(Parlament nõustus ettepanekuga.)
<SPEAKER ID="096" NAME="Martin Schulz" AFFILIATION="S&amp;D">
- (DE) Austatud juhataja! Mul on väga kahju, aga ma pean veel kord paluma Euroopa Parlamendilt kannatust. Tänane hääletusnimekiri sisaldab hääletust subsidiaarsuse põhimõtte üle. Kodukorra artikli 177 lõike 4 alusel teen ettepaneku hääletus selles küsimuses täiskogu järgmise osaistungjärguni edasi lükata ja uurida selleteemalise resolutsiooni vastuvõtmise õiguspärasust. Usun, et Euroopa Parlamendis ollakse valdavalt nõus, et subsidiaarsuse põhimõtte järgimine ja põhivabadused peaksid olema tagatud. Kuid pole mingisugust mõtet tõstatada see küsimus Euroopa Liidu tasandil. Samuti tahan konkreetselt oma Itaalia kolleegide nimel öelda, et Itaalias toimuv arutelu on Itaalia, mitte Euroopa asi ning nagu meie, kaitsevad ka minu kolleegid mitmekesisust ja pluralismi. Kuid mõttetu on teha seda säärase resolutsiooniga.
<P>
(Vahelehüüded)
<P>
Lugupeetud juhataja! Paneb hämmastama, et fraktsioonid, mille nimi viitab demokraatiale, ei ole isegi teadlikud demokraatlikust põhimõttest lasta kõnelejal oma jutt lõpetada.
<P>
Kodukorra artikli 177 lõike 4 alusel teen ettepaneku hääletus järgmise osaistungjärguni edasi lükata ning uurida resolutsiooni ja hääletuse õiguspärasust.
<P>
(Aplaus)
<SPEAKER ID="097" NAME="Juhataja">
Lugupeetud daamid ja härrad! Kolleeg Schulz, palun pange kõrvaklapid pähe. Mul on konkreetne ettepanek jõuda selle küsimuseni hääletuse teises osas. Kõigepealt hääletame eelarvet ja siis on meil ees veel mitu küsimust. Teil on kõigil võimalus mõelda Martin Schulzi ettepaneku üle ja me naaseme selle juurde veidi aja pärast hääletuse teises osas, kui meil kõigil on resolutsioon ees.
<SPEAKER ID="098" NAME="Bernd Posselt" AFFILIATION="PPE">
- (DE) Lugupeetud juhataja! Nüüd, mil kiireloomuline küsimus on päevakorrast maha võetud, tahan paluda, et te jagaksite Lääne-Saharat puudutavale päevakorrapunktile eraldatud aja ära kahe teise kiireloomulise küsimuse vahel, sest meil toimus eile keeruline arutelu kiireloomulistele küsimustele eraldatava kõneaja üle. See on minu praktiline ettepanek täna pärastlõunaks ja ma palun teil sellega nõustuda, sest meil on kiireloomuliste küsimuste jaoks ette nähtud üks tund.
<SPEAKER ID="099" NAME="Juhataja">
Me võtame teie ettepanekut arvesse.
