<CHAPTER ID="008-10">
10. ELi teadusuuringute, tehnoloogiaarenduse ja tutvustamistegevuse seitsmes raamprogramm (
<SPEAKER ID="135" NAME="Paweł Robert Kowal" AFFILIATION="ECR">
(PL) Lugupeetud juhataja! Teavitasin sekretariaati sellest, et soovin esitada suulise muudatusettepaneku, millega kaasneks lõike 27 kustutamine, sest see sisaldab ebaõiget teavet tähtsa teadusprojekti INDECT kohta. Tahan Euroopa Parlamendile teada anda, et see projekt on läbinud eetikakontrolli. Kontroll toimus 15. märtsil 2011 Brüsselis ja selles osalesid Austria, Prantsusmaa, Madalmaade, Saksamaa ja Ühendkuningriigi spetsialistid. Projekti raames tehtava töö kohta läbiviidud eetikakontrolli tulemus oli hea ja see on kinnitatud. Projekti eetiliste tahkude puhul probleeme ei leitud. Raporti eetilisi aspekte on Euroopa Komisjon algusest peale järjepidevalt jälginud. Tahan seda rõhutada ja paluda Euroopa Parlamendil hoolitseda selle eest, et meie raport ei sisaldaks teavet, mida faktid ei toeta. Tegemist on ülitähtsa teadusprojektiga, mida viib läbi Krakówis asuv AGH teadus- ja tehnikaülikool ning mitu Euroopa teadusasutust ja kõrgkooli.
