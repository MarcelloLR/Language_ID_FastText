<CHAPTER ID="014">
Tööplaan
<SPEAKER ID="019" NAME="President">
Välja on jagatud käesoleva osaistungjärgu päevakorra lõplik projekt, mis kehtestati neljapäeval, 3. juunil 2008. aastal toimunud esimeeste konverentsi koosolekul vastavalt kodukorra artiklitele 130 ja 131. Käesoleva projekti kohta esitati järgmised muudatusettepanekud.
<P>
Esmaspäev/teisipäev/kolmapäev - muudatusteta.
<P>
Neljapäev- Euroopa Parlamendi Sotsiaaldemokraatide fraktsioon esitas taotluse jätta päevakorrast välja pärastlõunase arutelu esimene alapunkt inimõiguste teemal "Väidetavad massihauad India poolt hallatavas Kashmiris”.
<P>
Fraktsiooni PSE esimees Martin Schulz saab sõna taotluse põhjendamiseks.
<SPEAKER ID="020" NAME="Martin Schulz">
fraktsiooni PSE nimel. - (DE) Härra president, ma juba proovisin esimeeste konverentsil fraktsioonide esimehi veenda, et käesolev päevakorrapunkt on antud hetkel täiesti kohatu. See põhineb pelgalt Amnesty Internationali oletusel. Ka Amnesty International ise räägib nimetatud massihaudade eksisteerimise kahtlustest, kuid reaalsed tõendid nende kohta puuduvad.
<P>
Inimõiguste allkomisjoni esimees Hélène Flautre vastas kõnealusele teemale väga arukalt. Ta palus Amnesty Internationali esindajatel külastada16. juulil allkomisjoni süüdistuste põhjendamise ja määratlemise eesmärgil. Seepärast usume, et on mõistlik oodata, kuni vastavasisuline kuulamine on lõppenud, enne kui otsustame, mida nimetatud päevakorrapunktiga ette võtta.
<P>
Lisaks soovin ma välja tuua, et tegu pole mitte lihtsalt ühe vana regiooniga, vaid maailma osaga, kus ka Euroopa Parlament kui rahvusvaheline poliitiline organisatsioon peab jätkama tööd kohusetundliku hoolega, mitte tegema oletustel põhinevaid otsuseid, mis võivad erinevalt meie soovile piirkonda stabiilsemaks muuta vastupidise reaktsiooni vallandada.
<P>
Seetõttu soovime kõnealuse punkti päevakorrast maha võtta.
<SPEAKER ID="021" NAME="Monica Frassoni">
fraktsiooni Verts/ALE nimel. - Härra president, loodetavasti läbi viidava arutelu käigus palume erapooletult uurida kõnealuseid massihaudasid, neid alasid kaitsta ning teha lõpp asjaomast uurimist läbiviivate isikute ahistamisele. Minu arvates ei ole mingit vastuolu viivitamatult asjaomast teemat käsitleva arutelu taotluse ja proua Flautre'i kavandatava 16. juuli kuulamise vahel.
<SPEAKER ID="022" NAME="Martin Schulz" AFFILIATION="PSE">
(DE) Härra president, kuidas on võimalik nõuda nimelist hääletust ettepaneku kohta, mille just nüüdsama esitasin?
<SPEAKER ID="023" NAME="President">
Härra Schulz, kui te midagi plaanite, levivad kuuldused sellest ruttu, seega eeldan, et kõik said sellest kiiresti teada. Siiski usun, et kui ettepanek on minu ees, pean selle hääletusele panema.
<SPEAKER ID="024" NAME="Martin Schulz" AFFILIATION="PSE">
(DE) Härra president, ma leian, et kodukorra kohaselt on see võimatu. Minu fraktsioon otsustas umbes 25 minutit tagasi ettepaneku esitamise mulle ülesandeks teha. Seepärast on minu arvates täiesti võimatu, et vahepeal esitati nimelise hääletuse taotlus ettepaneku kohta, mille alles esitasin. Kui taotlus esitati, tehti seda tähtajast hiljem ning teil on volitused see tagasi lükata.
<SPEAKER ID="025" NAME="President">
Härra Schulz, mulle anti teada, et ettepanek esitati tund aega varem, millest ma järeldan, et seda tehti ennetava meetmena. See on igatahes minu arvamus, härra Schulz. Miks te sellest probleemi teete? Teil on omad, teistel teistsugused tõekspidamised. Las meil kõigil olla oma tõekspidamised. Vastavalt minuni jõudnud teabele esitati tund aega tagasi - ehk teisisõnu õigel ajal - nõuetele vastav nimelise hääletuse taotlus, kui selle kohta peaks otsus vastu võetama.
<P>
(Küsitlemine)
<P>
Igaüks võib otsustada, kas tuua oma dokumendid või mitte - see jääb igaühe enda otsustada.
<SPEAKER ID="026" NAME="Martin Schulz" AFFILIATION="PSE">
(DE) Härra president, ma palun istungit kahe minuti võrra edasi lükata, kuni kõik liikmed saavad võtta oma hääletamiskaardid.
<SPEAKER ID="027" NAME="President">
Teeme lühiajalise pausi, et kõik saaksid võtta hääletamiskaardi.
<P>
(Istung lükati edasi mõned minutid)
<P>
(Parlament lükkas ettepaneku nimelisel hääletusel tagasi)
<SPEAKER ID="029" NAME="Hannes Swoboda" AFFILIATION="PSE">
(DE) Härra president, esmalt te mainisite, et on väga meeldiv, et minister Jean-Pierre Jouyet on kohal - see on tõesti nii. Kas te palute tulevastel eesistujatel järgida Jean-Pierre Jouyet' eeskuju ning osaleda parlamendi töös alates esmaspäevast?
<SPEAKER ID="030" NAME="Stavros Lambrinidis" AFFILIATION="PSE">
(EL) Härra president, kommenteeriksin lühidalt neljapäevast kava: Prantsusmaa president Nicolas Sarkozy esineb Euroopa tuleviku teemal seoses väga tõsise kriisiga Euroopas.
<P>
Euroopa Parlamendi Sotsiaaldemokraatide fraktsioonile on minu teada antud sõnavõtuks vaid 18 minutit. Ma eeldan, et presidendi sõnavõtuks on aega antud vaid mõned minutid ning teistele kõnelejatele veelgi vähem.
<P>
Euroopa Parlament on par excellence koht, kus parlamendiliikmed peaksid sõna võtma ja riigijuhid nad ära kuulama. Vastavalt kehtivale sõnavõtuaja jaotamisele kaotame minu arvates kõnealuses arutelus olulise võimaluse.
<SPEAKER ID="031" NAME="President">
Härra Lambrinidis, kõneminuteid jaotatakse nõuetele vastava korra kohaselt. Selles suhtes ei erine neljapäev teistest päevadest ning teie fraktsiooni ülesanne on jaotada sõnavõtuaega vastavalt vajadusele. Kõik muu toimub vastavalt d'Hondti süsteemile ning neljapäevaks ei ole kavandatud midagi ebatavalist.
