<CHAPTER ID="020">
Sooline mittediskrimineerimine ja põlvkondadevaheline solidaarsus (lühiettekanne)
<SPEAKER ID="198" NAME="Juhataja">
- Järgmine päevakorrapunkt on naiste õiguste ja soolise võrdõiguslikkuse komisjoni nimel Anna Záborská koostatud raporti "Soolisest diskrimineerimisest hoidumine ja põlvkondadevaheline solidaarsus" lühiettekanne.
<SPEAKER ID="199" NAME="Anna Záborská">
raportöör. - (SK) Lubage mul kõigepealt tänada kõiki kolleege abi eest, mida nad mulle selle omaalgatusliku raporti koostamisel osutasid. Naiste õiguste ja soolise võrdõiguslikkuse komisjonis toimunud hääletus oli mitmete ulatuslike arutelude ja kompromisside tulemus.
<P>
Mehed ja naised, kes loovad praegu põlvkondadevahelisi solidaarsusvõrgustikke, väärivad tunnustust. Oma sihikindlusega aitavad nad palju kaasa riikide ja kogu Euroopa rikkuse ja üldise heaolu loomisele. Kahjuks ei kajastu see panus riiklikus statistikas ega arvepidamises. Seetõttu kogevad need mehed ja naised varjatud diskrimineerimist. Naistel ja meestel peab olema õigus valida endale sobiv ja mugav tegevus. Ühiskonna kohustus on tagada see valikuvabadus, mitte suhtuda ühtegi tegevusse halvasti lihtsalt seetõttu, et see jääb väljapoole ametliku tööturu tavapärast ulatust.
<P>
See on lühike kokkuvõte minu omaalgatuslikust raportist, mis käsitleb soolisest diskrimineerimisest hoidumist ja põlvkondadevahelist solidaarsust. Raporti teema on nende arutelude keskmes, mis käsitlevad Euroopa tulevikku ja liikmesriikide tööhõivet. Kuigi see on üsna tehniline raport, ei puudu sellest inimlik mõõde. Selles on midagi meie kõigi jaoks, sest igaüks meist elab oma isiklike laiemate või kitsamate pere- ja sotsiaalsete suhete võrgustikus. Põlvkondadevahelise solidaarsuse kitsendamine pelgalt laste eest hoolitsemisele on ekslik tõlgendus. Põlvkondadevaheline solidaarsus tähendab ka vastutust meie vanemate ja eakate eest ning ülalpeetavate eest hoolitsemist.
<P>
Lisaks hõlmab põlvkondadevaheline solidaarsus kodanike harimist elu, inimväärikuse ja keskkonnakaitse teemadel. Ennekõike on tegemist sotsiaalse õigluse küsimusega. See on Euroopa tuleviku ja selle elanike üldise heaolu alus. Personalijuhid on ühel meelel selles, et inimeste võimed on võrreldavad akadeemiliste kraadidega. Seetõttu on vaja seda väärtust selgelt ja positiivselt hinnata.
<P>
Euroopa Liit peab looma selle eesmärgi saavutamiseks poliitilise raamistiku. Põlvkondadevahelisele solidaarsusele aitavad kaasa ennekõike naised, kes osalevad sotsiaalsete suhete loomisel. Seepärast puudutab see raport peamiselt neid. Majandusteadlased kasutavad majapidamistööde väärtuse rõhutamiseks matemaatilisi mudeleid. Majandus- ja rahvastikuteadlaste aastatepikkustest uuringutest ilmneb, et naiste panus sisemajanduse koguprodukti võiks olla isegi suurem, kui võetaks arvesse nende tööd, mille eest palka ei maksta. Selle asjaolu eiramine tähendab mineviku tõekspidamistest kinnihoidmist. Me peame vaatama ettepoole, et luua tingimused kõikide meeste ja naiste kaasamiseks põlvkondadevahelisse solidaarsusesse, sõltumata nende sotsiaalsest seisundist.
<P>
Euroopa Liit peab tegutsema, kui ta tahab mittediskrimineerimise ja võrdsed võimalused tegelikult tagada. Minu fraktsioon - Euroopa Rahvapartei (Kristlike Demokraatide) ja Euroopa Demokraatide fraktsioon - toetab uhkusega mittediskrimineerimise poliitikat, mille eesmärk on saavutada üldine heaolu ning mis austab meeste ja naiste erinevusi, ent peab silmas, et mehed ja naised täiendavad teineteist. Daamid ja härrad, ma tahaksin rõhutada ka seda, et raportile eelnesid ulatuslikud konsultatsioonid paljude naisi ühendavate valitsusväliste organisatsioonidega. Lisaks võtsin ma oma raportis arvesse Euroopa Parlamendi kolme fraktsioonidevahelise ühenduse arvamusi; need ühendused tegelevad selliste teemadega nagu ATD Quart Monde, perekond ja lapsepõlve kaitse ning hooldajad. Naiste õiguste ja soolise võrdõiguslikkuse komisjon võttis selle raporti ühehäälselt vastu. Daamid ja härrad, tahaksin kutsuda teid üles võimaldama meil seda koostööd jätkata ja hääletama homme naiste õiguste ja soolise võrdõiguslikkuse komisjoni resolutsiooni ettepaneku poolt.
<SPEAKER ID="200" NAME="Viviane Reding">
komisjoni liige. - Härra juhataja, ma arvan, et proua Záborská töö on väga oluline, sest teema, mida ta käsitleb, on meie ühiskonnas erakordselt tähtis.
<P>
Küsimus sõltuvusest muutub tulevikus üha pakilisemaks nii rahvastiku vananemise tõttu kui ka seoses meeste ja naiste võrdsusega, sest laste ja ülalpeetavate eest hoolitsemine on praegu endiselt peamiselt naiste õlul.
<P>
Seetõttu tuleb meil praktikas rakendada meetmeid, mis aitavad naistel tööturule siseneda või seal püsida ja parandavad pereelu tingimusi, eriti neid, mis hõlbustavad töö- ja eraelu tasakaalu leidmist.
<P>
Mis puudutab konkreetselt ülalpeetavate eest hoolitsemist, siis komisjon on juba teinud meetmete kohta ettepanekuid. Ülalpeetava pereliikme hooldamiseks antava puhkuse teema kaasati Euroopa sotsiaalpartneritega peetavatesse aruteludesse töö-, era- ja pereelu ühitamise üle. Komisjon uurib ka eakatele ülalpeetavatele osutatavate teenuste kvaliteeti ja kaitset väärkohtlemise eest, samuti meetmeid, mida tuleks võtta Euroopa tasandil koostöös liikmesriikidega, et kiirendada infrastruktuuri ja teenuste arengut ning ajakohastamist.
<P>
Euroopa Liidu ühtekuuluvuspoliitika alusel kaasrahastatakse Euroopa Sotsiaalfondi kaudu jätkuvalt nii riikliku kui ka kohaliku tasandi algatusi. Avatud kooskõlastamise meetodi kasutamisel sotsiaalse kaitse ja sotsiaalse kaasatuse valdkonnas pööratakse erilist tähelepanu pensioniskeemide ajakohastamisele, et võtta paremini arvesse uusi töövorme, karjäärikatkestusi ja ülalpeetavate pikaajalist hooldamist.
<P>
Me tegeleme selle teemaga ja ma loodan väga teha tihedat koostööd ka Euroopa Parlamendi liikmetega. Me oleme Euroopa Parlamendile tänulikud, et see väga oluline töö on tehtud.
<SPEAKER ID="201" NAME="Marie Panayotopoulos-Cassiotou" AFFILIATION="PPE-DE">
(EL) Härra juhataja, ma tahaksin märkida, et lisaks sellele raportile, mis võeti naiste õiguste ja soolise võrdõiguslikkuse komisjonis vastu absoluutse häälteenamusega, esitasid teatud liikmed ka alternatiivse resolutsiooni ettepaneku. Homme hääletades peame valima selle resolutsiooni ettepaneku ja parlamendikomisjoni esitatud ettepaneku vahel. Üks teeb teise maatasa. Me ei saa rääkida sellest alternatiivsest ettepanekust täiskogu istungil, kuulata ära neid kolleege, kes selle esitasid, ega avaldada oma arvamust selle kohta. See on nende uute reeglite viga, mida te peaksite tunnistama.
<SPEAKER ID="202" NAME="Juhataja">
- Jah, proua Panayotopoulos-Cassiotou, see, mida ma ennist proua Doyle'ile ütlesin, kehtib ka selle küsimuse kohta. Me kohaldame artiklit 45, mis seab meie kõneajale tõesti väga ranged raamid, sest sõna saab võtta ainult raportöör.
<P>
Me lähtume esimeeste konverentsist, kus otsustati, et seda teemat arutatakse selle konkreetse artikli alusel. Meie kodukorda tuleks kahtlemata edasi arendada, et võimaldada suuremat paindlikkust ja põhjalikumaid arutelusid, kuid te mõistate kindlasti, et kodukorra muutmine täna õhtul ei ole minu pädevuses. Kuid sellegipoolest on teie märkust arvesse võetud.
<P>
Päevakorrapunkti käsitlus on lõppenud.
<P>
Hääletus toimub homme.
<P>
Kirjalikud avaldused (kodukorra artikkel 142)
<SPEAKER ID="203" NAME="Corina Creţu  " LANGUAGE="RO">
Sooline diskrimineerimine on endiselt reaalsus, kahjuks isegi Euroopa Liidu liikmesriikides. See ei kehti üksnes erasektori kohta, kus suurettevõtete juhatuste kümnest liikmest üheksa on mehed, vaid ka avaliku sektori kohta, kus naised on samuti alaesindatud.
<P>
Kuid Lissaboni strateegia eesmärk on tagada tööhõive 60 protsendile töövõimelistest naistest. Lisaks ei tohi me unustada, et üks Euroopa suuremaid probleeme keskpikas ja pikas perspektiivis on tema demograafiline olukord. Euroopa Liidu elanikkonna keskmine vanus kasvab kiiremini kui maailma teistes piirkondades ning rahvastiku juurdekasv on vaid 0,4%, mis tähendab, et Euroopa Liit peab toime tulema ühtaegu töövõimelise elanikkonna vähenemise ja rahvastiku vananemisega.
<P>
Seega ei tohi valik karjääri ja laste kasvatamise vahel olla lõplik ega kohustuslik ning neid kaht eluvaldkonda peab olema võimalik tasakaalustada.
<SPEAKER ID="204" NAME="Daniel Petru Funeriu  " LANGUAGE="RO">
Üks Euroopa Liidu põhiväärtusi on igasuguse diskrimineerimise kaotamine. Lisaks diskrimineerimise kõrvaldamisele - ka meeste ja naiste vahel - tuleb meil rakendada ennetavaid meetmeid naiste tööalase karjääri edendamiseks. Üks neist valdkondadest, kus naisi on väga vähe, on teadus. Lisaks sellele, et naisi on arvuliselt vähem, on nad alaesindatud ka juhtimishierarhias: mida kõrgem hierarhiaaste, seda väiksem on naiste osakaal.
<P>
Sel viisil jätab ühiskond end ilma elanikkonna olulise osa loomingulisest potentsiaalist. Nii teadusmaailmas valitsev tihe konkurents, teadustööga paratamatult kaasnev geograafiline liikuvus kui ka karjääri loomine suhteliselt hilises eas on tegurid, mille tõttu on seda tegevusvaldkonda raske pereeluga ühitada.
<P>
Ma kasutan arutelu selle teema üle ära selleks, et rõhutada vajadust panna paika konkreetne poliitika, mille eesmärk on saavutada meeste ja naiste võrdsus akadeemilises elus. Selles poliitikas peab Euroopa tasandil arvestama mitmeid häid tavasid, mis hõlmavad näiteks abikaasade kutsetegevuse lihtsustamist, kõrgkoolide ja teadusasutuste ergutamist lastehoiukeskustesse investeerima ning naistele kiire juurdepääsu võimaldamist akadeemilistele ametikohtadele.
<SPEAKER ID="205" NAME="Zita Gurmai  " LANGUAGE="HU">
Liikmesriigid ja Euroopa Liit peavad toetama demograafilisi uuendusi ning viima oma tegevuse kooskõlla majanduskasvu ja tööhõivet käsitleva uuendatud Lissaboni strateegiaga ning meeste ja naiste võrdõiguslikkuse poliitikaga. Euroopa ühiskonna tasakaal sõltub põlvkondadevahelistest solidaarsussuhetest, mis on keerukamad kui kunagi varem: noored elavad vanematekodus pikemat aega, samas on üha tavalisem, et vanemad peavad hoolitsema ka oma vananevate sugulaste eest. Sellest tulenev koormus langeb peamiselt noorte ja keskealiste põlvkonna ning eriti naiste õlule. Seetõttu tundub, et meeste ja naiste võrdsus ehk võrdsed võimalused laiemas mõttes on põlvkondadevahelise solidaarsuse uute vormide tekkimise peamine eeltingimus.
<P>
Seoses perekondlike kohustustega, s.t pere- ja tööelu ühitamisega on meeste ja naiste võrdsus ilmselgelt väga oluline teema, millest oleneb, kas Euroopa pered hakkavad taas suurenema. Samuti on ülimalt tähtis tagada sobiva kvaliteediga ja sobival hulgal lastehoiuteenuseid neile, kes sooviksid laste kasvatamise kõrvalt teha palgatööd. Euroopa Parlamendi Sotsiaaldemokraatide fraktsioon teeb kõik endast oleneva, et tagada Barcelona protsessi eesmärkide täitmine, ja märgib kahetsustundega, et eesistujariigi Tšehhi programm ilmselgelt neid eesmärke ei hõlma.
<SPEAKER ID="991" NAME="Anneli Jäätteenmäki  " AFFILIATION="ALDE">
kirjalikult. - Tänan, juhataja!
<P>
See raport on tähtis, sest kirjeldab soolist diskrimineerimist ja põlvkondadevahelise solidaarsusega seotud diskrimineerimist ning aitab need kõrvaldada.
<P>
On päris selge, et naisi, kes on otsustanud töölt koju jääda, et oma vastsündinud lapse eest hoolitseda, on diskrimineeritud. Neil on tihtipeale raskusi samadel tingimustel tööle naasmisega, neid ei edutata ja nad kaotavad nii sissetulekutes kui ka sotsiaalkindlustushüvitistes.
<P>
Lisaks kaotavad need mehed ja naised, kes jäävad töölt pikaks ajaks eemale, et hoolitseda eakate inimeste või väikeste laste eest, majanduslikus mõttes, sest neil puudub sissetulek ja nende töö ei kajastu SKPs, ehkki nad teevad tähtsat tööd. See töö jääb tihti tähelepanuta nii poliitikakujundajate kui ka terve ühiskonna silmis. Neile, kes on otsustanud töötamise asemel koju jääda, vaadatakse ülalt alla, sest inimeste arvates ei anna nad ühiskonnale oma panust.
<P>
Daamid ja härrad!
<P>
Euroopa Liit peaks edendama poliitikat, mis kaotaks selle diskrimineeriva meelestatuse ning tagaks inimestele, kes otsustavad mõne pereliikme eest hoolitsemiseks koju jääda, parema puhkusekorralduse ja rohkem toetust. Seda poliitikat tuleks rahastada avaliku sektori vahenditest, sest nii väheneb tõenäosus, et tööandjad diskrimineerivad oma töötajaid.
<P>
Aitäh!
<SPEAKER ID="206" NAME="Siiri Oviir  " AFFILIATION="ALDE">
kirjalikult. - (ET) Tänane Euroopa seisab silmitsi senikogematute demograafiliste muutustega. Kui Euroopas tahetakse rahvastiku vähenemise tendentsi muuta, tuleb meil just ELi ja liikmesriikide poliitika kaudu peresid igati toetada ning võimaldada naistel ja meestel ühitada pere- ja tööelu, kuid seda selliselt, et kodu ja perega seotud kohustused jaotuksid meeste ja naiste vahel võrdselt.
<P>
Toetan igati valminud EP alternatiivset soolise mittediskrimineerimine ja põlvkondadevahelise solidaarsuse resolutsiooni ettepanekut, mis on võrreldes eelneva raportiga realistlikum.
<P>
Eriti väärib esiletoomist eesmärk sooliselt tasakaalustada hoolduspoliitikat. Tihti on ebavõrdsus hooldustöö tegemisel tingitud taskukohaste, kättesaadavate ja kõrgekvaliteediliste teenuste puudumisest liikmesriikides ning naised seisavad paratamatuse ees ohverdada oma osalemise võimalused sotsiaalses, majanduslikus ja poliitilises elus.
<P>
See kõik säilitab ebavõrdsust kodu ja perega seotud kohustuste jaotusel meeste ja naiste vahel, üldjuhul sunnib just naisi valima paindlikuma töökorralduse või loobuma tööst, mis omakorda mõjutab nende karjääri, naiste ja meeste püsivat palgaerinevust ja pensioniõigust.
<P>
Olen ettevaatlik eesistuja Tšehhi ettepaneku suhtes muuta laste eest hoolitsemine "kutsealase karjääri täieõiguslikuks alternatiiviks”. Olen veendunud, et selle elluviimine kinnistaks traditsioonilise meeste ja naiste tööjaotuse.
<P>
Oluline roll meeste ja naiste tööjaotuse võrdsustamisel on ka Lissaboni strateegia raames planeeritavatel meetmetel, mille eesmärk lisaks tööhõive suurendamisele, innovatsiooni edendamisele ning tootlikkuse kasvule peab olema ka väljakujunenud soolise diskrimineerimise kaotamine ELis.
<SPEAKER ID="990" NAME="Zita Pleštinská  " LANGUAGE="SK">
Hooldamine on sajandeid olnud naiste ala. Enamik praegustest eakatest naistest on ideaalsed emad, kes veetsid oma nooruse laste eest hoolitsedes, ning minevikus laste ja kodu eest hoolitsemisel tehtud töö ei kajastu nende pensionis. Paljud neist ei saa piisavat pensioni selle sotsiaalselt väärtusliku töö eest, mida nad oma aktiivse elu jooksul tegid, ja see suurendab nende vaesusriski. See on ka põhjus, miks noored naised lükkavad emakssaamist edasi ja eelistavad karjääri teha.
<P>
Olen Euroopa Parlamendis sõna võttes korduvalt rõhutanud, et emasid ja isasid, kes otsustavad vabatahtlikult laste kasvatamise või eakate või ülalpeetavate pereliikmete eest hoolitsemise kasuks, ei tohi diskrimineerida. Ma tean mitut peret, kus hoolitsetakse puudega sugulaste eest ja tehakse seda rasket tööd suure vaprusega, vaatamata takistustele, mida pidevalt on vaja ületada.
<P>
Selles sõnavõtus tahaksin ma kiita raportöör Anna Záborská ettepanekuid, milles sisaldub üleskutse tunnustada lisaks traditsioonilisele ametlikule palgatööle ka arvukaid palgata töö vorme, mis moodustavad osa perede põlvkondadevahelisest solidaarsusest. See töö kajastub SKPs juhul, kui pere palkab kellegi teise seda tegema. Teisiti on aga lugu siis, kui seda tööd teeb üks vanematest.
<P>
Usun, et see raport innustab liikmesriike võtma meetmeid perepoliitika tõhustamiseks Euroopa Liidus.
<SPEAKER ID="207" NAME="Rovana Plumb  " AFFILIATION="PSE">
kirjalikult. - (RO) Ajal, mil Euroopa seisab silmitsi sügava majanduskriisiga, mille lõplikku suurusjärku on ilmselt raske hinnata, võib eeldada, et tööturul toimuv segadus avaldab negatiivset mõju sündimusele, sest paljud naised otsustavad lapsi mitte saada hirmu tõttu kaotada töö ja võimaluse tõttu, et laste eest hoolitsemiseks ja nende üleskasvatamiseks vajalikud materiaalsed ressursid vähenevad.
<P>
Seda arvestades peab iga liikmesriik edendama eri põlvkondi ühendavat tegevust, näiteks "põlvkondadevaheliseks sillaks" olevaid keskusi, kus vanemad täiskasvanud hooldavad ja kasvatavad lapsi ning saavad selle eest tasu. Need põlvkondadevaheliseks sillaks olevad keskused, mis tegutsevad mõnes liikmesriigis edukalt, võimaldaksid lapse saanud naistel üsna kiiresti tööle naasta ja muudaksid samas tööturule tagasipöördumise ka eakate, pensionile jäänud inimeste jaoks lihtsamaks.
<SPEAKER ID="208" NAME="Dushana Zdravkova  " LANGUAGE="BG">
Viimase paarikümne aasta jooksul on Euroopa Liidu elanikkond kiiresti vananenud. Töö- ja eraelu edukas tasakaalustamine on muutumas naiste jaoks üha keerulisemaks. Seetõttu on nüüd varasemast veel olulisem, et liikmesriigid soodustaksid sündimust ja pööraksid peredele vajalikku tähelepanu. Euroopa Liit saab selles valdkonnas anda oma kaudse panuse, aidates liikmesriikidel oma poliitikat ajakohastada. Ma leian, et "nähtamatu töö" tunnustamine on üks olulisi samme, mida selles valdkonnas võiks teha.
<P>
Me ei saa eirata ka tõsiasja, et üha rohkem tööealisi inimesi hoolitseb samal ajal nii laste kui ka eakate lähisugulaste eest ning et see paneb nad ebakindlasse olukorda. Seepärast on eriti oluline, et komisjon teeks ettepanekuid praktiliste algatuste kohta, millega tunnustataks ametlikult laste, ülalpeetavate ja majapidamise eest hoolitsemisel omandatud oskusi, nii et neid oskusi võetaks tööturule naasmisel arvesse.
<P>
Me peame täna mõtlema kõigi nende emade tulevikule, kes hoolitsevad laste - Euroopa tuleviku - eest, ja kaitsma neid ohu eest, et ühel päeval hakkavad nad saama väikest pensioni ja on teiste ühiskonnaliikmetega võrreldes ebavõrdses olukorras.
