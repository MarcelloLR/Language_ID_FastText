<CHAPTER ID="007">
Sahharovi auhind 2009 (auhinna saaja teatavaks tegemine)
<SPEAKER ID="072" NAME="Juhataja">
Kõigepealt soovin ma edastada mõningast olulist teavet 2009. aasta Sahharovi auhinna kohta. Täna hommikul määras Euroopa Parlamendi esimeeste konverents 2009. aasta Sahharovi auhinna Memorialile - Oleg Orlovi, Sergei Kovaljovi ja Ludmilla Aleksejeva organisatsioonile ning kõikidele teistele inimõiguste kaitsjaile Venemaal, keda see organisatsioon esindab. Selle aasta auhinna andsime organisatsioonile Memorial. Me loodame siiralt, et sellega aitame teha lõpu hirmu, ebakindluse ja vägivalla ringile, mis ümbritseb inimõiguste kaitsjaid Vene Föderatsioonis.
<P>
Samuti loodame edastada sõnumi, et kodanikuühiskonna aktivistidel peab olema igal pool võimalik kasutada oma põhiõigusi mõtte-, sõna- ja kirjasõna vabadusele. Me peame oma mõtetes olema vabad, sest ainult seeläbi jõuame tõe juurde.
<P>
Lubage mul jagada teiega seda rõõmu, et ma saan Euroopa Parlamendi presidendi ja eeskätt vabadusliikumisest Solidarność pärit inimesena teha teatavaks selle auhinna saaja. Kunagi olid ka meil samasugused keerulised probleemid nagu meie kolleegidel ja partneritel Vene Föderatsioonis praegu. Mul on väga hea meel, et tõde ja vabadus võidavad lõpuks alati. Just nii läks paljudes Kesk- ja Ida-Euroopa riikides. Asjaolu, et tänapäeval ei saa tõde otsivad venelased tegutseda vabalt, on suur probleem kogu Euroopa jaoks, aga ka isiklik tragöödia nende endi jaoks. See auhind annab meile, Euroopa Parlamendi liikmetele, võimaluse väljendada meie suurt toetust nende tegevusele.
<P>
(Aplaus)
<P>
Ma soovin esitada paar üldist tähelepanekut: 1988. aastal ehk nüüd juba üle 20 aasta tagasi asutas Euroopa Parlament iga-aastase Sahharovi auhinna mõttevabaduse eest, et austada isikuid ja organisatsioone nende panuse eest inimõiguste ja põhiväärtuste arendamisel.
<P>
Me peaksime meenutama praegu ka kõiki neid erakordseid inimesi, kes oma püüdluste ja pühendumuse kaudu on astunud vastu karmile tegelikkusele - rõhumisele, tagakiusamisele ja pagendamisele. Nad on sageli tavalised inimesed, kes näitavad üles haruldast julgust ja pühendumust. Nad riskivad sageli palju, isegi oma eluga. Me oleme andnud seda auhinda kirjanikele, ajakirjanikele, poliitikutele, professoritele, õigusteadlastele ja organisatsioonidele, kes võitlevad töötajate vabaduse eest, ja isegi naisliitudele, kes võitlevad sunniviisilise kadumise vastu. Mõttevabadus on üldine väärtus.
<P>
Ma soovin kasutada seda võimalust ja öelda, et kahel kandidaadil, kes sellel aastal Sahharovi auhinda ei saanud, on olemas meie suur toetus ja me peaksime tooma neid esile kui inimesi, kes on avaldanud meile sügavat muljet. Asjaolu, et me nende nimesid nimetame, et me kõnelesime neist nii paljudes aruteludes, näitab, kui palju me neid toetame selle eest, mis nad on teinud. Peale auhinna võitja väärivad ka kandidaadid meie suurt austust ja sügavat tunnustust.
<P>
(Aplaus)
<P>
Auhinnatseremoonia leiab aset kolmapäeval, 16. detsembril Strasbourgis.
