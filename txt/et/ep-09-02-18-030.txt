<CHAPTER ID="030">
Rakendusuuringud ühise kalanduspoliitika valdkonnas (lühiettekanne)
<SPEAKER ID="322" NAME="Juhataja">
Järgmine päevakorrapunkt on kalanduskomisjoni nimel Rosa Miguélez Ramose koostatud raporti "Rakendusuuringud ühise kalanduspoliitika valdkonnas” lühiettekanne.
<SPEAKER ID="323" NAME="Rosa Miguélez Ramos" LANGUAGE="ES">
Härra juhataja, volinik, daamid ja härrad, ökosüsteemide õige säilitamine koos mereressursside säästva kasutamisega, keskkonnale avalduva inimtegevuse mõju ennetamine ja selle kontrollimine, teadmiste, tehnoloogilise arengu ja innovatsiooni täiustamine - need on ülesanded, millega on võimatu toime tulla ilma Euroopa teadlaskonna toetuseta.
<P>
Kalandusuuringud on hädavajalikud ka seadusandjatele soovituste andmiseks ja nende teadusalaseks nõustamiseks. Suuremad investeeringud teadus- ja arendustegevusse ning usaldusväärsete andmete kogumiseks ja töötlemiseks toovad kaasa tugevama ja säästvama ühise kalanduspoliitika.
<P>
Kuigi ühe teadlase ütlus ("Probleem ei ole rahas, vaid tööjõus”) kirjeldab olukorda päris hästi, ei saa ma väita, et kalandusvaldkonnas on uurimistegevuse jaoks rahalisi vahendeid piisavalt. Selle asemel ütlen hoopis, et meil on kaks probleemi.
<P>
Esiteks, härra volinik, ei paista seitsmendas raamprogrammis mereuuringuteks ette nähtud summad, mis oleksid pidanud hõlmama kõiki valdkondi, olevat vajaliku tervikliku lähenemisviisi kohaldamiseks piisavad.
<P>
Veelgi enam, härra volinik, seitsmenda raamprogrammi jaoks projektide esitamine on teadlastele problemaatiline - ma kinnitan teile, et olen käesoleva raportiga seoses nii enne selle koostamisele asumist kui ka koostamise ajal paljude teadlastega vestelnud. Need probleemid tulenevad ühelt poolt erinevast rõhuasetusest peamiselt tööstusliku iseloomuga vesiviljeluse teemalistes uuringutes ning teiselt poolt multidistsiplinaarset laadi ja pikemaajalistes kalandus- ja mereteaduse teemalistes uuringutes.
<P>
Kuni seitsmenda raamprogrammini rahastati mõlemat valdkonda samadest vahenditest ja neid koordineeris kalanduse peadirektoraat, mis võimaldas neil kahel valdkonnal teineteist täiendada. Praegu on vastutav ametiasutus teadusuuringute peadirektoraat ning seetõttu on teadlaskonnal raskem projektikonkursside juhiseid koostavaid isikuid selle valdkonna muredest ja vajadustest teavitada.
<P>
Lisaks on teadlaskonnale jäänud mulje, et nimetatud peadirektoraat on otsustanud esmajoones põhiuuringute rahastamise kasuks, selle asemel et teha ruumi ka riiklikule poliitikale keskendunud uuringutele. Näiteks jääb rahastamata ühenduse merendusstrateegia teadusliku külje edendamine või kalanduse ja kliimamuutuse omavahelise suhte uurimine.
<P>
Kokkuvõttes on selleks, et saavutada Euroopa Liidu merenduspoliitika eesmärk - tootlik kalandus puhtas merekeskkonnas -, vaja selles valdkonnas töötavatel teadlastel juurdepääsu seitsmenda raamprogrammi horisontaalsetele rahastamismeetmetele.
<P>
Lõpetuseks soovin mainida teist probleemi: kalandusuuringuid tegevate noorte teadlaste murettekitav vähesus, mille põhjus paistab seisnevat vastavate erialaste kursuste ebapiisavas köitvuses teiste alusteadustega võrreldes.
<P>
Hädavajalik on luua huvitavad ja tasuvad ülikoolikursused, mis pakuvad häid erialaseid võimalusi. Ühtlasi tundub, et peame tihendama koostööd riiklike teadusasutuste vahel ning ühtlustama liikmesriikides kasutatavaid erinevaid teadusuuringute mudeleid, et muuta nende tulemused võrreldavateks ja lihtsustada andmete lisamist. Loomulikult arvan ka, et ülimalt tähtis on kasutada kalurite kogemusi ja eriteadmisi teaduslike nõuannete koostamisel, millel põhinevad ühise kalanduspoliitika valdkonnas tehtavad poliitilised otsused.
<SPEAKER ID="324" NAME="Janez Potočnik">
komisjoni liige. - Härra juhataja, olen tänulik võimaluse eest rääkida enda vastutusalast. Komisjon tunneb heameelt Euroopa Parlamendi raporti üle, mis käsitleb rakendusuuringuid ühise kalanduspoliitika valdkonnas, samuti soovin tänada raportöör Rosa Miguélez Ramost ja kalanduskomisjoni suurepärase töö eest.
<P>
Raport on koostatud õigel ajal, sest kavandamisel on mere- ja merendusuuringute ühine projektikonkurss. Ühtlasi langeb see kokku 2010. aastaks ette nähtud seitsmenda raamprogrammi töökava ja ühise kalanduspoliitika reformi rohelise raamatu - mis sisaldab teadusuuringuid käsitlevat peatükki - avaldamisega. Komisjon on raporti peamiste punktidega põhimõtteliselt nõus.
<P>
Meil on hea meel, et toetatakse Euroopa mere- ja merendusuuringute strateegiat, milles peetakse esmatähtsaks suutlikkuse parandamist, uut infrastruktuuri, uute oskuste arendamist ja haridusalgatusi, olemasolevate mere- ja merendusuuringute distsipliinide vahelist integratsiooni, liikmesriikide ja komisjoni koostöö edendamist ning teadusuuringute uute juhtimistavade väljakujundamist.
<P>
Komisjon möönab, et tähtis on eraldada kalanduse ja vesiviljeluse teemalistele uuringutele seitsmenda raamprogrammi raames piisavad rahalised vahendid, säilitades samas tasakaalu teiste teadusvaldkondadega, eelkõige põllumajanduse, metsanduse ja biotehnoloogiaga 2. teema "Teadmistepõhine biomajandus” ja 6. teema "Keskkond” raames. Seitsmenda raamprogrammi aastaeelarve suureneb järgmise kolme aasta jooksul järk-järgult ja nii kalanduse kui ka vesiviljeluse valdkond saavad eelarvemahu suurenemisest kindlasti kasu.
<P>
Komisjon püüab toetada teadusuuringuid kooskõlas selle raportiga, tõstes kalandust ja vesiviljelust käsitlevad uuringud seitsmendas raamprogrammis nähtavamale kohale, tagades tasakaalu poliitikat toetava teadustegevuse ja üldisema teadustegevuse vahel, tugevdades töökavades sotsiaalteaduse osa, edendades tulemuste levitamist ja õhutades tihedamat koostööd riiklike teadusprogrammide vahel.
<P>
Lõpetuseks: komisjon kavatseb lihtsustada kalandust ja vesiviljelust käsitlevate teadusuuringute üldist sulandumist strateegilisse teadusuuringute programmi, Euroopa teadusruumi ja uude Euroopa Liidu mere- ja merendusuuringute strateegiasse.
<P>
Arvestades äsjakirjeldatud algatusi, on minu arvates nüüd loodud kindel alus, et raamprogrammiga hõlmatud uuenduslike teadusuuringute abil kalanduse ja vesiviljeluse valdkonda parandada. Kõnealustele valdkondadele tuleb kasuks ka parem koostöö ning riiklike teadusuuringute parem kooskõlastamine Euroopa teadusruumis ühise kalanduspoliitika raames toimuvate eri algatuste kaudu.
<P>
Lubage mul omalt poolt teile kinnitada, et see ei ole keerulisem kui varem, sest tööd teevad samad inimesed ja meie koostöö kolleeg Borgiga on tõesti suurepärane. Arvan, et nii tuleks teadusuuringuid tulevikus läbi viia. Me teeme koostööd eri valdkondadega ja see annab tõepoolest paremaid tulemusi, mida ei oleks võimalik saavutada valdkonnakeskse tegevusega. Tänan teid kogu südamest väga hea töö eest.
<SPEAKER ID="325" NAME="Juhataja">
Päevakorrapunkti käsitlus on lõppenud.
<P>
Hääletus toimub neljapäeval, 19. veebruaril 2009.
