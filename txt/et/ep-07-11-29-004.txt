<CHAPTER ID="004">
Kontrollikoja 7 liikme ametisse nimetamine (arutelu)	 
<SPEAKER ID="036" NAME="Juhataja">
Järgmiseks päevakorrapunktiks on ühine arutelu eelarvekontrollikomisjoni liikme proua Ayala Senderi koostatud seitsme raporti üle, mis käsitlevad ettepanekut nimetada kontrollikoja liikmetena ametisse David Bostock, Michel Cretin, Maarten B. Engwirda, Henri Grethen, Harald Noack, Ioannis Sarmas ja Hubert Weber.
<SPEAKER ID="037" NAME="Inés Ayala Sender">
raportöör. - (ES) Härra president, nagu te kõik teate, nimetab kontrollikoja liikmed kuueaastaseks ametiajaks ametisse nõukogu pärast parlamendiga konsulteerimist. Just eelarvekontrollikomisjon on vastutav parlamendi seisukoha ettevalmistamise eest.
<P>
Kontrollikoda koosneb praegu 27 liikmest, kes esindavad liidu liikmesriike, ning me valmistume nüüd uuendama nelja kandidaadi mandaati: David Bostock Ühendkuningriigist, Maarten B. Engwirda Madalmaadest, Ioannis Sarmas Kreekast ja Hubert Weber Austriast, ning teeme ettepaneku kolme uue liikme kohta: Michel Cretin Prantsusmaalt, Henri Grethen Luxembourgist ja Harald Noack Saksamaalt.
<P>
Eelarvekontrollikomisjonis kiideti menetluse käigus kõik kandidaadid heaks, kuid kõiki mitte ühehäälselt. Siiski näeme, et pärast paari selgitust on minu lõplik ettepanek see, et kui rohkem kommentaare ei ole, tuleks kõik kandidatuurid kinnitada.
<P>
Pärast personaalseid intervjuusid kolme uue kandidaadiga sooviksin ma rõhutada head muljet, mille jättis härra Cretin, Prantsusmaa kandidaat, kes toob kontrollikotta kaasa oma arvestatava kogemuse rahvusvahelise auditeerimise alal, seda nii seoses ÜRO kui NATOga. Eelarvekontrollikomisjon pidas seda kogemust tohutuks plussiks.
<P>
Nende nelja kandidaadi, kelle mandaati soovitakse uuendada, personaalsete intervjuude käigus oli kõige tähtsamaks teemaks nende arvamus kontrollikoda algatatud enesehindamise kohta, mis lõpeb 2008. aasta lõpus, ning iga kandidaadi panus käimasolevasse arutelusse vajaduse kohta uuendada kontrollikoja ülesehitust, seda eriti pärast laienemist, arvestades, et tal on 27st liikmest koosnev juhatus ja pidades samuti silmas tema tõhususe ja uuenduslikkuse suurendamist.
<P>
Selles kontekstis sooviksin ma öelda, et härra Sarmas oli eriti muljetavaldav ning parlamendikomisjon toetas teda ühehäälselt minu arvates ilmselt täna sellele, et ta oli kinnitamise käigus eriti koostööaldis.
<P>
Teisalt ei olnud härra Engwirda ja Madalmaade valitsuse vahel saavutatud üksmeel täielikult läbipaistev ja see on parlamendikomisjonis mõningaid kahtlusi tekitanud.
<P>
Mis puutub härra Weberit, praegust kontrollikoja presidenti, tahaksin ma enne hääletust selgust tuua ühte asjaolusse, mis valmistab mulle erilist muret ja mis kerkis üles pärast kinnitavat kuulamist eelarvekontrollikomisjonis, ning seega ma arvan, et siinne foorum pakub suurepärase võimaluse sellesse selgust tuua.
<P>
Härra juhataja, seda silmas pidades sooviksin teilt paluda lubada härra Weberil kõneleda, kui ma olen lõpetanud, et selgitada järgmist küsimust.
<P>
13. novembril 2007, pärast kontrollikoja, mille president härra Weber on, aastaaruande ettekandmist tegi endine komisjoni pearaamatupidaja BBC uudistes mitmeid avaldusi, väites, et 80% ühenduse eelarvest oli endiselt kahtlusi tekitav. Sellele järgnes kohe härra Weberi sõnavõtt, milles ta ütles, et analüüs põhines rangemal lähenemisviisil, kuid et õige on ka härra Kallase hoopis teistsugune avaldus.
<P>
Ma sooviksin kuulda tõde ja et härra Weber kinnitaks, kas need avaldused on tema tehtud ning kui mitte, tahaksin ma, et ta need avalikult tagasi lükkaks ja selle kohta parlamendile koopia saadaks, selleks et vältida avaliku arvamuse häirimist sellist tüüpi vastuolu tõttu.
<P>
Naastes minu raporti sisu juurde, tahaksin väljendada oma meelehärmi, mis on tingitud sellest, et nõukogu - kelle puudumine sellelt istungilt, ma kordan, on kahetsusväärne - on taaskord ignoreerinud parlamendi 1992. aasta resolutsioonis kehtestatud kriteeriume, mille eesmärgiks on suurema läbipaistvuse saavutamine.
<P>
Nõukogu on üldiselt kahel juhul ignoreerinud soovitust mitte ületada kahte mandaati, teiste sõnadega 12 aasta pikkust teenistust kontrollikojas. Halvem on aga parlamendi soovituse eiramine vajaduse kohta saavutada kontrollikojas naiste ja meeste vahel parem tasakaal. Kuigi tänaseks on 27st liikmest naisi viis, tehakse nüüd ettepanek, et nende arvu kahandataks neljale. Seoses sellega olen ma lõplikult kindel, et nõukogu peaks võtma erimeetmeid.
<P>
Samuti seoses sellega nõuame me, et nõukogu tunnistaks, et head suhted parlamendi ja kontrollikoja vahel on keskse tähtsusega kontrollisüsteemi korraliku toimimise seisukohalt. Seetõttu peaksime saama nõukogult ajakohase ettepaneku kandidaatide nimetamise kohta ja olema suutelised liikmetega enne valimisi tihedamat koostööd tegema.
<P>
Veelgi tähtsam on meenutada nõukogule vajadust tunnustada Euroopa Parlamendi arvamust eesmärgiga vältida seda, mis juhtus 2004. aastal pärast negatiivset arvamust ühe kandidaadi, kohta, mida nõukogu täielikult ignoreeris.
<P>
Pidades silmas kontrollikoja tulevikku, sooviksin mainida muret, mida Euroopa Parlamendi liikmed laialdaselt jagavad niisuguse olulise organi tõhususe üle, kui seda juhib kuni 27st liikmest koosnev juhatus. Seetõttu ootame me mõningase kannatamatusega kontrollikoja enesehinnangu tulemusi ja tegelikult soovitan ma oma raportis, et parlament peaks seda 2008. aasta lõpus, kui see esitatakse, hoolega uurima ning et ta peaks erinevate võimaluste kohta seisukoha võtma.
<P>
Kuni sinnamaani aga saab teha parandusi ja seega kutsun ma kontrollikoda kasutama kõiki oma käsutuses olevaid vahendeid oma töö hõlbustamiseks ja lihtsustamiseks, kasutades eelkõige kehtiva lepinguga antud võimalusi: näiteks võimalust võtta raportid vastu häälteenamusega ja mitte alati konsensuse alusel, ning samuti võimalust luua töörühmad, kes vastutavad konkreetsete raportite eest, mida seetõttu ei pea kogu juhatus läbi töötama.
<P>
Sarnaselt soovitan ma, et võttes vastu ettepaneku liikmete ametisse nimetamise kohta viidatud sätete alusel, peaks parlament väljendama soovi, et me saaks igal juhul selgituse selle kohta, mida ma varem välja pakkusin.
<SPEAKER ID="038" NAME="Juhataja">
Tänan teid, proua Ayala. Kuna härra Weber ei viibi saalis, loodan ma, et teie palve edastatakse talle mõne tema kolleegi poolt, nii et härra Weber saab teie mureküsimustele vastata.
<SPEAKER ID="039" NAME="Petya Stavreva">
fraktsiooni PPE-DE nimel. - (BG) Täna hääletame me kontrollikoja seitsme uue liikme ametisse nimetamise üle. Euroopa Parlament ja parlamendiliikmed on seda institutsiooni alati väga oluliseks pidanud. Mina kui Bulgaariast pärit parlamendisaadik ja ühe uue liikmesriigi esindaja, leian, et kontrollikoja nõuetekohane toimimine ja tõhus koostöö parlamendiliikmetega on väga tähtis kogu Euroopa Liidu rahalisele seisukorrale.
<P>
Kandidaatide kuulamisel eelarvekontrollikomisjonis oli meil võimalus näha nende ametialast pädevust, isiklikke teadmisi ja motivatsiooni. Loomulikult võime me vaid kurbust tunda, et kandidaatide hulgas ei olnud ühtegi naist või noort inimest, kuid Euroopa Parlamendil ei ole liikmesriikide ja riigi tasandil tehtavate valikute üle mingit võimu.
<P>
Meie kohustus parlamendiliikmetena on hinnata kandidaate ja ma usun, et eelarvekontrollikomisjonis kuuldud on kontrollikotta valimise väärilised. Häälteenamus, mis seitsmele kandidaadile parlamendikomisjonis hääletusel anti, annab tunnistust suurest lugupidamisest, mida me kõigi kandidaatide vastu tunneme. Nende poliitiline ja ametialane sõltumatus olid põhilised, millest me oma hinnangus kandidaatidele juhindusime. Euroopa Parlamendi EPP-ED fraktsioon toetab kõiki kandidaate, jäädes ootama head ja viljakat koostööd Euroopa Kontrollikoja liikmetega.
<SPEAKER ID="040" NAME="Gabriele Stauner" AFFILIATION="PPE-DE">
(DE) Härra juhataja, daamid ja härrad, ma tervitan ettepanekut seitsme uue kontrollikoja liikme ametisse nimetamise kohta ja võin vaid korrata, kui tähtis on kontrollikoja töö ELi ja liikmesriikide rahaliste huvide kaitsmisel. Kontrollikoda mängib võtmerolli selle eesmärgi täitmisel ja on omandanud suurepärase maine. Ta täidab oma ülesannet kartmatult, õiglaselt, professionaalselt ja sõltumatult, kuid loomulikult peab ta alati tuginema üksikisikutele, sest inimesed on need, kes institutsiooni tööle panevad. Ja kuna liikmed esitatakse liikmesriikide poolt, on minu märkused just viimastele suunatud.
<P>
Kandidaate vaadeldes võivad mõned vastuväitena viidata nende suhteliselt kõrgele vanusele. Konkreetsete ametikohtade puhul aga pean ma isiklikku ja ametialast kogemust keskseks teguriks ja audiitoritel lihtsalt ei ole seda piisavalt 25, 30 või 35 aasta vanusena. Minu meelest enam põhjendatud kriitika on seotud naiste väga madala osakaaluga. Samas peab kandidaatide kvaliteet olema määravam kui nende sugu. Ma pean väga oluliseks meeskonnavaimu ja "ühtse rinde” tunnetuse arendamist ja tihedate sidemete loomise püüdlust riikide kontrolliasutustega. Seal peaks olema koostöö, kuid mitte sõltuvus.
<P>
Nagu te teate, on viimasel ajal peetud tuliseid arutelusid selle üle, kas kontrollikojal on liiga palju liikmeid. Nüüd on reformilepingu alusel vastu võetud otsus. Üks mure on jäänud - õigustatud mure - kas 27 liikmega kontrollikoda suudab endiselt maksimaalse tõhususega toimida. Liikmete arv ja taust peab olema tasakaalus. Eelkõige ei tohi selles vallas allutada ametialast pädevust poliitilistele kaalutlustele. Mõeldes sammu edasi tulevastele ümberkorraldusplaanidele, mis kindlasti tekivad, sooviksin tuua näitena riikliku kontrolliasutuse riigis, kust ma pärit olen, millel on suur hulk liikmeid - ma usun, et üle 50 - kuid kus iga liige juhib osakonda ja on täielikult kaasatud nii kontrollitoimingutesse kui ka õiguslikult täiesti sõltumatu.
<P>
Ükskõik, mis tulevik riiklikule kontrolliasutusele toob, need on ja jäävad meie peamisteks liitlasteks eelarvekontrolliülesande täitmisel.
<SPEAKER ID="041" NAME="Juhataja">
Ma arvan, et me peaksime küsima, kas härra Weber sooviks öelda paar sõna kommentaariks või vastata käesoleva arutelu aluseks olevate raportite koostaja proua Ayala palvele.
<P>
Härra Weber, kas te sooviksite paar sõna öelda?
<SPEAKER ID="042" NAME="Hubert Weber">
kontrollikoja president. - (DE) Härra juhataja, ma olin juba saalist lahkunud kui see küsimus esitati. On sõnadetagi selge, et soovin seda küsimust selgitada. Väideti, et BBC intervjuus asusin ma proua Andreaseni poolele. Ma võin teile kinnitada, et tõepoolest andsin BBCle intervjuu, kuid nime Andreasen selles isegi ei mainitud. Kaks minu töötajat, kes siin on, võivad seda kinnitada.
<P>
Teiseks eriti tähtsaks punktiks on see, et väidetavalt olin öelnud, et 80% kuludest oli saanud punase tule, kui lubate mul lihtsamalt väljenduda. Tegelikult ütlesin täpselt vastupidist. Intervjueerija, kelle on muidugi õigus esitada asju nii, nagu ta tahab, küsis minult, kas mulle valmistab muret härra Kallase avaldus selle kohta, et 40% kuludest sai rohelise tule. Ma vastasin, et mul ei ole sellega mingit probleemi. Ma ütlen seda selleks, et teha selgeks, et härra Kallase ja minu arusaamal ei ole mingit erinevust. Protsentide üle võib alati vaielda. Võib-olla oli see isegi üle 40%, kuid pean taas kinnitama, et arv 80 üle mu huulte ei tulnud. Ma ei viidanud proua Andreasenile, kuna see on komisjoni ja proua Andreaseni vaheline asi ning kontrollikoda ei soovi sellesse sekkuda. Tänan teid väga võimaluse eest vastata.
<SPEAKER ID="043" NAME="Juhataja">
Tänan teid selgituse eest, mis vastab raportööri mureküsimusele. Ühine arutelu on nüüd lõppenud.
<P>
Hääletus toimub täna hommikul kell 11.00.
