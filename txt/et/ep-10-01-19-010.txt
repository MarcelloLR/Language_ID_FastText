<CHAPTER ID="010">
Inimkaubandus (arutelu)
<SPEAKER ID="209" NAME="Juhataja">
Järgmine päevakorrapunkt on arutelu:
<P>
suuline küsimus nõukogule inimkaubanduse ärahoidmise kohta, mille kodanikuvabaduste, justiits- ja siseasjade komisjoni ning naiste õiguste ja soolise võrdõiguslikkuse komisjoni nimel on esitanud Anna Hedh ja Edit Bauer - B7-0341/2009), ja
<P>
suuline küsimus komisjonile inimkaubanduse ärahoidmise kohta, mille kodanikuvabaduste, justiits- ja siseasjade komisjoni ning naiste õiguste ja soolise võrdõiguslikkuse komisjoni nimel on esitanud Anna Hedh ja Edit Bauer - B7-0342/2009).
<SPEAKER ID="210" NAME="Anna Hedh">
autor. - (SV) Nagu me kõik teame, on inimkaubandus üks tõsisemaid ja jälestusväärsemaid kuritegusid maailmas. Sellepärast olen ma väga pettunud, et pean seda olulist teemat arutama nii hilja õhtul siin tühjas nõupidamisruumis, kus pole kuulajaid ega ajakirjanikke.
<P>
Orjus kaotati ametlikult terves Euroopas aastal 1850. Sellest hoolimata kannatavad peaaegu 200 aastat hiljem sajad tuhanded inimesed orjuse kaasaegse vormi all, milleks on inimkaubandus Euroopas. Euroopa Parlamendil ja muudel ELi institutsioonidel lasub tohutu vastutus teha lõpp sellele kaasaegsele orjusele, millel on palju eri kujusid: näiteks sunniviisiline töö, seksiorjus, elundikaubandus, lapsendamine ja kerjamine.
<P>
Sellepärast on mul hea meel, et me seda olulist küsimust täna õhtul arutame. Tahaksin juhust kasutada, et teid tänaseni kestnud hea koostöö eest tänada, ning ma loodan, et üheskoos suudame me viimaks ühise resolutsioonini jõuda. Loodan ka, et uus komisjon esitab inimkaubanduse kohta direktiivi nii pea, kui võimalik - direktiivi, mis on jõulisem ja läheb veelgi kaugemale kui vana komisjoni tehtud ettepanek, mis iseenesest oli ju päris hea.
<P>
Inimkaubanduse probleemiga tegelemiseks on meil tarvis üldist vaatepunkti, mis võtab arvesse kõiki mõjutatud poliitikaid. See tähendab, et mitte ainult kriminaalõigust, vaid ka migratsiooni. Meil on tarvis paika panna ka asjakohased sanktsioonid, mis peegeldaksid tegelikult selle kuriteo tõsidust ning tabaksid tegelikult neid, kes inimkaubandusega raha teevad. Me peame tagama, et ohvrid saaksid paremat abi ja kaitset ning et erilist tähelepanu pöörataks alaealistele ohvritele. Me vajame ka paremat koordineerimist ELi institutsioonides.
<P>
Inimkaubanduse probleemiga tegelemisel peavad kõik liikmesriigid panema siiski märkimisväärset rõhku ennetustööle ning peamiselt tähendab see, et tuleb vähendada meie riikides olemasolevat nõudlust teenuste järele, mida pakuvad inimkaubanduse ohvrid. Kui suudame vähendada nõudlust, väheneb ka teenuste pakkumine.
<P>
Lõpetuseks pöördun nõukogu, komisjoni, Euroopa Parlamendi, liikmesriikide ja ELi muude institutsioonide poole: võidelgem ühiselt, et teha Euroopas lõpp inimkaubandusele, mis on orjuse kaasaegne vorm!
<SPEAKER ID="211" NAME="Edit Bauer">
autor. - (HU) Pole selgemat märki inimkaubanduse probleemi tõsidusest kui tõsiasi, et isegi Euroopas langeb igal aastal selle ohvriks mitusada tuhat inimest. See on vist nii uskumatu, et tõlgid ütlesid praegu mitmesaja tuhande asemel mitusada. Ka avalik arvamus on enam-vähem seda meelt. Tundub, et see on kriitiline küsimus, ning et alahinnatakse nii selle tagajärgi kui ka nähtust ennast. Arvan, et Euroopal on kohustus tugevdada võitlust inimkaubanduse vastu. Tahaksin käsitleda kahte küsimust. Esiteks ohvrite kaitset ja teiseks nõudluse kaotamist. Mis puutub ohvrite kaitsmisse, siis selles osas on olemas Euroopa Ühenduse õigusakt, millele komisjon lubas 2009. aastaks uue hinnangu anda. Vaatamata tõsiasjale, et see direktiiv number 2004/81 vajab tõepoolest ajakohastamist, ei ole kõnealune ümberhindamine kahjuks siiani päevavalgust näinud ning enamikku ohvritest koheldakse kui kuriteo kõrvalnähtust ning lastakse neil edasi kannatada. Me kõik teame ka seda, et ohvrite abita on kuritegelikke rühmitusi võimatu tabada, nagu on kinnitanud ka Europoli juhtkond.
<P>
Tahaksin juhtida õigusloome protsessis ka teisele küsimusele, nimelt nõudluse kaotamisele. Inimkaubandusel on oma turg. Seal toimivad samasugused tarnimise ja nõudluse seaduspärad nagu muudelgi turgudel. Tegeleme tavaliselt tarnimisega ning enam-vähem unustame nõudmise poole või ei taha seda käsitleda, kuigi senikaua, kui meil pole õnnestunud nõudlust kaotada, pingutame vist inimkaubandusega võitlemisel asjatult. Peale selle tahaksin rõhutada vajadust poliitikate kooskõlastamise järele. Oleme leidnud, et komisjoni teatavad peadirektoraadid ei kooskõlasta tegelikult omavahel oma poliitikaid ning ka teabevahetus nende vahel jätab soovida. Arvan, et ka selles osas tuleb meil veel tööd teha.
<SPEAKER ID="212" NAME="Diego López Garrido">
nõukogu eesistuja. - (ES) Anna Hedh, Edit Bauer! Ma ei saakski rohkem nõustuda algatusega, küsimusega ja aruteluga, mille olete täna õhtul sütitanud. Ma usun, et inimkaubandus on inimkonna suurim nuhtlus. Sellepärast on see üks suurimaid väljakutseid, millega me peame tegelema, - ja me peame sellega tegelema ühiselt. See on veel üks näide selle kohta, et peame oma jõud Euroopa tasandil ja väljaspool Euroopat ühendama, et selle nuhtluse vastu võidelda.
<P>
Alustasite oma küsimust, rääkides sellest, kas lähenemisviis, mille Euroopa Liit peab võtma, peaks olema inimõiguste keskne, terviklik, ning keskenduma repatrieerimisele ja taasintegreerimisele, sotsiaalküsimustele ja sotsiaalsele kaasatusele. Vastus on "jah”. Me oleme täiesti nõus, et see on õige lähenemisviis. Nõustume ka proportsionaalsuse põhimõttega karistuse raskuse määramisel - see on veel üks punkt, mille te oma küsimuses tõstatasite - ning et on vaja täiendavaid meetmeid ohvrite kaitseks. Te juhtisite tähelepanu küsimusele ja rõhutasite - ning ma olen teiega täiesti nõus -, et ohvrite kaitsmine on oluliselt tähtis, kui võitleme inimkaubandusega, ning ka siis, kui kaitsetu ohvri või lapse nõustumine ekspluateerimisega on täiesti väheoluline. See peab olema väheoluline, kui tegemist on ekspluateeritava karistamisega tema käitumise eest.
<P>
Arvan, et teie mõte nõudlusest on samuti tähtis. See on väga tähtis mõte, mis tuleb samuti läbi vaadata. Sedasama tuleb teha ka kohtumõistmise teemaga.
<P>
Teie küsimuse teise osa suhtes oleme arvamusel, et teabe kooskõlastamine on absoluutselt hädavajalik. Sellepärast nõustume küsimuses sisalduva ettepanekuga, mis näib meile ülimalt asjakohasena.
<P>
Küsisite ka ennetusmeetmete kohta. Võin öelda, et Euroopa Liit töötab praegu niisuguste ennetusmeetmete loomisel. 2005. aastal võttis nõukogu selles suhtes vastu kava, mida oleks tulnud tõhusalt rakendada. Ning, nagu te teate, on inimkaubandus lülitatud ka paljudesse Euroopa Liidu ja kolmandate riikide vahelistesse lepingutesse, näiteks Aafrika ja Euroopa Liidu strateegilisse koostöölepingusse. See on vaid üks prioriteetidest Euroopa Liidu ja Lääne-Balkani riikide vahelistes stabiliseerimis- ja assotsieerimislepingutes. Tahaksin rõhutada ka seda, et abi nende inimeste koolitamisel ja nende teadlikkuse tõstmisel, kes võivad ohvritega kokku puutuda, mängib samuti võitluses inimkaubanduse vastu olulist osa. Niisugused inimesed on näiteks piirivalvurid ning kolmandate riikide politseinikud ja turvatöötajad.
<P>
Tahan lõpetuseks öelda, et eesistujariik Hispaania hakkab selles suunas töötama ning võtab oma põhimureks eelkõige lapsed, keda on kahjustanud inimkaubandus, ja see on eesistujariigi Hispaania üks peamine prioriteet. Muude algatuste hulgas oleme komisjoni üles kutsunud esitama 2010. aasta alguses tegevuskava seoses Euroopa Liitu saatjata sisenevate alaealistega.
<P>
Ütlen lõpetuseks, austatud juhataja, et oma ametisoleku ajal, selle kuuekuulise perioodi ajal, nõuab eesistujariik Hispaania, et viivitamata arutataks direktiivi inimkaubandusega võitlemise kohta, ning ma olen kindel, et uus komisjon selle viivitamata ka esitab. Kui komisjon on oma eelnõu esitanud, alustab eesistujariik Hispaania arutelusid nõukogu ja parlamendiga. Võtke seda kui meie otsusekindluse väljendust võidelda orjuse kaasaegse vormi vastu, nagu eelmine kõneleja nii tabavalt nimetas.
<SPEAKER ID="213" NAME="Jacques Barrot">
komisjoni asepresident. - (FR) Austatud juhataja! Minister just selgitas, kuidas inimkaubandus on tegelikult üks orjuse vormidest. Tahaksin väga tänada Anna Hedhi ja Edit Bauerit selle küsimuse tõstatamise eest!
<P>
Peame alustama tervikliku ja distsipliinidevahelise lähenemisviisiga, mis ei piirdu surveavaldustega, vaid hõlmab ka koostööd kolmandate riikidega. Sellise tervikliku lähenemisviisi võttis komisjon vastu pärast seda, kui oli esitatud raamotsuse ettepanek, mis avaldati 2009. aasta märtsis. See raamotsus põhineb Euroopa Nõukogu 2005. aasta konventsioonil meetmete võtmise kohta inimkaubanduse vastu võitlemisel, ent läheb sellest kaugemale.
<P>
Loomulikult, nagu minister just ütles, hakkame kasutama Lissaboni lepinguga pakutavat uut õiguslikku alust, et esitada võimalikult kiiresti direktiivi ettepanek, milles võetakse arvesse enne Lissaboni lepingu jõustumist toimunud arutelusid. Loodame, et suudame selle uue direktiivi ettepanekuga säilitada püüdluste kõrge taseme.
<P>
Tunneme, et Euroopa Parlament peab mängima keskset rolli ning et see pühendumus on väga oluline inimkaubanduse vastu võitlemise Euroopa meetmete õigusraamistiku edasiseks tugevdamiseks. Seepärast annan teile küsimuse sisule vastuseks mõningast teavet.
<P>
Esiteks karistused: inimkaubandus kujutab endast väga rasket kuritegu ning seda tuleb vastavalt ka karistada. Kohtuotsused peavad olema ranged ning karistuste ülemmäärade ühtlustamist tuleb jätkata. Need varieeruvad liikmesriikides suuresti, kolmest kuni kahekümne aastani tavakuritegude puhul ning kümnest aastast kuni eluaegse vangistuseni raskendavate asjaoludega seoses.
<P>
Kuigi ma tunnistan, et kohtuotsuste langetamise viis võib liikmesriigiti erineda, on karistuste nii tohutu erinevus Euroopa piires õigustamatu, ning sellepärast sätestame uues ettepanekus väga ranged karistused.
<P>
Jätkan nüüd ohvritele pakutava abi ja kaitse teemaga. Inimkaubanduse ohvritele antav abi, toetus ja kaitse, eriti seoses majutuse, arstiabi ja psühholoogilise abiga, nõustamisega, teavitamisega, tõlketeenuste ja juriidilise esindamisega, on oluliselt tähtis.
<P>
Kuna eesistujariik Hispaania seda soovib, hakkame nähtavasti inimkaubanduse ohvriks langenud laste puhul kaaluma ka erimeetmeid ja paremaid kaitsemeetmeid. Õigusabi ja esindatuse süsteem peaks olema tasuta, eriti laste jaoks.
<P>
Lõpuks avaldab komisjon 2010. aasta jooksul oma esimese raporti direktiivi rakendamise kohta seoses elamislubadega, mis antakse kolmandate riikide kodanikele, kes on inimkaubanduse ohvrid ja teevad koostööd pädevate asutustega. Pärast seda raportit on näha, kas direktiivi on tarvis muuta.
<P>
Nõudluse vähendamiseks mõeldud meetmete osas kavatseb komisjon oma koostatavasse direktiivi ettepanekusse võtta klausli, millega kohustatakse liikmesriike selles valdkonnas algatusi tegema. Samuti julgustatakse neid kuriteoks tunnistama seksiteenuste või tööjõu kasutamist, kui kasutaja teab, et kõnealune isik on inimkaubanduse ohver või on varem see olnud.
<P>
Mis puutub kohtumõistmisesse, siis peame suurendama iga liikmesriigi suutlikkust menetleda mitte üksnes oma kodanike õigusrikkumisi, vaid ka nende inimeste omi, kes tavaliselt elavad riigi territooriumil ning on leitud süüdi olevat inimeste salakaubaveos välismaale. See on oluliselt tähtis, kui tuleb võidelda nn uute maffiate nähtusega, nimelt eri rahvusest liikmetega kuritegelike organisatsioonidega, kes rajavad oma kuritegelike huvide keskuse ning seega ka püsiva elupaiga mõnda Euroopa Liidu liikmesriiki.
<P>
Järgmiseks jätkan andmete kogumise teemaga. Komisjon on teinud suuri investeeringuid andmete kogumise ühiste näitajate väljatöötamisse. Peame Euroopa Liidule pakkuma usaldusväärset ja võrreldavat statistikat. Mitu olulist projekti on teoks tehtud ning nende algatuste tulemusi tuleb asjakohaselt järgida, võimaldades näitaja ühisnäidise väljatöötamist koos Eurostatiga, Euroopa Liidu agentuuridega, Europoliga, Eurojustiga, Frontexiga ja põhiõiguste agentuuriga.
<P>
Lõpetuseks räägin ennetamisest. Meil on finantsprogramm "Kuritegevuse ennetamine ja selle vastu võitlemine”, millesse 2010. aastal lülitatakse sihteesmärgina võitlus inimkaubanduse vastu. Seejärel nähakse Stockholmi programmiga ette erimeede, mis justiits- ja siseministrite nõukogu vastuvõetud üldsuuniste dokumendis on seotud kolmandate riikidega koostöö tugevdamise meetmetega.
<P>
Seega hakkab kuju võtma inimkaubandusevastase võitluse terviklikum poliitika. Nagu olen juba öelnud, esitab komisjon väga varsti direktiivi ettepaneku, ning mul on hea meel, et eesistujariik Hispaania on teatanud arutelust, mis võimaldab teil komisjoni ettepanekut veelgi rikastada, ja mulle näib, et see ettepanek on õigeaegne, võttes arvesse, et kõnealune nähtus on kahjuks kaugel sellest, et vähenema hakata, vaid on meie liikmesriikides endiselt kasvamas. Seepärast on aeg reageerida - ja reageerida jõuliselt.
<SPEAKER ID="214" NAME="Roberta Angelilli">
fraktsiooni PPE nimel. - (IT) Austatud juhataja, head kolleegid! Tahaksin kõigepealt Anna Hedhi ja Edit Bauerit nende töö eest tänada!
<P>
Nagu kõik ütlevad, on inimkaubandus äärmiselt raske õiguserikkumine, mis seondub seksuaalse ekspluateerimise ja ebaseadusliku töötamisega. Neid kuritegusid teostavad südametunnistuseta inimesed, kes hangivad oma ohvreid vägivalla või pettuse abil, võib-olla ausa hästitasustatud töö lubamisega või ähvardustega, mis on suunatud mitte üksnes ohvri, vaid ka ta laste või sugulaste vastu.
<P>
Kahjuks on naised ja lapsed nagu tavaliselt need, kes peavad maksma kõrgeimat hinda. Oletatavasti on kogu maailmas peaaegu kolm miljonit inimkaubanduse ohvrit ning peaaegu 90% neist on naised ja lapsed. Euroopa Parlament tõdes 2008. aastal Euroopa Liidu esimeses laste õiguste strateegias, et lastekaubandusel on palju kuritegelikke eesmärke: elundikaubandus, ebaseaduslik adopteerimine, prostitutsioon, ebaseaduslik töö, sundabielud, tänaval kerjama sundimine ning seksiturism, kui tuua kõigest mõned näited.
<P>
Selles dokumendis on kirjeldatud inimkaubandust kui Euroopa Liidu tõelist nuhtlust, ning on öeldud, et seetõttu peab inimkaubanduse ja ekspluateerimise vastu võitlemine saama prioriteediks Euroopa Liidu tulevases tegevuskavas, eelkõige kõikide kiireloomuliste õigusloome meetmete vastuvõtmise kaudu, mida vajatakse, et tagada ohvritele täielik kaitse ja pakkuda neile abi. Ka uues Stockholmi programmis on juttu lastekaubandusest ja laste ekspluateerimisest.
<P>
Ütlen seepärast lõpetuseks ja tänaõhtust arutelu silmas pidades: loodame, et komisjon ja nõukogu oma kohustused täidavad ning et komisjon esitab direktiivi uue ettepaneku, mida me väga hoolikalt uurima hakkame.
<SPEAKER ID="215" NAME="Claude Moraes">
fraktsiooni S&D nimel. - Austatud juhataja, Anna Hedhi ja Edit Baueri tänane saavutus, kuigi nad rääkisid väga hilisel tunnil, nagu Anna Hedh ütles, oli tulla täna siia, et kuulata lahkuvat volinikku Jacques Barrot'd kõnelemas ning uut eesistujariiki Hispaaniat voliniku kohta selliseid sõnu kasutamas nagu "otsusekindel” ja "ambitsioonikas”! Asi oli nii hilise tunnini ootamist väärt, sest täna on siin täiskogul palju selliseid inimesi, nende hulgas ka autorid, kes mõistavad kõnealuse julma kaasaegse nähtuse keerukust, kuid samas mõistavad ka seda, et kodanikud ootavad Euroopa Liidult selle kaasaegse nuhtlusega tegelema hakkamist.
<P>
Jacques Barrot kõneles vajadusest uute õigusaktide järele. Loodame siis, et me komisjoni ettepanekut lähemal ajal näeme. Nägime täna hommikul volinikukandidaadi Cecilia Malmströmi kuulamisel positiivset reageeringut ka oma ettepanekule ELi inimkaubanduse vastu võitlemise koordinaatori kohta.
<P>
Kui hakkate selle piltmõistatuse eri osi kokku seadma, siis liigume vähemalt edasi, ent Anna Hedhi kirjeldatud probleemi puhas olemus tähendab seda, et peame oma sõnad tõesti teoks tegema. Kuna inimkaubandus on nii keerukas nähtus, mis puudutab nii paljusid eri valdkondi, nagu näiteks sunniviisiline töö, organiseeritud kuritegevus, seksuaalne ekspluateerimine ja laste kuritarvitamine, siis peab meie reageering olema mitmeosaline ja terviklik. Jacques Barrot loetles paljusid asju, mida tahaksime tegelikkuses näha, ning kui need peaksid kogu ELis paketiks koonduma, saame otsusekindla poliitika, mida ELi kodanikud hakkavad nägema tegevuskavana. Praegusel hetkel mõistavad ELi kodanikud küll inimkaubanduse nuhtlust, kuid ei näe terviklikku lähenemisviisi ega mõista, millega EL tervikuna tegeleb.
<P>
Mul on hea meel, et volinikukandidaat Malmström rõhutas täna oma kohustust uus õigusloome ettepanek väga varsti esitada ning mul on hea meel ka nähes, et eesistujariik Hispaania rõhutab mitte ainult võitlust inimkaubanduse vastu, vaid ka sellega seotud probleeme, nagu näiteks naiste vastu suunatud vägivald. On väga oluline kõik need koondada, et näidata selles ettepanekus peituvat tõelist otsusekindlust ja südamevalu. Kuigi aeg on hiline, on meil nüüd tarvis sõnad tegudeks pöörata, ja autorid on meile täna suurepärase töö teinud.
<SPEAKER ID="216" NAME="Nadja Hirsch">
fraktsiooni ALDE nimel. - (DE) Austatud juhataja! Tahaksin kõigepealt meie raportööri tema pühendumise ja suurepärase koostöö eest tänada, kuna teema on tõepoolest väga oluline! Nagu me juba ütlesime, on inimkaubandus arvatavasti kõige hullem kuritegevuse vorm. Küsimuses tsiteeritud Europoli numbrid näitavad, et selles valdkonnas pole olnud paranemist. Tegelikult hoopis vastupidi. Eelkõige pealesunnitud töö vallas on numbrid kasvanud, kuid naistega kaubitsemise osas on jäänud samaks. Seega on täiesti selge, et kõigepealt on hädasti tarvis järjepidevat tegevust.
<P>
Selleks et selline tegevus oleks edukas, on tarvis kõige erinevamates valdkondades esmajärjekorras vastu võtta terviklik lähenemisviis. Üks absoluutselt oluline element on teadlikkuse suurendamine - sealhulgas ka Euroopa elanikkonna hulgas - sellest, et inimkaubandus toimub otse Euroopa keskel, igas riigis. Peame selles suhtes hakkama kõigepealt tegelema harimisega, nagu tegime näiteks jalgpalli maailmakarikavõistluste puhul Saksamaal, et tuua pealesunnitud prostitutsioon päevavalgele ja näidata, et see tõepoolest igal pool toimub. Samuti õhutada arutelusid elanikkonna hulgas, et tekiks teadlikkus, mis viiks ohvrite aitamiseni.
<P>
Mu teine punkt on seotud ohvrite kaitsmisega. Nimelt siis, kui inimesed on sellest dramaatilisest olukorrast päästetud, peavad ka liikmesriigid tagama, et nad saavad arsti- ja psühholoogi abi, et neid vajaduse korral toetataks päritoluriiki tagasipöördumisel või et tuleks kõne all asüüli saamine või muud sarnased võimalused siin uus kodu leida ja uut elu alustada.
<SPEAKER ID="217" NAME="Judith Sargentini">
fraktsiooni Verts/ALE nimel. - (NL) Täna ilmus Hollandi ajalehtedes reportaaž ühest asparaagusekasvatajast, kes läks kohtu ette, kuna teda kahtlustati inimkaubanduses ja orjatöö kasutamises: kasutati rumeenlasi, teisisõnu Euroopa kodanikke. Inimkaubandus pole lihtsalt midagi niisugust, mis toimub väljaspool Euroopa Liitu asuvate riikide kodanikega, vaid see toimub ka liikmesriikide kodanikega. Korralikult integreeritud poliitika inimkaubanduse vastu võitlemiseks ei saa piirduda kõigest selle taluniku taoliste süüdlaste vahistamisega ja niisuguste kuritegude sooritajate karmi kohtlemisega, vaid peab korralikult keskenduma ka ohvritele. Nende õigused ja nende tulevik peavad olema esmatähtsad. Inimkaubanduse ohvritel ei tohiks iialgi tekkida muljet, et nad on üksi jäänud või et neid on kitsikusse jäetud. Peame neid toetama igal viisil: juriidiliselt, meditsiiniliselt, sotsiaalselt, kogukondlikult ja finantsiliselt, ning me peaksime neile ehk ka valuraha maksma. Nende ohvrite suutlikkus kasutada oma õigusi ja meie seaduse pakutavaid võimalusi on iga uue direktiivi jaoks oluliselt tähtis. Selles suhtes kuulsin Diego López Garridolt ja Jacques Barrot'lt häid sõnumeid.
<P>
Volinik ütles ka, et inimestele, kes kasutavad salakaubana sissetoodud inimeste teenuseid, tuleks määrata karmimad karistused. Minu arvates pole karmimad karistused sellise tegevuse eest kindlasti valed, aga ma mõtlen, kuidas me ohvreid aitame, kui kuulutame edaspidi kuritegelikuks nende tegevuse, nende töö - sest see on ikkagi töö, isegi kui see on orjatöö. Kuidas see ohvritele kasuks tuleb, kui nad peavad olema hirmul, et töö, mida nad mingil ajahetkel teevad, kuulutatakse edaspidi kuriteoks? Tahaksin väga sellele küsimusele vastuse saada.
<P>
Roheliste / Euroopa Vabaliidu fraktsiooni arvates on inimkaubanduse ohvritel õigus saada elamisluba, teatavatel tingimustel ka tähtajatu elamisluba tagamaks, et neil pole tarvis karta tagasisaatmist riiki, kus see kõik algas, ja tagamaks, et nad võivad esitada kaubitseja vastu süüdistuse, kuna viibivad ohutult teadmises, et nende viibimine riigis on turvaline. Seda selleks, et puuduks vähimgi võimalus, et keegi tagasi saadetakse ning ta taas kaubitsejaga kokku põrkab. Teie uus raamdirektiiv, volinik, nõukogu eesistuja, peab andma ohvritele õigused. See peab andma neile õigused ja uue tuleviku. Seda ma tahaksingi näha.
<SPEAKER ID="218" NAME="Zbigniew Ziobro">
fraktsiooni ECR nimel. - (PL) Austatud juhataja! On äärmiselt piinlik, et kaasaegne Euroopa, mis naudib vabadust ja inimõiguste austamist, on muutunud nii paljude inimeste rõhumise ja kuritarvitamise paigaks. Kõik see on veelgi šokeerivam, kuna on sageli seotud naiste ja lastega, kes on erilises ohus ja eriti abitud.
<P>
Poola justiitsministri ja peaprokurörina olen kontrollinud arvukaid juurdlusi, mis paljastasid, et sellised asjad Euroopas juhtuvad, et need ulatuvad üle riigipiiride ning on olemuselt mõnikord väga julmad. Inimkaubanduse peamine eesmärk on seksuaalne ekspluateerimine või pealesunnitud orjatöö. Nende nähtuste tõhusaks ärahoidmiseks ja likvideerimiseks on oluliselt tähtis, et eelkõige ELi liikmesriikides oleksid olemas professionaalsed õiguskaitseorganid, mis võiksid ideaalis olla tsentraliseeritud, ning tagaksid nii otsusekindla ja tõhusa tegutsemise kui ka rahvusvahelise koostöö. Euroopa Liidu institutsioonid peaksid mängima tähtsat rolli, seda eriti viimase punkti osas.
<P>
Peale selle on veel kaks probleemi. Olles teadlikud sellest, et inimkaubandus on sageli organiseeritud kuritegelike rühmituste töö, peaksid eri liikmesriigid tagama selliste raskete kuritegude eest piisavalt karmid karistused, millega nende toimepanijaid takistada ja isoleerida, sealhulgas niisugused sanktsioonid nagu vara konfiskeerimine, mis tabaks nende tegevuse majanduslikku külge.
<SPEAKER ID="219" NAME="Cornelia Ernst">
fraktsiooni GUE/NGL nimel. - (DE) Austatud juhataja! Inimkaubandus on tegelikkuses üks kaasaegne nuhtlus, mis toitub vaesusest ja teadmatusest. Selle kõige hullem vorm on lastekaubandus, mis sageli on seotud ka seksuaalse kuritarvitamisega. Meie Euroopa Ühendatud Vasakpoolsete / Põhjamaade Roheliste Vasakpoolsete liitfraktsioonist usume, et komisjoni tegutsemise järele on edasilükkamatu vajadus. Üks olulisemaid eeldusi edukaks võitluseks inimkaubanduse vastu on ohvrite õiguste tugevdamine. Alles siis, kui saavutame edu selles - ja mitte ainult karistusmeetmete abil -, on inimkaubandusest üldse võimalik võitu saada. On tarvis väga selgeid eeskirju, et inimkaubanduse tagajärjeks ei saaks mingid sanktsioonid selle ohvrite vastu. Üks asjadest, mida need ohvrid vajavad, on tõhus kaitse ja toetus selle kriminaalmenetluste eel, ajal ja järel, kus nad on tunnistajaiks. Uuel läbivaatamisel tuleb see võtta ülimaks prioriteediks, eriti juhtudel, kui tunnistajad oma ütlused tagasi võtavad. Hädasti on tarvis pikaajalisi tunnistajate kaitse programme.
<P>
Veel üks minu arvates tähtis asi on see, et kõigile inimkaubanduse ohvritele, mitte ainult lastele, tuleb võimaldada tasuta nõustamine. Laste puhul - kui nüüd selle punkti juurde tagasi pöördume - on hädavajalik leida võimalus kasutada ka lastele spetsialiseerunud advokaate. On tarvis võtta kiireloomulised meetmed, et tugevdada sellist ennetustööd, nagu näiteks advokaatide, politseinike, kohtunike ja nõustajate koolitus. Mul on hea meel, et eesistujariik Hispaania kavatseb selle küsimusega tegelema hakata.
<SPEAKER ID="220" NAME="Mario Borghezio">
fraktsiooni EFD nimel. - (IT) Austatud juhataja, head kolleegid! Kuulsin täna volinikukandidaadi kuulamisel seoses inimkaubandusega väga konkreetset lubadust.
<P>
Mul oli hea meel kuulda siin väljendatud üksmeelset arvamust. Seda üksmeelt ei olnud küll kuulda siis, kui palju aastaid tagasi mõned siinseid istekohti täitvad inimesed - ma ise nende hulgas - hoiatasid massilise ebaseadusliku sisserändega kaasnevate võimalike ohtude eest, mille hulka kuulub niisugust tööjõudu kasutavate kuritegelike organisatsioonide tegevuse märkimisväärne hoogustumine, inimkaubanduse ohud ja isegi elundikaubandus. Praeguseks on kõik selle nähtuse avastanud ning me võime kohustuse üksmeelsuse üle ainult heameelt tunda.
<P>
Siiski on tähtis mõista, et põhjus jääb ikka samaks. Inimkaubanduse põhjusel, päritolul, kasvupinnasel on üksainus nimi või peamine nimi, peamine põhjus: ebaseadusliku sisserände ulatus ning kohalike, Euroopast või väljastpoolt Euroopat pärit kuritegelike organisatsioonide selles mängitav roll, sest nüüd on meil juba ka selline inimkaubandus, mida väljaspool Euroopat asuvad organisatsioonid hõlpsasti juhivad.
<P>
Niisiis, võtame selle lähtepunktiks. Peaksime asuma läbimõeldud seisukohale, et see äärmiselt tõsine ja häbiväärne nähtus on massilise, ebaseadusliku, korralikult ohjeldamata sisserände üks alamliik või kaasnev tagajärg. Euroopal peaks jätkuma piisavalt julgust, et labidat labidaks nimetada.
<SPEAKER ID="221" NAME="Georgios Papanikolaou" AFFILIATION="PPE">
(EL) Austatud juhataja! Ka mina tahaksin selle väga tähtsa küsimuse autoreid omalt poolt õnnitleda. Me elame kaasajas, mil võiks oletada, et inimkaubandus on meie ühiskonnast likvideeritud. Näitajad seda kahjuks siiski ei kinnita. Näiteks: eeldatavasti langeb kogu maailmas igal aastal inimkaubanduse ohvriks rohkem kui 1 800 000 last ja noort. ÜRO näitajate kohaselt on Euroopa Liidus 270 000 ohvrit. Juba ainult Kreekas on prostitutsiooni otstarbel inimkaubanduse ohvriteks langenute oletatav arv tõusnud 40 000 inimeseni aastas. See number sisaldab naisi ja lapsi, kuid mitte muid inimkaubanduse vorme.
<P>
Kaks põhilist parameetrit, mida tahaksin muude parameetrite tähtsust vähendamata rõhutada, on järgmised: esiteks, Euroopa institutsiooniline raamistik võitluseks selle kuriteo vastu, mis on piiriülene ja mida teravdab ebaseaduslik sisseränne - nagu siin juba õigesti öeldi -, on ebapiisav. Sellepärast ongi meil tarvis suurendada panust tervikliku lähenemisviisi saavutamiseks ning see direktiiv, mida me ootame, on selles raamistikus väga oluline, nagu siin juba õigesti öeldi.
<P>
Teiseks on tuvastatud konkreetseid vajakajäämisi ohvrite kaitsmisel, seda eriti tugistruktuuride osas. Seepärast on tarvis - ning mul on hea meel seda eesistujariigilt Hispaanialt kuulda - teha kättesaadavaks rahalised vahendid ja infrastruktuurid ja luua uusi infrastruktuure ning muidugi võimaldada sellist toetust pakkuvale personalile vastav koolitus.
<P>
Sel kaasaegsel orjakaubanduse vormil ei saa ega tohigi olla kohta Euroopa Liidus, mis on rajanetud inimõiguste ja inimväärikuse austamise põhimõttele.
<SPEAKER ID="222" NAME="Silvia Costa" AFFILIATION="S&amp;D">
(IT) Austatud juhataja, head kolleegid! tahaksin väljendada oma suurt rahulolu selle üle, et tegeleme täna niisuguse teemaga, arutades olulist küsimust, mille eest ma autoreid soojalt tänan, ning ma tahaksin väljendada oma tänulikkust ka kõrgetasemelise koostöö eest, mida nägime kõigi poliitiliste fraktsioonide ja kahe komisjoni vahel.
<P>
Mul on ka väga hea meel kuulda väga tõsiseid kohustusi, mida võtsid komisjon ja eesistujariik Hispaania, ning ma loodan tõesti, et varsti koostatakse uus direktiiv vastavalt põhimõtetele, millel näib olevat väga üksmeelne toetus.
<P>
Arvan, et teame, et selle valdkonna numbreid on väga raske analüüsida, kuid me räägime vähemalt 300 000 inimesest, kellest 79% on naissoost ja paljud neist alaealised, keda igal aastal meie tsiviliseeritud Euroopasse salakaubana sisse tuuakse. Viimastel aastatel on numbrid kahjuks tõusnud. Ka sel põhjusel on meil tarvis väga tugevat arengut, pidades silmas uusi vastutusalasid, mis Euroopa Liidul on, ning samuti silmas pidades, et oleme mõned uuendused Stockholmi programmis juba heaks kiitnud.
<P>
See oli suur areng, kui kiitsime ELi tasemel heaks sätte - mis näiteks Itaalias on kehtinud juba 1998. aastast saadik -, millega ohvritele humanitaarabi korras elamisload antakse. Peame siiski edusamme tegema ka ohvrite turvalisuse osas seoses nende kaitsega ning sotsiaalse ja tööalase taasintegreerimisega, võimalusega vältida tarbijaks olemist - millele peame mõtlema väga tõsiselt - ning veelgi tõsisemate ja tõhusamate meetmetega sanktsioonideks, mis peavad olema, nagu te ütlesite, volinik, ELi tasandil ühtlustatud.
<P>
Nõuame eriti, et ohvrite nõustumist nende ekspluateerimisega loetaks tähtsusetuks, pidades silmas tugevat šantaaži, mida sellistes olukordades kasutatakse.
<P>
Lõpetan väga lühidalt, lisades vaid niipalju: meil on tarvis mitte ainult erikaitset alaealistele, vaid peale selle ka kindlakujulist toetust isikutele, kes on inimkaubanduse mõne vormi all kannatanud veel kauem ja veel traagilisemalt juba oma teekonnal, kui meie rannikule ja meie territooriumidele jõudes.
<SPEAKER ID="223" NAME="Antonyia Parvanova" AFFILIATION="ALDE">
(BG) Austatud juhataja, head kolleegid! Ka mina tahaksin raportööridele, komisjonile ja eesistujariigile Hispaania tunnustust avaldada nende julguse eest, mis võimaldab meil sellele probleemile viimaks tõsise lahenduse leida. Kui räägime inimkaubandusest, siis on meil äärmiselt oluline mõelda, kuidas kehtestada ELi tasandil alaline poliitika. Selline poliitika soodustab koordineeritumat lähenemisviisi ja võimaldab liikmesriikide meetmetel avaldada suuremat mõju seoses seaduste rakendamisega ning inimkaubanduse ohvritele pakutava kaitse ja abiga.
<P>
Inimkaubanduse vastu võitlemise Euroopa Liidu koordinaatori ametissemääramine, kes töötab justiitsasjade, põhiõiguste ja kodakondsuse eest vastutava voliniku otsese järelevalve all, tagab, et kõik liikmesriigid kasutavad üht ja sedasama ühtset poliitilist lähenemisviisi selle raske kuriteoga tegelemisel. Koordinaatori tööks saab olema inimkaubandusega seotud probleemide ja allikate kindlakstegemine, ennetusmeetmete rakendamine, strateegiate väljatöötamine ja elluviimine Euroopa tasandil, sealhulgas aktiivne koostöö ja konsulteerimine kodanikuühiskonna agentuuridega, samuti teavitamiskampaaniate korraldamine ja meetmete kehtestamine, millega ohvrite kaitset tõhustada ja neile abi anda, ka taasintegreerumisprotsessis toetades.
<P>
Selle ülemaailmse rahvusvahelise probleemiga tegelemiseks on tarvis Euroopa tasandil kooskõlastatud strateegiat, mis tõhusalt suunab ja toetab liikmesriike nende ühistes jõupingutustes inimkaubanduse vastu võitlemisel. Tänan teid väga tähelepanu eest!
<SPEAKER ID="224" NAME="Marina Yannakoudakis" AFFILIATION="ECR">
Üks isik on teise omanduses ja ülemvõimu abitu ohver - teile võib andeks anda, kui peate seda on inimkaubanduse määratluseks. Tegelikult on see orjuse määratlus.
<P>
Inimkaubandus on tänapäevane orjus. Inimeste salakaubavedu, olgu need naised, mehed või lapsed, on kuritegu ning selle esinemine aina sagedasem kõikides liikmesriikides. Äärmine vaesus, perekondade purunemine ja koduvägivald annavad inimkaubanduse sügavamatesse põhjustesse oma panuse. Oletame, et Ühendkuningriigis on umbes 5000 ohvrit, kellest 330 on lapsed.
<P>
Fraktsioon ECR tervitab seda arutelu. Riikide valitsused, õiguskaitseorganid ja piirikontrolliagentuurid peavad tegema koostööd. Ohvrite toetamiseks mõeldud mehhanismid vajavad tugevdamist. Algatused peavad olema jõulised, liikmesriikide juhitavad ja ELi poolt toetatavad.
<SPEAKER ID="225" NAME="Eva-Britt Svensson" AFFILIATION="GUE/NGL">
(SV) Kui poleks nõudlust inimesi odava tööjõuna ekspluateerida, kui poleks nõudlust elundite järele, kui poleks nõudlust seksiteenuse ostmise järele - siis sellises maailmas poleks meil ka inimkaubandust.
<P>
Nõudlus on võtmesõna, kui räägime võitlusest inimkaubanduse vastu. Teine tähtis tegur on see, et maailma paljudes paikades elavad inimesed vaesuses ja ebainimlikes tingimustes, mille tulemusel nad võivad kergesti saagiks langeda neile, kes inimolendeid osta ja müüa tahavad.
<P>
Sellepärast peame tegema jõupingutusi mitte ainult nõudluse vähendamiseks, vaid muidugi ka ennetusmeetmeteks sel kujul, et parandada paljude inimeste elutingimusi nendes maailma paikades, kust ohvrid on toodud.
<P>
Mina ja Euroopa Ühendatud Vasakpoolsete / Põhjamaade Roheliste Vasakpoolsete liitfraktsioon tahaksime tänada Anna Hedhi ja Edit Bauerit ning nende kolleege kodanikuvabaduste, justiits- ja siseasjade komisjonist ning naiste õiguste ja soolise võrdõiguslikkuse komisjonist. Tahaksin siiski näha mitmesuguseid eri ettepanekuid, kuidas saaks inimkaubanduse ohvreid toetada. Sunniviisilise töö ohvrid vajavad teistsuguseid meetmeid ja toetust kui seksiorjakaubanduse ohvrid.
<SPEAKER ID="226" NAME="Teresa Jiménez-Becerril Barrio" AFFILIATION="PPE">
(ES) ÜRO 2009. aasta raporti andmete kohaselt on Euroopa Liidus umbes 270 000 inimkaubanduse ohvrit. Seda arvu meeles hoides peame tagama, et Euroopa Liidu tegevus oleks rajatud eelkõige ohvrite kaitsmisele, keskendudes eriti naiste ja laste olukorrale, kes on kõige haavatavamad.
<P>
Me ei saa jätkata eemalt vaatamist ja jääda ükskõikseks toimuva näitemängu suhtes, mille kõrvaletenduseks on meie silme ees avanev seksuaalne ekspluateerimine. Sel põhjusel toetan täielikult parlamendi nõudmist, et abi ohvritele peaks olema tingimusetu ning et tuleks vastu võtta jõulisemad meetodid ja karmimad karistused, nagu Jacques Barrot meile just ütles.
<P>
Seda öelnud, tahaksin pöörduda eesistujariigi Hispaania, Euroopa Komisjoni ja nõukogu poole palvega kasutada inimkaubanduse ohvrite kaitsmiseks kõiki nende käsutuses olevaid Euroopa õigusakte, nii kehtivaid kui ka kavandatavaid. Arvan, et kavandatav Euroopa ohvritekaitse süsteem, mida ma eesistujariigilt Hispaanialt Stockholmi programmi arutelude ajal isiklikult nõudsin ja mis hakkab nüüd viimaks vilja kandma, saab selliste kuritegude vastu võitlemise tõhusaks vahendiks. Loodan eesistujariigilt Hispaanialt kindlaid kohustusi, nagu oleme juba näinud, tagamaks, et see süsteem pakub ohvritele erikaitsemeetmeid, mis oleksid tulemusrikkad kogu Euroopa Liidus.
<P>
Loodan, et meie, kes me vastutame meetmete võtmise eest kõige raskemate probleemide lahendamiseks meie ühiskonnas, leiame tõelise ja olemusliku vastuse sellele äärmiselt raskele inimkaubanduse probleemile ning meie sõnad ei jää tühjadeks lubadusteks. Seda võlgneme tõepoolest kõigile ohvritele.
<SPEAKER ID="227" NAME="Monika Flašíková Beňová" AFFILIATION="S&amp;D">
(SK) Tahaksin kõigepealt avaldada tunnustust oma kaasparlamendiliikmetele Anna Hedhile ja Edit Bauerile, kuna nad lähenesid piiratud ajale vaatamata sellele teemale väga ulatuslikult!
<P>
Ma toetan seda küsimust ning tahaksin lisada mõned faktilised tähelepanekud ja märkused. Tavalistel inimestel ei ole harilikult inimkaubanduse tohutust ulatusest ettekujutust. Tegelikult on see kolmas kõige tulutoovam ebaseaduslik kaubandusliik maailmas. Asjaolu, et peamiselt kaubitsetakse naiste ja lastega, muudab selle tohutu äri veelgi ebainimlikumaks. Meie reageering sellele peab olema laiaulatuslik ja kontsentreeritud. Meie võitlus peab olema ühevõrra tõhus inimkaubanduse kolmnurga kõigis punktides - see peab mõjutama tarnimist ja nõudlust, aga ka kaubitsejaid endid. Tarnimine toimub eelkõige sealt, kus valitsevad ebainimlikud elutingimused, vaesus ja selle feminiseerumine, tööpuudus, naiste vastu suunatud vägivald ning üldine rõhumine ja ebastabiilsus, mis ohustavad meeleheitel inimolendeid. Sellepärast peaksime tegema kõik, mis meie võimuses, et aidata kuritegeliku inimkaubanduse ohvriteks langevatel inimestel elada väärikamat elu nii Euroopa Liidus kui ka sellest väljaspool.
<P>
Nõudluse külg väärib karme karistusi. Need, kes meeleheitel või ärakasutatud inimeste ekspluateerimisest majanduse hallis tsoonis kasu saavad, ei tohi karistamatult pääseda. Neid, kes selliseid teenuseid pakuvad või neid teadlikult kasutavad, tuleks samuti karistada.
<P>
Lõpetuseks ütlen, et inimkaubandusega tegelejad väärivad hoiatavat karistamist - selle valdkonna organiseeritud kuritegevus peab olema prioriteetne sihtmärk niisugustele organisatsioonidele nagu EUROJUST, EUROPOL ja FRONTEX.
<SPEAKER ID="228" NAME="Cecilia Wikström" AFFILIATION="ALDE">
(SV) Orjust ei ole veel kaotatud, nagu paljud siin täiskogul juba rõhutasid. Kaasaegne orjus võtab seksikaubanduse kuju ning jätkub siin ja praegu. Naiste, tüdrukute ja poiste kehasid müüakse nagu lihatükke, täpselt samamoodi nagu mis tahes muid kaupu, ja seda juhtub kogu aeg.
<P>
Inimestelt on röövitud nende kõige põhilisemad inimõigused ja muudetud nad kaasaegseteks orjadeks meie mitmetes liikmesriikides. Seda peaks võtma Euroopa suurima läbikukkumisena ja vajakajäämisena ning sellega peab tegelema hakkama, piirates ja likvideerides nii tarnimise kui ka nõudluse.
<P>
Minu kodumaal Rootsis jõustus kümme aastat tagasi seadus, mille kohaselt on seksi ostmine kuritegu. See on tähtis seadus, sest selle kaudu annab ühiskond märku, et ükski inimolend pole müügiks. Orjade müük Ameerikas kuulutati ebaseaduslikuks 1807. aastal, ent see jätkub ikka veel otse meie Euroopa keskel. On juba aeg see ajaloo pimedasse prügikasti heita. On meie aeg ja meie kohus teha kõik, mida suudame, ja ma tahaksin tänada autoreid, Anna Hedhi ja Edit Bauerit, nende suurepärase töö eest, millest on kasu meile kõigile!
<SPEAKER ID="229" NAME="Ryszard Czarnecki" AFFILIATION="ECR">
(PL) Lugupeetud juhataja! Mõne minuti eest rõhutas Roheliste partei esindaja väga õigesti, et see teema - inimkaubandus ehk elusate inimeste müümine - ei ole välisprobleem, mille Euroopa Liit on importinud. See on ka siseprobleem. Ka minu riigi kodanikke on vähemalt mõnesse Euroopa Liidu liikmesriiki müüdud. See on väga tähenduslik ja tõsine probleem. Olen veendunud, et selles küsimuses on tarvis tugevat ühist tegutsemist ja mitte ainult ELi institutsioonide, vaid ka iga liikmesriigi tegutsemist. Tuletan siinkohal meelde paar aastat tagasi aset leidnud vahejuhtumit, kui Itaalia politsei ja valitsus tegid teatavale Poolast saadud teabele reageerides lõpu inimkaubanduse juhtudele, mille käigus palgati Itaalias ebaseaduslikult Poola töölisi. Ka see on inimkaubandus ja me ei tohi selle puhul vaikida.
<SPEAKER ID="230" NAME="Zuzana Roithová" AFFILIATION="PPE">
(CS) Head kolleegid! Igal aastal kuritarvitatakse orjatööks rohkem kui miljonit inimest ning neist 90% kuritarvitatakse seksiteenuste eesmärgil. Ainult 3000 ohvrit on abi saanud ja kõigest 1500 juhtu on kohtu ette toodud, kuigi kogu Euroopa Liidus kvalifitseerub see kuriteoks. Uuringud on näidanud, et inimkaubandusest saadav tulu ületab narkootikumide salakaubaveost ja vahendamisest saadava. Sedalaadi organiseeritud kuritegevus on kasvanud koos liidu laienemisega ida suunas. Ja ikkagi pole meil veel ühist strateegiat ega eri institutsioonide ja liikmesriikide võetud meetmete kooskõlastamist. Nad ei peaks vastu seisma oma õigusaktide ühtlustamisele, kuigi seda ei ole asutamislepingutes konkreetselt paika pandud.
<P>
Sellepärast palun ma eesistujariigil Hispaanial viia lõpule läbirääkimised liikmesriikidega karistuste ja sanktsioonide ühise kindlaksmääramise üle. Tahaksin rõhutada, et uus direktiiv, mida me ootame, peaks tõhusamalt võitlema ka ebaseaduslike seksiteenuste nõudluse vastu. Tegelikult on ärevusttekitav, et suurenema on hakanud just nimelt laste kuritarvitamine. Suhtarvuliselt läheneb see 20 protsendile. Puudub ka tõhus ennetus- ja koolitustöö, mis oleks suunatud nii lastele kui ka nende vanematele. Kas teate, et ainult 4% kuritarvitatud laste vanematest tunnistasid, et nende lapsi on kohtumistele meelitatud Interneti kaudu? 2008. aasta jooksul avastati tervelt 1500 veebisaiti, kus lapsi seksuaalselt kuritarvitati. See, mida me Euroopa Liidu kodanikele kahtlemata võlgneme, on uus, kooskõlastatud lähenemisviis ning õigusaktide ühtlustamine, et võidelda ka nõudlusega ning loomulikult inimkaubanduse endaga. Sellepärast nõuan ma tungivalt, et komisjon esitaks võimalikult lühikese aja jooksul Euroopa Parlamendile kõikehõlmava õigusloome ettepaneku tõhusamaks võitluseks inimkaubanduse vastu.
<SPEAKER ID="231" NAME="Britta Thomsen" AFFILIATION="S&amp;D">
(DA) Austatud juhataja, head kolleegid! Tahaksin selle olulise algatuse autoreid tänada, kuna ELi ees seisab tohutu väljakutse: inimkaubandust ennetada ja selle vastu võidelda. Inimkaubandus on kiiresti kasvav tulus äri ning see on ka ahvatlev, kuna karistused on võrreldes muude organiseeritud kuritegevuse rahategemise moodustega, näiteks narko- ja relvakaubandusega, leebed. Järelikult peame sellega tegelejaid kõvasti karistama.
<P>
Inimkaubanduse ohvrid on kõige haavatavamad ja kaitsetumad inimesed ning nad vajavad meie kaitset. Me ei tohi neid tagasi saata kaubitsejate käte vahele. Neile tuleb anda elamisload. Peale selle peame keskenduma ka nõudlusele nende teenuste järele, mida pakuvad salakaubana sissetoodud inimesed, ning rakendama mitmesuguseid meetmeid, näiteks seksi ostmise kuriteoks kuulutamine ja karmimate sanktsioonide kasutamine nende suhtes, kes salakaubana sissetoodud tööjõudu kasutavad. Sellepärast on mul hea meel, et komisjon kaalub salakaubana sissetoodud inimeste kuritarvitamise kuriteoks tunnistamist.
<SPEAKER ID="232" NAME="Vilija Blinkevičiūt" AFFILIATION="S&amp;D">
(LT) Viimaste päevade sündmused Leedus, kui arreteeriti inimkaubandusest kasu saanud organiseeritud jõuk, näitasid taas, et see kuritegu on laialt levinud nähtus, mis majandus- ja finantskriisi ajal on isegi veel rohkem hoogu saanud. Praegu on peaaegu 90% inimkaubanduse ohvritest naised ja lapsed, kellest enamik langeb ohvriks vaesuse tõttu, kui nad püüavad ellujäämisvahendeid leida. Inimkaubandus on kohutav kuritegu ja inimväärikuse äärmuslik alandamine. Ei ole midagi hullemat kui orjusse müümine. Sellepärast on väga oluline tugevdada koostööd liikmesriikide vahel ja kolmandate riikidega, et tagada dialoog valitsusväliste organisatsioonidega, ning kutsuda komisjoni üles looma nende küsimustega tegelemiseks Euroopa koordinaatori ametikoht. Samuti on hädavajalik kindlustada inimkaubanduse ohvrite julgeolek ja nende täielik integreerumine. Selle kohutava kuriteo täideviijatel, organiseerijatel või sponsoritel ei tohi lasta vastutusest pääseda.
<SPEAKER ID="233" NAME="Miroslav Mikolášik" AFFILIATION="PPE">
(SK) Tahaksin õnnitleda selle küsimuse autoreid Anna Hedhi ja Edit Bauerit! Tahaksin öelda, et inimkaubandus on üks rahvusvahelise kuritegevuse tulusamaid vorme ning eri raportite ja allikate kohaselt on selle ülemaailmne ulatus 700 000 kuni 2 miljonit inimest, kuid oletatakse ka rohkem, kellest 300 000 kuni 500 000 isikut on juba ainult Euroopa Liitu suunduva inimkaubanduse ohvrid.
<P>
Kehtiv õiguslik raamistik näib olevat ebapiisav. Seepärast toetan täielikult tõhusate meetmete vastuvõtmist lähemas tulevikus, et tugevdada nii inimkaubanduse ennetamist kui ka tõkestamist. Tuleks kehtestada karmimad sanktsioonid otsestele täideviijatele, sealhulgas juriidilistele isikutele, aga ka ohvrite pakutavate teenuste kasutajatele. Teisest küljest usun kindlalt, et ohvritele tuleb tagada tugev kaitse koos õiglase ja piisava kompensatsiooniga olenemata liikmesriigist, milles nad asuvad või kus kuritegu on toime pandud. Osutatud kaitse, abi ja toetus ei tohi kaasa tuua järjekordset ohvriks sattumist ning ma tahaksin öelda ka seda, et alaealistega seotud sätted väärivad nende haavatavuse ja kergeusklikkuse tõttu erilist tähelepanu.
<P>
Tahaksin lõpetuseks öelda, et inimkaubandus toimub sageli ka elundite hankimise eesmärgil.
<SPEAKER ID="234" NAME="Karin Kadenbach" AFFILIATION="S&amp;D">
(DE) Austatud juhataja! On üpris tähenduslik, et peaksime täna siin inimkaubandust arutama, kuna see teema on ikka veel tabu ning siiani on kahjuks meie kõrgelt arenenud ühiskonnas naised need, kes väga tihti sellise inimkaubanduse ohvriks langevad. Eelkõige ja peamiselt pean ma silmas prostitutsiooni, aga ka lapsi. Tihtipeale ei taha me seda näha. Edukaks inimkaubandusevastase võitluse programmiks on meil tarvis esmatähtsaks muuta haridus ja teadlikkuse tõstmine ning järgmisena on meil tarvis raha. Peame seda oma kaalutlustes kohe algusest peale arvesse võtma, kuna eesmärgiks ei saa olla ainult kurjategijate arreteerimine ja karistuste täideviimine. Peame püüdma saavutada ka ohvrite kaitset, mis tähendab, et ohvrid ei muutu enam teist korda ohvriteks, vaid et meil on ka rahalisi vahendeid nende taasintegreerimiseks ühiskonda. Peame eesmärgiks seadma laste kogetud traumade kõrvaldamise ning esmatähtsaks pidama naiste integreerimist meie töötavasse maailma, seaduslikult töötavasse maailma.
<SPEAKER ID="235" NAME="Catherine Bearder" AFFILIATION="ALDE">
Austatud juhataja! Euroopa tegutsemine selles küsimuses on juba ammu hiljaks jäänud, nii et mul oli hea meel kuulda Diego López Garrido tähelepanekuid laste kohta, voliniku kommentaare ning täna hommikul volinikukandidaadi Malmströmi plaane esitada selles valdkonnas uus esmatähtis direktiiv.
<P>
Tahan innustada nii nõukogu kui ka komisjoni põhjalikult vaatlema ohvrite toetussüsteemi, eelkõige inimkaubanduse ohvriks langenud laste erivajaduste osas, kelle vajadused selliste täiskasvanute omadest suuresti erinevad. Ühendkuningriigis tuvastati juba üksnes eelmisel aastal 325 last, kes võivad olla inimkaubanduse ohvrid. Paljud neist olid Ühendkuningriigi kodanikud, kellega kaubeldi Ühendkuningriigi piires, mitte väljastpoolt tarnitud, kui tohiksin sellist väljendit kasutada.
<P>
Minu valimispiirkonnas on lapsi, kellega kaubeldi, kuid me avastasime, et isegi pärast sotsiaalteenistustes arvelevõtmist paljud sellised lapsed lihtsalt kadusid, sest nad olid endiselt oma kaubitsejate meelevallas. Nood leidsid, et on väga lihtne need lapsed edasi müüa. Samasugused asjad juhtuvad kõikjal Euroopa Liidus ja me peame sellele lõpu tegema. Inimkaubanduse ohvrid on hääletud ja haavatavad ning loodavad Euroopa Liidu peale, et see niisuguse jäleda kuritegevuse lõpetamiseks nende eest kõneleks ja nende eest hoolt kannaks.
<SPEAKER ID="236" NAME="Franz Obermayr" AFFILIATION="NI">
(DE) Lugupeetud juhataja! Kerjamine, prostitutsioon, vargused ja sissemurdmised - kõigeks selleks ja muudeks sarnasteks ebameeldivateks tegevusteks vajavad inimkaubitsejad ja smugeldajad inimesi, eelkõige naisi ja lapsi. Räägime praegu raskesti avastatavate kuritegude toimepanemisest, mille puhul suurest arvust juhtumitest üldse ei teatatagi. Siinkohal tahaksin rõhutada, et mu kodumaa Austria on eriti kahjustatud kui populaarne transiidiriik, aga ka kui populaarne sihtkohariik. Sellepärast peame teadlikud olema sellest, et rõhuv enamus inimeste salakaubaveoga tegelevatest jõukudest toimetab inimesi Kagu-Euroopast Kesk-Euroopasse ning et nende ohvrid pole värvatud üksnes kolmandatest riikidest, vaid on pärit ka liikmesriikidest endist. Tõsiasi on see, et niisuguste juhtumite arv on tõusnud ja meie piirikontroll vaevu tegutseb.
<P>
Silmas pidades asjade sellist arengut ning kinnitust leidnud tegelikkust, et salakaubavedu toimub tihtipeale bussidega - kuritegelik turism -, peab esitama küsimuse, kas niisuguses olukorras oleks ehk mõtet Europoli, Frontexi ja teiste koostatavatele raportitele taastada lisaks asjakohastel piirialadel piirikontroll ning vajaduse korral Schengeni leping kindlaksmääratud ajaks peatada.
<SPEAKER ID="237" NAME="Anna Záborská" AFFILIATION="PPE">
(SK) Õnnitlen autoreid esitatud küsimuse puhul ja teid, volinik, vastuse puhul!
<P>
Tahaksin rõhutada üht paljudest selle probleemiga seotud teemadest. Resolutsiooni ettepanekus sedastatakse, et lapsed on eriti haavatavad ning seega suuremas ohus inimkaubanduse ohvriks langeda. Samas öeldakse seal, et 79% inimkaubanduse kindlakstehtud ohvritest on naised ja tüdrukud. Siiski ei mainita, et vanematel võiks olla esmane roll laste kaitsmisel inimkaubanduse eest. Vanemad tihtipeale isegi ei aima, millises ohus nende lapsed on, või ei tunne üldse huvi, kuidas nad oma vaba aega veedavad. Seoses ennetamisega olen korduvalt teinud ettepaneku üle-euroopaliseks kampaaniaks nimetusega "Kas sa tead, kus su laps praegu on?” See kampaania peaks vanemaid valvsaks muutma ohtude suhtes, mis nende lapsi ähvardavad. Usun kindlalt, et me saame lapsi inimkaubanduse eest kaitsta üksnes siis, kui teeme vanematega koostööd. Kahjuks pole vanemaid resolutsiooni ettepanekus kusagil nimetatud.
<SPEAKER ID="238" NAME="Artur Zasada" AFFILIATION="PPE">
(PL) Lugupeetud juhataja! Tänase arutelu kontekstis on tarvis tähelepanu pöörata kolmele probleemile, mis nõuavad erilist tähelepanu. Liiga vähe kurjategijaid on kohtu ette toodud. Vaatamata sellele, et inimkaubandusega seotud kriminaalmenetluste arv suureneb, on see kordasaadetud kuritegude arvust ikka veel palju kordi väiksem.
<P>
Ohvrid ei saa asjakohast abi, varjupaika ega kompensatsiooni. Euroopas toimuva inimkaubanduse oletatavat ulatust meeles pidades tuleks märkida, et üksnes mõned riigid on võtnud meetmeid, mida saab tegelikuks reageeringuks nimetada.
<P>
Kolmandaks, olukorra üle puudub piisav kontroll. On selge, et see probleem ei kahjusta üksnes Euroopa Liitu. Sellepärast on oluliselt tähtis, et liit teeks veelgi tihedamat koostööd asjakohaste rahvusvaheliste organisatsioonidega, et kehtestada uus standard selle kohutavalt ohtliku nähtusega võitlemiseks.
<SPEAKER ID="239" NAME="Diego López Garrido">
nõukogu eesistuja. - (ES) Usun, et sellest laiaulatuslikust arutelust on kasu olnud rõhutamaks, et meie ees seisab tohutu probleem - selline probleem, mis esitab meile tohutu väljakutse. Mul on hea meel, et see arutelu toimub just päeval, mil ma esimest korda Euroopa Parlamendi ees kõnelen, mis on mulle kahtlemata auks. Mul on hea meel, et see on juhtunud nende kahe olulise arutelu ajal, mida täna õhtul siin tähtsas ja võimsas parlamendis on peetud.
<P>
Usun, et ei piisa, kui sellele tohutule probleemile lihtsalt osutada või kui seda kajastada. Peame sellega tegelema kogu jõust, sest see on väga tõsine probleem ja meie vastas seisvad vaenlased on väga tugevad. Sellepärast vajame probleemiga tegelemiseks tugevat poliitilist tahet. Täna õhtul on siin seda tugevat poliitilist tahet üles näidatud - ja kuidas veel! Võin teile kinnitada, et eesistujariik Hispaania demonstreerib oma kavatsust koos kõigi muude Euroopa institutsioonidega selle küsimusega tegeleda.
<P>
Usun, et võime öelda ka seda, et see on probleem, millega tuleb tegelda Euroopa perspektiivist. Olete väga selgelt väljendanud, kuidas sellised asjad Euroopas juhtuvad; Nadja Hirsch tõi selle selgelt välja ning Georgios Papanikolaou ja Antonyia Parvanova rääkisid selle küsimuse piiriülesest olemusest. See toimub Euroopas ja me peame sellega tegelema Euroopas. On juba palju kordi korratud ja ma kordan ka praegu: on väga oluline, et komisjon teeks võimalikult kiiresti direktiivi ettepaneku, et probleemiga sellest vaatenurgast tegelda. Arvan, et Zuzana Roithová ütles seda oma sõnavõtus väga kokkuvõtlikult.
<P>
Arvan, et kolm peamist aspekti, mida peame Euroopa väljaantavas määruses käsitlema ja rõhutama seoses selle tööga, mis Euroopal tuleb ära teha, peavad olema järgmised. Esiteks ohvrite kaitsmine. Ohvrite kaitsmine on keskne aspekt ning kindlasti selline, millest on täna õhtul kõige rohkem räägitud. Küsimuse autorid, Judith Sargentini, Cornelia Ernst, Britta Thomsen ja teised kõnelejad tõid esile, kui tähtis on ohvrite kaitsmine, millele tavapäraselt viidatakse eelkõige seoses naiste ja lastega - kõige haavatavamate inimestega. Ka Teresa Jiménez-Becerril Barrio, Karin Kadenbach ja Cathrine Bearder väljendasid ilmekalt vajadust kehtestada ohvrite kaitsmise süsteem, mis on oluliselt tähtis instrument ja üheks prioriteediks eesistujariigile Hispaaniale.
<P>
Seega on ohvrite kaitsmine esikohal. Teiseks peame tegelema kurjategijate väsimatu jälitamise ja karmi karistamisega - Zbigniew Ziobro väljendas seda oma sõnavõtus väga jõuliselt. Kolmandaks peame arvesse võtma nõudlust nende teenuste järele. Seda teemat on raske käsitleda, ent see on osa probleemist ning tuleb seega minu arvates kaasata kui üks kolmest peamisest aspektist, millele minu arvates tuleb rajada ülemaailmne lähenemisviis. Nagu ma juba enne teatasin, kallid kolleegid, on eesistujariik Hispaania praegu ja ka edaspidi absoluutselt pühendunud niivõrd tohutu tähtsusega teemale nagu see.
<SPEAKER ID="240" NAME="Jacques Barrot">
komisjoni asepresident. - (FR) Austatud juhataja! Arvan, et sellest arutelust on palju kasu olnud tulevikus ettevalmistatava direktiivi selgitamiseks ning ma võin muidugi kinnitada, minister, et komisjon kavatseb selle esitada kevadel.
<P>
Tahaksin korrata Claude Moraesi kommentaare, öeldes, et peame kasutama kõige kaasaegsemaid vahendeid võitlemiseks selle nuhtluse vastu, mille kordasaatmiseks sageli samuti kõige kaasaegsemaid meetodeid kasutatakse, ning et me peame võitlema ekspluateerimise kõikide vormide vastu.
<P>
Minister, ütlesite just praegu, et meil on kolm sammast: ohvrid, karistuste karmus ja siis see nõudluse küsimus. Tahaksin ohvrite ja nende kaitsmise teemat mõnevõrra rõhutada, kuna raamotsuses oleme juba läbi rääkinud tingimusetu toetuse andmise kõigile ohvritele, kriminaalmenetluse immuunsuse ja õigusabi saamise õiguse. Peale selle kavatseme tulevases direktiivis käsitleda majutust, arstiabi ja psühholoogilist abi, nõustamist ja teavitamist, ohvrile arusaadava keele kasutamist ning siis veel kõikvõimalikke täiendavaid toetusi.
<P>
Vastuseks Anna Záborskále tahaksin lisada, et muidugi hakkab komisjon oma saatjateta alaealiste olukorda käsitlevas tegevuskavas tegelema inimkaubanduse lapsohvrite puhul teemadega, mis on seotud selle nuhtluse ennetamisega, samuti nende laste kaitse, tagasitoomise ja taasintegreerimisega. Muide, minister, see oligi eesistujariigi Hispaania tungiv nõudmine.
<P>
Seepärast esitamegi selle tegevuskava, mille kolleegium võtab vastu 2010. aasta kevadel, nii et nõukogu ja Euroopa Komisjon saavad seda vaagida. Selles tegevuskavas tehakse mitmes tegevusvaldkonnas ettepanekuid, kuidas tegelda selle nähtuse tekitatud peamiste väljakutsetega, mis kahjustavad eri olukordades Euroopa Liitu saabuvaid saatjata alaealisi, ning juhindutakse lapse parimatest huvidest.
<P>
Siiski on õigus ka Anna Záborskál. Tuleb järk-järgult kaasata perekonnad, et kontrollida eelkõige Interneti kasutamist, mis seab lapsed taas kord uutesse ohtudesse.
<P>
Nagu te ütlesite, minister, on Euroopa Parlamendis poliitiline tahe olemas. Usun, et komisjon on selle direktiivi eelnõu juures juba korralikku ettevalmistustööd teinud. Komisjon esitab selle peagi ning ma tahaksin Euroopa Parlamenti tänada, et see on pakkunud mitte ainult oma täielikku toetust, vaid ka laia valiku väga huvitavaid ideid, mis selle arutelu käigus esile kerkisid! Tahaksin kõiki sõnavõtjaid veel kord tänada! Usun tõesti, et Euroopa Parlamendil on selle suure nuhtluse vastu võitlemisel täita oluliselt tähtis roll.
<SPEAKER ID="241" NAME="Juhataja">
Arutelu on lõppenud.
<P>
Hääletus toimub veebruari esimesel osaistungjärgul.
<P>
Kirjalikud avaldused (artikkel 149)
<SPEAKER ID="993" NAME="Liam Aylward  " AFFILIATION="ALDE">
kirjalikult. - (GA) Need, kes on inimkaubandusega seotud, ei tee mingit vahet meeste, naiste või laste vahel, kui saavad nendega kauplemisel vaid raha teenida. Sageli ongi kõige suuremas ohus just lapsed. Rahvusvahelise Tööorganisatsiooni andmete kohaselt on laste tööjõudu praegu kaasatud umbkaudu 218 miljonit last. Täpset arvu pole siiski võimalik öelda, kuna need lapsed on kaasatud prostitutsiooni, orjusse, sunniviisilisse töösse ja nõnda edasi; valdkondadesse, mille kohta täpsed arvud pole kättesaadavad. EL peab esmajärjekorras tegelema inimkaubandusega tööturul. Minu meelest on julgustav, et see probleem on eesistujariigi Hispaania prioriteediks, ning ma loodan, et nõukogu liikmed hakkavad koostööd tegema, et paigutada inimkaubanduse ja laste tööga seotud probleemid ELi õigusloome keskmesse, ning eelkõige, et neid küsimusi käsitletaks seoses kaubanduslepingutega. Ülemaailmsetes kaubandusküsimustes mängitava tähtsa rolli tulemusena ja oma pühendumuse tõttu inimõiguste kaitsele on Euroopa Liidul kohustus võidelda inimkaubanduse ja laste töö vastu.
<SPEAKER ID="242" NAME="Nessa Childers  " AFFILIATION="S&amp;D">
kirjalikult. - Inimkaubandus on hukkamõistetav kõikjal maailmas, kuid eriti häbiväärne Euroopa Liidus, kui meie rahvusvahelise koostöö kõrget taset ja ressursse arvesse võtta. Eelkõige seksiäris kasutatavate noorte naistega kauplemine on Euroopa killustatud mineviku igand ning peab muutuma osaks Euroopa ajaloost. Selles osas peab Euroopa Liit võtma komisjoni uue koosseisu viieaastaseks ametiajaks kohustuse tugevdada julgeolekut piiridel ning tungivalt paluma liikmesriikide valitsustel rohkem tegelda seksiäri probleemiga, eriti kui see hõlmab teisest riigist salakaubana sissetoodud noori naisi. Praegu on enamikus riikidest vastavad seadused olemas, kuid neid lihtsalt ei kehtestata.
<SPEAKER ID="992" NAME="Vasilica Viorica Dăncilă  " AFFILIATION="S&amp;D">
kirjalikult. - (RO) Kiirus, millega see arutelu nii kiiresti pärast Lissaboni lepingu jõustumist algatati, on mitte ainult õigusloome vaatekohast õigeaegne, vaid majanduskriisi teravdatud olukorra tõttu ka absoluutselt vajalik. Vaesus, töökohtade kaotamine, väljavaadete puudumine noortel inimestel, täpse teabe puudumine kaasnevate ohtude kohta ning isegi minimaalsel tasemel seksihariduse puudumine on mõned tegurid, mis aitavad märkimisväärselt kaasa potentsiaalsete ohvrite haavatava olukorra tekitamisele. Ma usun, et ennetusmeetmete tõhustamiseks on tarvis jõulist teabekampaaniat, seda eelkõige alaealiste jaoks, kes on pärit ebasoodsamas olukorras olevatest piirkondadest ja ühiskonnakihtidest. Me ei saa rääkida konkreetsest võitlusest naistele suunatud salakaubandusega, kaalumata jõulisi meetmeid võitlemiseks kuritegevusega ning võrgustikega, mis kontrollivad inimkaubandust, mis Balkani ja Vahemere piirkonnas on äärmiselt ulatuslik. Tahan rõhutada, et on tarvis meetmeid, millega vähendada nõudlust prostitutsiooni järele, ning otseseimaks viisiks on seejuures meetmete võtmine klientide karistamiseks. Peaksin mainima, et tarvis on ka inimkaubanduse vastu võitlemiseks mõeldud kavade paremat rahastamist. Ma kutsun üles karmide karistuste õigusaktide vastuvõtmisele ning liikmesriikide tihedamale koostööle Euroopa volitatud institutsioonidega: Europoli, Frontexi ja Eurojustiga!
<SPEAKER ID="243" NAME="Kinga Göncz  " AFFILIATION="S&amp;D">
kirjalikult. - (HU) Kuigi kaks praegu kehtivat Euroopa õigusakti käsitlevad inimkaubandust ja selle ohvreid, suhtuvad Euroopa Liidu liikmesriigid tegelikkuses neisse isikutesse kui ebaseaduslikesse sisserändajatesse. On väga oluline nende kahe vahel vahet teha. Ebaseaduslikud sisserändajad on sageli sunnitud oma kodud maha jätma mingitel finantsilistel või ühiskondlikel põhjustel ning nad saabuvad Euroopa territooriumile ebaseaduslikult, kuid siiski omaenda otsuse tulemusena. Inimkaubanduse ohvrid ei ole ise selle kohta vaba ja teavitatud otsust langetanud. Neid tuleb kohelda täielike ohvritena.
<P>
ELi liikmesriigid peavad ohvritele asjakohast kaitset pakkuma. Nad peaksid tagama mitte ainult juriidilist või füüsilist kaitset, vaid ka arstiabi, psühholoogilist abi ja sotsiaalset rehabiliteerimist, ning neile, kes koostööd teevad, tuleks inimkaubanduse juhtumi uurimise ajaks anda ka elamisluba. Peale selle on oluline, et komisjon kasutaks teabekampaaniaid, et aidata tagada, et kõik need, kes võivad ohus olla, saaksid teadlikuks oma õigustest, võimalustest ja ohtudest nii Euroopa Liidus kui ka kolmandates riikides, ning et komisjon teeks kõik võimaliku tagamaks, et liikmesriigid asjakohased Euroopa õigusaktid nõuetekohaselt üle võtavad ja neid rakendavad. Arvestades, et inimkaubanduse küsimus jääb mitme voliniku pädevusalasse, nende hulgas õiguse, vabaduse ja turvalisuse volinik, välissuhete volinik ning tööhõive, sotsiaalküsimuste ja võrdsete võimaluste volinik, vääriks kaalumist koordinaatori ametisse nimetamine, kes suudaks teha tõhusat koostööd, et tagada selle probleemi asjakohane käsitlemine.
<SPEAKER ID="244" NAME="Zita Gurmai  " AFFILIATION="S&amp;D">
kirjalikult. - Naised ja lapsed on inimkaubanduse peamised ohvrid. Kui sõnastatakse nõukogu uus inimkaubandust käsitlev raamotsus, tuleb naised ja lapsed asetada meetme keskmesse. Sellepärast nõustun ma arvamustega, mis tõdevad, et kogu Euroopa Liidust tuleb võimalikult kiiresti koguda andmeid soolise vägivalla kohta. Ohvrite kaitsmine maksab raha ja seda elupäästvat raha tuleks mõistlikult kasutada. Peaksime meeles pidama, et usaldusväärsete ja võrreldavate andmeteta ei suuda me rahalisi vahendeid asjakohasel viisil asjakohasesse kohta suunata. Peame olema teadlikud ka tõsiasjast, et eri liikmesriigid ja eelkõige eri kultuurid käsitlevad probleeme erinevalt. On liikmesriike, kus ohvrite kaitse on hästi korraldatud ja kõigile kättesaadav, nagu Hispaanias, ja liikmesriike, kus see ei tule peaaegu kõne allagi. See tähendab mitte ainult seda, et peame rahalisi vahendeid mõistlikult jaotama, vaid me peame leidma ka praktilisi ja statistilisi lahendusi (ja nimelt vähemalt Euroopa miinimumstandardite piires), et tegelda varjatuse probleemiga ning sellele küsimusele vajaduse korral tähelepanu juhtida.
<SPEAKER ID="991" NAME="Jim Higgins  " AFFILIATION="PPE">
kirjalikult. - Inimkaubanduse probleem on meil päevakorral olnud juba tükk aega, kuid selle asemel, et küsimus käsile võtta, jäävad liikmesriigid süüdistama meie individuaalseid ja kollektiivseid ebaõnnestumisi naiste ekspluateerimise ja alandamise probleemiga tegelemisel. Kuigi vaba liikumine lihtsustab inimkaubandust selles mõttes, et on kaotatud piirikontroll, võiks teisest küljest arvata, et tugevnenud politseikoostöö soodustab probleemi lahendamist. Igatahes on kindel, et poliitiline tahe siin puudub. 2005. aasta maiks oli Euroopa Nõukogu inimkaubandusevastaste meetmete konventsiooni ratifitseerinud ainult üheksa liikmesriiki ning kuigi kaks kolmandikku prostitutsiooniks smugeldatud naistest tuleb Ida-Euroopast, ei ole Tšehhi Vabariik ja Eesti konventsioonile veel alla kirjutanud. Peale selle, et puudub poliitiline tahe, puudub veel ka politsei tahe. Paljud kohtuotsused on probleemi tõsidusega võrreldes naeruväärsed; politsei ei näe inimkaubanduses üldse mingit kuritegu.
<SPEAKER ID="990" NAME="Marian-Jean Marinescu  " AFFILIATION="PPE">
kirjalikult. - (RO)
<P>
ÜRO oletuste kohaselt oli Euroopa Liidus 2009. aastal umbes 270 000 inimkaubanduse ohvrit. Euroopa Liit peab lähimas tulevikus võtma endale kohustuse ja välja tulema õigusloome dokumentidega, mis hõlmavad nii inimkaubanduse ennetamist kui ka selle vastu võitlemist, peale selle veel inimkaubanduse ohvrite õiguste kaitsmist. Euroopa tulevased õigusaktid peavad korrigeerima kaubitsejate suhtes võetavate sanktsioonide taset, nii et see oleks vastavuses kuriteo raskusega. Rahvusvaheline juriidiline koostöö, ühistegevus alaealiste kaitse kõikide agentuuride ja inimõiguste eest võitlejate vahel, konkreetsete fondide loomine rahalise toetuse võimaldamiseks ning ohvrite tõhus kaitse - need on kõik valdkonnad, mida tuleb tugevdada. Peale selle on mul tunne, et Eurojust, Europol ja Frontex tuleb veelgi tugevamalt kaasata inimkaubanduse vastasesse võitlusse ja ohvrite kaitsmisse, samuti ka andmete kogumisse ja võrdleva statistika koostamisse selle nähtuse kohta.
