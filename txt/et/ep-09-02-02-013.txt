<CHAPTER ID="013">
Üheminutilised sõnavõtud poliitiliselt olulistel teemadel
<SPEAKER ID="020" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="021" NAME="Csaba Sógor" AFFILIATION="PPE-DE">
(HU) Euroopa Parlamendi regionaalkeelte ja vähemuskeelte fraktsioonidevahelises töörühmas koostasime raporti, et kaitsta traditsioonilisi rahvusvähemusi. Miks see oluline on? Paljudes uutes liikmesriikides, nende hulgas näiteks ka Rumeenias, puuduvad vähemusi puudutavad õigusaktid. Eelmisest aastast on teada juhus, kus vormiriietuses politseinikud peksid Slovakkias tsiviilisikuid. Alates sellest ajast, kui uus valitsus Rumeenias ametisse asus, oleme tähele pannud, et kõrvaldatakse vähemusrahvuste sümboleid, mitme keele rääkimist peetakse probleemiks ja sajad lapsed on jäetud kogemata koolinimekirjadesse kandmata. Seetõttu on meie arvates oluline, et Euroopa Parlament koostaks raporti, resolutsiooni, millega tagataks vähemuste ja traditsiooniliste rahvusvähemuste kaitse. Aitäh, härra president!
<SPEAKER ID="022" NAME="Iliana Malinova Iotova" AFFILIATION="PSE">
(BG) Daamid ja härrad, Venemaa ja Ukraina vaheline konflikt ning maagaasitarnete katkemine jaanuaris tekitasid mõnele Euroopa riigile, eriti aga Bulgaariale, suurt kahju.
<P>
Otsene kahju Bulgaaria majandusele vaid paari päeva eest oli enam kui 230 miljonit eurot - sama suurt summat on vaja Nabucco projekti käivitamiseks. Selle tagajärjel on meie majandus ebakindlas olukorras ning see on sundinud meid otsima koostöövõimalusi, et avada uuesti Kozloduy tuumaelektrijaama blokid.
<P>
Selleteemaline dialoog peab olema mõistlik ja rahulik ning see peab tuginema korralikule analüüsile. Lahenduse leidmine on siiski keeruline - ärgem mõistkem neid ette hukka ega heitkem neid kohe kõrvale, nagu komisjon kahjuks märku andis.
<P>
Ma leian, et Bulgaarial ja mõnel teisel suuremat kahju kannatanud riigil peaks olema võimalus saada Euroopa arengukavast täiendavat rahastamist, ja mitte üksnes miinimumsummat 20 miljonist eurost, mis on juba gaasiprojektidele eraldatud. On arusaamatu, et kõige suuremat kahju kannatanud riik saab kõige väiksema summa ajal, mil energiaprojektidele eraldatakse peaaegu 3,5 miljonit eurot.
<P>
Me algatame peagi arutelu energiastrateegia üle. Ma kutsun kõiki liikmesriike üles näitama, et meil on energiasõltumatuse suhtes oma seisukoht, et valimiste eelõhtul suudame ületada poliitilised erimeelsused ja et suudame kaitsta seda solidaarsuse ja vastastikuse abistamise põhimõtet, mis on meid kokku liitnud.
<SPEAKER ID="023" NAME="Siiri Oviir" AFFILIATION="ALDE">
(ET) Lugupeetud härra president, head kolleegid. Kuu aega tagasi algas Tšehhi eesistumine, aga juba on see jõudnud oma kingitusega meile näkku ja hinge sülitada: Eesti on kaetud sirbi ja vasaraga, Soome sauna põrandal on purjus mees, Saksamaa üle haakrist, Itaalias kubeme juures palli õõtsutavad jalgpallurid, peldik katmas Bulgaariat ja nõnda edasi ja nõnda edasi. Just nii kujutas Tšehhi riigi poolt Euroopa Liidule kingitud taiesel kunstnik Euroopa Liidu rahvaid ja riike.
<P>
Kunst võib ja vahel peabki raputama, aga kas teise riigi ja rahva mõnitamine on selleks sündsaim viis? Tšehhi valitsus räägib kunstniku eneseväljendamisvabadustest - õige, kuid siin on seda vabadust pruugitud küll vales kontekstis. Riik ei tohtivat sekkuda kunstniku loominguvabadusse - ka see on õige, kuid kingitust tehes on Tšehhi valitsus aktsepteerinud sõnumit, mida see kingitus endas kannab, ja tagajärgede eest vastutab nüüd tema kui kinkija, mitte enam kunstnik. On arusaamatu, kust on Tšehhi riigi juhtkond võtnud endale õiguse solvata teisi liikmesriike?
<P>
Eestist valitud saadikuna ootan ma eesistujalt vastust ja vabandust, et saaksin selle siis Eesti rahvale teada anda. Kahjuks ei ole eesistuja esindajaid siin, kuid ma arvan, et mu palve jõuab nendeni.
<SPEAKER ID="024" NAME="Ewa Tomaszewska" AFFILIATION="UEN">
(PL) Härra juhataja, iga päev sõidab läbi Augustówi linna 5000 veoautot. Iga päev lähevad lapsed kooli, kõndides kõnnitee puudumise tõttu sellesama tee serva mööda. Peaaegu iga päev saab üks neist veoauto rataste all surma. Ökoterroristid on lindude müra eest kaitsmise ettekäändel blokeerinud möödasõidutee ehitamise. Igal nädalal, mil tee-ehitus viibib, peab üks selle linna laps selle eest oma eluga maksma. Oma lapsi ei saada veoautode rataste alla ei ökoterroristid ega Euroopa Kohtu kohtunikud. Augustówi linna laste eludele omistatakse aga väiksemat tähtsust kui lindude heaolule.
<P>
Ma pooldan keskkonnakaitset ja looduse kaitsmiseks võetavaid meetmeid. Kui aga asi puudutab inimelusid, ei tohiks me neid nii südametult raisata. Ma suunan küsimuse Euroopa Komisjonile: kui paljud poola lapsed peavad tasuma oma eluga sellepärast, et möödasõidutee ehitamine on blokeeritud? Kas otsuse tegemisel pöörati üldse inimeludele tähelepanu?
<SPEAKER ID="025" NAME="Hélène Flautre" AFFILIATION="Verts/ALE">
- (FR) Härra juhataja, ma sooviksin juhtida Euroopa Parlamendi tähelepanu inimõiguste olukorra halvenemisele Tuneesias - juhul kui olukord saab veel halvemaks minna.
<P>
Alates 11. detsembrist on tuntud inimõiguste eest seisja ja ajalehe Kalima peatoimetaja Sihem Bensedrine langenud meediarünnakute ja laimu alla, mis on täiesti talumatu ja õigusriigi põhimõttega vastuolus.
<P>
23. jaanuaril ei lubatud inimõigustega tegeleva asutuse Maghreb Coordination of Human Rights Organisations koordinaatoril härra Aminil Tuneesiasse siseneda.
<P>
28. jaanuaril piirati täielikult umber raadiojaam Kalima, mille saateid on sellest ajast peale eetrisse antud satelliidi kaudu. Raadiojaama ajakirjanikud vangistati ning nendele, kes neile appi tulid, sai osaks jõhker kohtlemine tänaval. Raadiojaam on jätkuvalt politsei poolt sisse piiratud ning see kahjustab teabe- ja sõnavabadust.
<P>
Homme kuulatakse ära apellatsioonkaebus, mille on esitanud Gafsa töölised, kes võitlevad selles Tuneesia söekaevanduspiirkonnas korruptsiooni ja ekspluateerimise vastu ning kelle puhul keelduti kohtulikust arutamisest, nagu me esimesel ärakuulamisel nägime.
<P>
Missioonide juhid Tunises on olukorra pärast mures - nad on seda arutanud ning võib-olla arutavad seda just praegu. Nende kohtumine pidi täna toimuma.
<P>
Ma palun teil, härra president, käivitada oluline poliitiline algatus, et teha lõpp nendele süstemaatilistele inimõiguste rikkumistele Tuneesias.
<SPEAKER ID="026" NAME="Juhataja">
Meie uus ja endine kolleeg Martin Kastler on nüüdseks ka kohale jõudnud. Ta rääkis mulle, et sattus liiklusummikusse. Hilinemise vältimiseks on kaks võimalust: varuda tulekuks rohkem aega või täiustada üleeuroopaliste võrkude tööd.
<SPEAKER ID="027" NAME="Kyriacos Triantaphyllides" AFFILIATION="GUE/NGL">
Härra juhataja, sõjavangide ja sõjaajal vangistatud tsiviilelanike mõrvamine on üks kõige tõsisemaid rahvusvahelise õiguse rikkumisi. Genfi III ja IV konventsioonis on selgelt öeldud, et selline tegevus ei ole kooskõlas rahvusvahelise õiguse normidega, ja nende konventsioonide kohaselt on selliste tegude toimepanijad rahvusvahelise kogukonna silmis vastutavad. Samasugust seisukohta on väljendatud ka Euroopa inimõiguste konventsiooni artiklis 2, millega tunnistatakse elu võtmine rängaks inimõiguste rikkumiseks.
<P>
Türgi näitleja Attila Olgaçi hiljutine ülestunnistus 10 Kreeka küproslasest vangi mõrvamise kohta Türgi sissetungi ajal Küprosele 1974. aasta suvel on taas kord avalikkusse ette toonud Türgi poolt toime pandud kuritööd ning selle tulemusel lasub Türgil vältimatu kohustus avada oma arhiivid kõikide teadmata kadunud isikute saatuse uurimiseks. Rahvusvaheline kogukond, kus Euroopa Liidul on oluline roll, peab avaldama Türgile igakülgset survet rahvusvahelise õiguse, Euroopa Inimõiguste Kohtu asjassepuutuvate otsuste ja kõikide asjakohaste ÜRO resolutsioonide järgimiseks.
<SPEAKER ID="028" NAME="Zita Pleštinská" AFFILIATION="PPE-DE">
(SK) Tšehhi eesistumisaja moto "Piirideta Euroopa” ei tohiks olla pelgalt moto, vaid ka selge vastus praegu meie ees seisvatele väljakutsetele. Tšehhi eesistumisajal tuleks tegelda küsimustega, mis valmistavad muret nendele Euroopa kodanikele, kelle jaoks muudavad olemasolevad piirid õiguste täitmise Euroopa Liidu territooriumil võimatuks.
<P>
Euroopa Liidus elab 50 miljonit erinevate terviseprobleemidega eurooplast, kes puutuvad igapäevaelus kokku mitmesuguste raskustega. Paljud neist on pöördunud minu poole palvega, mis puudutab isikutunnistuste vastastikust tunnustamist raske puudega isikute puhul. Puudega kodanikud ei saa isikutunnistusi kõikides ELi liikmesriikides kasutada. See raskendab neil näiteks parkida autot puudega inimestele mõeldud parkimiskohtadele. Olen need küsimused esitanud nõukogule ja komisjonile ja loodan, et meetmed isikutunnistuste kasutamise ühtlustamiseks võetakse vastu võimalikult kiiresti.
<P>
"Piirideta Euroopa” peab tähendama kõikide piiride kõrvaldamist, sealhulgas füüsilised, sotsiaalsed ja arhitektuurilised piirid, ning puuetega inimeste igasuguse diskrimineerimise ennetamist.
<SPEAKER ID="029" NAME="Rovana Plumb" AFFILIATION="PSE">
(RO) 5. veebruaril Prahas toimunud kohtumise dokumentides mainitakse arutelu Barcelona eesmärkide üle seoses avalik-õiguslike lastehoiuteenustega, rõhuasetusega kodusele lastehoiule. Ma tunnen huvi, kas eesistujariik Tšehhi on teadlik Euroopa Komisjoni 2008. aasta oktoobri aruandest, milles viidatakse sellele, et enam kui kuus miljonit naist vanuses 25-49 märgib, et on sunnitud perekondlike kohustuste tõttu töötamisest loobuma või töötama osalise tööajaga.
<P>
Kodune lastehoid ei tohi kahjustada avalik-õiguslikke lastehoiuteenuseid. Sotsiaaldemokraadina olen veendunud, et investeerimine avalik-õiguslikesse lastehoiuteenustesse toob kasu ühiskonnale tervikuna. Ma nõuan tungivalt, et eesistujariik Tšehhi kaaluks seda, millist abi on võimalik anda liikmesriikidele, et aidata neil täiustada avalik-õiguslikke lastehoiuteenuseid nii kvantitatiivsest kui ka kvalitatiivsest vaatenurgast, eriti praeguse kriisi ajal.
<SPEAKER ID="030" NAME="Bilyana Ilieva Raeva" AFFILIATION="ALDE">
(BG) Sellel nädalal toimub Šveitsis referendum isikute vaba liikumise üle. Šveitsi inimesed otsustavad selle üle, kas Šveitsi ja Euroopa Liidu vahelise kokkuleppe kehtivusaega ja ulatust pikendatakse ja kas see hõlmab ka Bulgaaria ja Rumeenia kodanikke.
<P>
Šveits ei lihtsusta ega määratle selle otsusega mitte üksnes seda, kuidas asjad tulevikus viisade ja piiride rakendamise või mitterakendamise suhtes edasi arenevad, vaid otsustab ka selle üle, kas viimase 30 aasta jooksul tehtud vastutustundlikke otsuseid majandusarengu kohta kohaldatakse jätkuvalt ka tulevikus. Kodanike liikumisvabaduse poliitika aitab kaasa majandusarengule nii Šveitsis kui ka Euroopa Liidus ning parandab ka meie üldist elukvaliteeti.
<P>
Ma loodan siiralt, et sellel nädalal Šveitsis toimuva referendumi tulemus on positiivne, sest vastupidine, st negatiivne tulemus, viiks selle suurepärase partnerluse ja koostöö tagasi piiride juurde, mis meil kunagi eksisteerisid, samuti piiranguteni ning kõikide ebamugavusteni, mis tulenevad kokkulepete puudumisest.
<P>
Sel põhjusel loodan, et meie Šveitsi sõbrad toetavad meie ühist tulevikku, ning kutsun nii Euroopa Liidu liikmesriike kui ka komisjoni jätkama Šveitsiga vastastikust sõbralikku ja tulemuslikku koostööd kõigi Euroopa Liidu kodanike hüvanguks.
<SPEAKER ID="031" NAME="Dariusz Maciej Grabowski" AFFILIATION="UEN">
(PL) Härra juhataja, Davosis toimunud kohtumisel nõudis Saksamaa kantsler Angela Merkel Venemaa ja Saksamaa vahelise gaasitoru ehitamist Läänemere põhja.
<P>
Proua Merkel on taas kord kinnitanud oma arusaama Euroopa solidaarsusest. Samas on Skandinaavia riigid, samuti Leedu, Läti, Eesti ja Poola väljendanud gaasitoru projekti suhtes kahtlusi ja vastuseisu. Proua Merkel on näidanud, millist tähtsust ta omistab ökoloogide hoiatustele selle kohta, millist ohtu gaasitoru Läänemerele kujutab. Proua Merkeli jaoks ei ole mingit tähtsust sellel, et veealuse gaasitoru ehituskulud on mitu korda kõrgemad kui maa-aluse gaasitoru ehitamise kulud.
<P>
Mul on küsimus: kas võib olla, et proua Merkel otsib oma eelkäija, kantsler Gerhard Schröderi eeskujul endale töökohta Gazpromis? Kas Saksamaa vasak- ja parempoolsete parteide juhid on teadlikud, et sellise suhtumisega kahjustavad nad Euroopa Liidu autoriteeti, väärikust ja sidusust?
<SPEAKER ID="032" NAME="László Tőkés" AFFILIATION="Verts/ALE">
(HU) Härra juhtaja, Ühinenud Rahvaste Organisatsiooni põhikirja kohaselt on kõikidel rahvastel enesemääramise õigus. See kehtib ka 1,5-2 miljoni ungarlase puhul Transilvaanias. Kaks aastat tagasi korraldas poliitiline organisatsioon Székely Nemzeti Tanács (Székely Rahvusnõukogu) mitteametliku referendumi Székelymaa autonoomia üle. Kunstlikult tekitatud Ungari-vastasest propagandakampaaniast hoolimata hääletas sellel teisaldatavate valimiskastidega referendumil 210 000 osalenust 99% jaatavalt. Hiljuti algatas märkimisväärne arv kõnealuse piirkonna kohalikke omavalitsusi uue kava põhjaliku ametliku referendumi läbiviimiseks. Riigiasutused ja nende kohalikud esindajad, nn prefektid, teevad kõik selleks, et takistada selle piirkonna ungarlastel rahumeelselt, seaduslikult ja demokraatlikult oma tahet väljendada. Ma palun Euroopa Parlamendil ja president Hans-Gert Pötteringil tähelepanelikult jälgida Rumeenia referendumi arenguid ja tagada kaitse kohalikele omavalitsustele, keda ametiasutused ähvardavad. Aitäh!
<SPEAKER ID="033" NAME="Madeleine Jouye de Grandmaison" AFFILIATION="GUE/NGL">
- (FR) Härra juhataja, daamid ja härrad, majandusliku partnerluse kokkulepe CARIFORUMi riikide ja Euroopa Liidu vahel on toomas kaasa negatiivseid tagajärgi Antillide ja Guajaana äärepoolseimate piirkondade jaoks.
<P>
Veelgi hullem - see kokkulepe, mille kohta pean arvamust avaldama, ei austa Euroopa Ülemkogu antud juhiseid, Euroopa Liidu Kariibi mere piirkonna strateegiat ega liidu äärepoolseimate piirkondade strateegiat, milles kõigis kolmes on selgesõnaliselt märgitud, et äärepoolseimaid piirkondi on vaja CARIFORUMi raames regionaalselt lõimida ja et nende kahe poole vahel on vaja luua piirkondadevaheline turg, eesmärgiga saavutada piirkonna üldine areng.
<P>
Ma olen mures. Nüüdseks on Guadeloupe'is juba 10 päeva kestnud kohutav streik, mille tagajärjel on soikunud kõik, sealhulgas naftasektor. Streik kestab nii kaua seetõttu, et Antillides ja Guajaanas elavad inimesed peavad taluma elukallidust, mis on poolteist korda kõrgem kui Euroopa suurlinnades. Olgugi, et see on seni olnud pelgalt Prantsusmaa probleem, on see nüüd saanud ka Euroopa probleemiks ning minu arvates on häbiväärne, et komisjoni keeldub pidamast meie nimel läbirääkimisi spetsiaalse äärepoolseimate piirkondade ja CARIFORUMi riikide kokkuleppe üle.
<SPEAKER ID="034" NAME="Georgios Georgiou" AFFILIATION="IND/DEM">
(EL) Härra juhataja, oleme viimasel ajal kuulnud ja lugenud ning ka näinud, kuidas tsiviilisikuid pommitatakse ja lapsi tapetakse. Hiljuti nägime, kuidas üks Türgi härrasmees tunnistas avalikult, et Türgi 1974. aasta sissetungi ajal Küprosele mõrvas ta 10 käeraudades Kreeka küproslasest sõdurit. Mida me ei ole näinud, härra juhtaja, on Haagis asuva Rahvusvahelise Kriminaalkohtu valmisolek tegutseda - valmisolek, mis oli nii selgelt näha siis, kui küsimus puudutas Jugoslaavia sündmustesse kaasatud isikuid; neid isikuid jahib Rahvusvaheline Kriminaalkohus praeguseni. Seega leian, et võime põhjendatult nõuda Euroopa Parlamendilt vastust selle kohta, kas on olemas loetelu riikidest, mis kuuluvad Haagis asuva kohtu volialasse, või kas on riike, mille suhtes see kohus on ükskõikne või mis ei ole selle kohtu arvates olulised. Ma arvan, et meie nõue teada saada, millised riigid ja kodanikud tuuakse süüalustena Haagis kohtu ette ja millised mitte, on õigustatud.
<SPEAKER ID="035" NAME="Pál Schmitt" AFFILIATION="PPE-DE">
(HU) Härra juhtaja, aitäh, et mulle sõna andsite. Ma palusin sõna kolm päeva tagasi Horvaatias toimunud traagilise õnnetuse pärast. Nimelt astus üks 18aastane mees maamiini otsa ja temast sai üks nüüdseks juba arvukate ohvrite seast, kelle hulka kuulub nii Itaalia, Madalmaade kui ka teiste Euroopa riikide kodanikke. Horvaatia ei ole komisjoni poolt ajavahemikus 2008-2013 finantseeritava lõhkekehade kõrvaldamise programmi osaline ja paigaldatud maamiinide arv on seni teadmata. Kuigi Horvaatia ei ole kunagi sedalaadi miine tootnud, on riigi territooriumil eluohtlikke jalaväemiine ligikaudu 1000 kilomeetri ulatuses. Ma palun aupaklikult komisjonil ja teil, härra juhataja, sekkuda, et ka Horvaatia võiks sarnaselt Bosniale, Ukrainale, Kosovole ja Küprosele Euroopa abist kasu saada, arvestades, et tegemist on äärmiselt kuluka ja erakordselt ohtliku operatsiooniga. Kõnelen siinkohal ELi-Horvaatia parlamentaarse ühiskomisjoni ELi-poolse esimehena. Aitäh, et mulle sõna andsite.
<SPEAKER ID="036" NAME="Katerina Batzeli" AFFILIATION="PSE">
(EL) Härra juhtaja, Euroopa ja riikliku poliitika reformimist nõudvad põllumajandustootjate meeleavaldused Kreekas, samuti muud meeleavaldused Euroopas saadavad olulise sõnumi muutustest praeguses arusaamas põllumajandusest ja toiduküsimusest. Kui Euroopa tasandil kukuvad kokku majandused, kui on kaotatud igasugune usaldus finantssüsteemi vastu, kui väikesed ja keskmise suurusega ettevõtjad järk-järgult tegevuse lõpetavad ja tööhõive kokku kuivab, ei saa me pöörata selga maapiirkondades, põllmajanduses, maapiirkondade majanduses ja regionaalses tööhõives kuhjuvatele probleemidele. Oleks hea, kui komisjon ja Euroopa Parlament alustaksid dialoogi ja esitaksid probleemide lahendamiseks ettepanekuid - mitte üksnes selleks, et aidata väikestel ja keskmise suurusega ettevõtjatel ellu jääda, vaid et aidata neid ka lähiaastatel kriisist välja, samuti kui nad elavdaksid sekkumismehhanismi, tugevdaksid kriisijuhtimise mehhanismi - et isegi sissetuleku vähenemisest tuldaks välja - ning riiklikke tegevuskavasid, mida saaks muuta paindlikumaks ilma, et see tähendaks ilmtingimata ühise põllumajanduspoliitika kaasfinantseerimist.
<SPEAKER ID="037" NAME="Eugenijus Gentvilas" AFFILIATION="ALDE">
(LT) Euroopa liidrid väljendasid hiljuti seisukohta, et nad on Ukraina ja Gruusia juhtides pettunud. Et nad on hakanud kahtlema, kas Ukraina ja Gruusia juhid suudavad muuta oma riigid demokraatlikumaks ja viia need NATOsse ja Euroopa Liitu. Sellised seisukohad ja sõnavõtud toetavad ainult Venemaa poliitikat ja selle erijõudusid. Võime otse oma silme ees näha Venemaa provokatsioone, mille eesmärk on nõrgendada president Juštšenkot ja president Šaakašvilit ning nende ellurakendatavat poliitikat. On aga ka nähtamatuid provokatsioone. Parim viis saada teada, kuidas sellist provokatsiooni tehakse, on uurida KGB arhiive. Vaid lihtsameelsed poliitikud usuvad praeguses Euroopas, et Venemaa ei kasuta enam sellist väljapressimist ja provokatsioone, kuigi riiki juhib KGB ohvitser Putin. Viimane näide teabega provotseerimisest on teated sellest, et Gruusia röövis Vene sõduri. Seda uudist levitati Euroopale terve nädala vältel. Hiljem tunnistas Venemaa, et tegelikult oli sõdur deserteerunud, kuid negatiivne propaganda oli jõudnud juba kahju tekitada. Jääb mulje, et Venemaa valdab meisterlikult mängimist tankide, gaasitorude, teabe ja valeinfoga. Kuid eelkõige on just Euroopa poliitikute naiivsus see, mis laseb Venemaal selliseid mänge mängida.
<SPEAKER ID="038" NAME="Hanna Foltyn-Kubicka" AFFILIATION="UEN">
(PL) Härra juhataja, kasutades ära tõsiasja, et kogu maailma avalikkuse tähelepanu on nüüd pööratud majanduskriisi küsimustele, on Hiina ametivõimud kasutanud oma ulatuslikke mõjutusvahendeid, et avaldada tiibetlastele suuremat survet. Kampaania, mille kestuseks on kavandatud 40 päeva, on suunatud peaasjalikult eelmisel aastal toimunud protestiaktsioonides osalenute vastu.
<P>
Sagenevad ametlikud kutsed politseijaoskondadesse, samuti inimeste kadumised, nende ähvardamine ja salapärased surmad. Me ei saa välistada võimalust, et üheks repressioonide tagajärjeks on rahutused tiibetlaste seas, kes on sunnitud astuma erakorralisi samme. Hiina julgeolekuteenistused ja sõjavägi reageerivad sellele protestiavalduste brutaalse lõpetamisega ning siis võib selguda, et tegemist on teadliku provokatsiooniga Hiina ametivõimude poolt, kes panustavad sellele, et isegi demokraatlikud valitsused piirduvad üleüldise majanduskriisiga võitlemisel vaid ebaleva protesteerimisega. Euroopa Parlamendi seisukoht selles küsimuses peaks olema selge ja otsusekindel, ja seetõttu luban endal täna esitada projekti pöördumise esitamiseks Hiina peaministrile. Saadame üheskoos kommunistlikule režiimile signaali selle kohta, et me ei ole nõus Tiibeti rahva põhiõiguste rikkumisega.
<SPEAKER ID="039" NAME="Nicolae Vlad Popa" AFFILIATION="PPE-DE">
(RO) Euroopa Komisjon kuulutas 2009. aasta Euroopa loovuse ja innovatsiooni aastaks. Loov mõtlemine on üleilmses majanduses edu saavutamiseks võtmetähtsusega - seda tõsiasja tunnistas Euroopa Liit juba ammu. Tõepoolest, innovatsioon on nii Euroopa Komisjoni kliimamuutuste paketi kui ka Euroopa majanduse elavdamise kava lahutamatu osa. Euroopa Parlament omalt poolt peab aktiivsemalt osalema loovuse kui innovatsiooni tõukejõu propageerimises. Eelmisel aastal võeti vastu energia- ja kliimamuutuste pakett ning kiideti heaks kirjalik deklaratsioon fibromüalgia kohta, mille eest tahaksin teid veel kord tänada. Need dokumendid sillutavad teed innovatsiooni ja loovuse poole üliolulistes valdkondades, nagu näiteks tervis, kus tuvastatakse uusi raviviise fibromüalgia jaoks, ja energia, kus tõhustatakse uusi alternatiivseid energiaallikaid.
<SPEAKER ID="040" NAME="Alexandra Dobolyi" AFFILIATION="PSE">
(HU) Härra juhataja, kuigi ka Ungari liitus 21. detsembril 2007. aastal Schengeni alaga, ei ole teatud küsimused Austria-Ungari piiril ikka veel lahendust leidnud. Burgenlandi liidumaa ametiasutused ei suhtle tegelikult meiega. Seetõttu esitasid mu ungarlastest kaasmaalased 2008. aasta juunis Euroopa Parlamendi petitsioonikomisjonile petitsiooni, mille me kohe volinik Jacques Barrot'le edastasime. Härra Barrot lõpuks - neli kuud hiljem - ka vastas, öeldes, et tal ei ole petitsiooni kohta piisavalt teavet ja et komisjon püüab võtta ühendust isikuga, kes petitsiooni esitas. Kaks kuud pärast selle vastuse saamist võtsin ma ise ühendust petitsiooni esitajaga ja küsisin, mis seis on. Sain teada, et mitte keegi komisjonist ei olnud temaga ühendust võtnud; komisjonil on sellisel juhul tõepoolest raske teavet saada. Kui ma seejärel komisjoni töötajatega suhtlesin, öeldi mulle, et nad tegelevad selle küsimusega "within the best delay”. Ma sooviksin komisjonilt küsida, mida see "within the best delay” tähendab, ja väljendada lootust, et härra Barroso ja härra Barrot ei vii nelja kuu pärast toimuma pidavat valimiskampaaniat läbi samamoodi "within the best delay”. Tänan väga.
<SPEAKER ID="041" NAME="Viktória Mohácsi" AFFILIATION="ALDE">
(HU) Aitäh, härra juhataja. Daamid ja härrad, siinkohal üheminutline kiire lühiülevaade Euroopas jätkuvalt vohavast rassismist. Pärast viitamist väidetavale sisejuurdlusele mõisteti Ungaris paar päeva tagasi õigeks ja ennistati seejärel ametisse rassistlike kommentaaridega esinenud politseiülem. Sisejuurdlusel ei käsitletud seda, kas rassistlik sõnavõtt leidis aset või mitte. Rumeenias Braşovi lähedal Tărlungeni kommuunis on romi ja mitteromi perekondade vahele püstitatud müür. Vastuseks kohaliku lapse küsimusele, miks pered eraldatakse, võib isa lapsele näiteks vastata, et need, kes elavad siinpool müüri, on halvad inimesed, ja need, kes elavad teisel pool, on head inimesed. Kümme päeva tagasi hääletasime selle üle, kas võtta vastu Itaalia delegatsiooni raport; seejärel, nädal tagasi pärast seda, kui tundmatud isikud panid toime kaks kuritegu, kasutas Itaalia relvajõude romide vastu. Politseijõud otsivad romi perekondi helikopterite, koerte ja relvastatud politseinike abil. Tänan väga.
<SPEAKER ID="042" NAME="Ilda Figueiredo" AFFILIATION="GUE/NGL">
(PT) Tööpuudusest mõjutatud töötajate arv Portugalis kasvab väga kiiresti. Iga päev teatavad äriühingud tootmise kärpimistest, töötajate vallandamistest või isegi äriühingute tegevuse täielikust lõpetamisest.
<P>
Kõige tõsisemate juhtumite hulka kuulub oht, mis ähvardab Vila do Condes ligikaudu 2000 Qimonda töötajat pärast seda, kui emaettevõtja Saksamaal pankroti välja kuulutas. Neljapäeval on mõlema riigi töötajate delegatsioon siin Euroopa Parlamendis, oodates meilt solidaarsust ja ka tuge võitluses oma töökohtade eest.
<P>
Samas aga suureneb ka avalik pahameel viivituste pärast töötajatele võlgnetavate palkade ja muude tasude maksmisel, nagu on juhtunud muuhulgas korki tootvate ettevõtjatega, tekstiiliettevõtjatega, keraamika- ja metallurgiasektoris. See olukord tekitab tõsiseid sotsiaalseid probleeme, suurendab vaesust ja toob kaasa isegi traagilisi olukordi, kui ühe perekonna liikmed töötavad samas ettevõttes. Kuulsin sellest vaid paar päeva tagasi Santa Maria de Feiras tegutsevas ettevõttes Subercor (jalatsisektoris tegutseva kontserni Suberus osa), kus töötajad virelevad, kuna neile ei maksta palka, ning nende seas on paare, kelle peres valitseb nälg ning kellel ei ole juba lastele toitu anda. Sellised on meid laastavast kriisist tingitud kohutavad olukorrad, mille tagajärgi näeme inimeste nägudel ja nende elus. Seetõttu ei palu ma teilt mitte üksnes solidaarsust, vaid ka nende tõsiste probleemide lahendamist.
<SPEAKER ID="043" NAME="Kinga Gál" AFFILIATION="PPE-DE">
(HU) Härra juhataja, avalikkus jälgib Ungaris suure huviga arenguid veekahuri juhtumi suhtes ning avalikkus sooviks selles küsimuses saada võimalikult ruttu selget ülevaadet. Me palume selles küsimuses komisjonilt abi. See küsimus on seotud tõsiasjaga, et Ungari valitsus oli ajavahemikus 2006-2008 seisukohal, et uued veekahurid osteti Schengeni fondi kulul, ning sellega, et neid kasutati 22. oktoobril 2007 Budapestis rahvahulkade laialiajamiseks. 2008. aasta lõpus märkis justiits- ja korrakaitseminister, et veekahurite eest ei makstud Schengeni fondist, mille puhul on tegemist Euroopa Liidu rahalise vahendiga. Euroopa Liidu pädev volinik kinnitas, et veekahureid ei ostetud Schengeni fondi rahade eest. Päev hiljem märkis sama ministeeriumi riigisekretär, et Ungari valitsus kasutas veekahurite ostmiseks Schengeni fondi riiklikke allikaid, väites sellega Euroopa Komisjoni öeldule vastupidist. Minu küsimus on järgmine: kas komisjon on uurinud, kas Schengeni fondi vahendeid kasutati sihipäraselt, või kas komisjon on teinud kindlaks tõe veekahurite ostu küsimuses? Pärast kõnealuseid sündmusi on kaalul mitte üksnes Ungari valitsuse usaldusväärsus ja läbipaistvus, vaid ka Euroopa Komisjoni oma. Tänan väga.
<SPEAKER ID="044" NAME="Glyn Ford" AFFILIATION="PSE">
Härra juhataja, eelmisel esmaspäeval teatas Ühendkuningriigi valitsus teostatavusuuringute läbiviimisest seoses viie hoovuste energiat käsitleva kavaga Severni jõe suudmelahes: kolm oleksid paisud ja kaks laguunid.
<P>
Euroopa Liit on teinud väga õigesti, püstitades taastuvenergia suhtes ambitsioonikad eesmärgid, kuid ettekujutus, et nende eesmärkide saavutamine läheb valutult, on meelepete. Severni jõe suudmelaht suudaks rahuldada kuni 5% Ühendkuningriigi energiavajadusest, samas vaidlustaks see loodusdirektiivi tõlgendamise.
<P>
Kui kava õiguslike argumentide või avaliku arvamuse tulemusel blokeeritakse, kinnitaks see Nietzsche sõnade tõesust, mille kohaselt esineb üksikisikuil hullumeelsust harva, kuid parteide, rühmituste ja organisatsioonide puhul on see tavanähe. Euroopa Liit ja Ühendkuningriigi valitsus peaksid vaagima Jeremy Benthami filosoofiat, mille kohaselt peaksime püüdlema suurima heaolu poole suurimale arvule inimestele.
<SPEAKER ID="045" NAME="Margaritis Schinas" AFFILIATION="PPE-DE">
(EL) Härra juhataja, Balkani vabastamine kasutust natsionalismist, mis ei ole kooskõlas Euroopa käitumisstandardite ja väärtushinnangutega, on võtnud kaua aega. Näib, et on inimesi, kellele on vaja seda meelde tuletada. 2008. aasta oktoobris esitas endine Jugoslaavia Makedoonia Vabariik taotluse ühenduse rahastamise saamiseks oma territooriumi läbiva X koridori finantseerimiseks. Vaid kaks kuud hiljem võttis riik vastu skandaalse otsuse, mis avaldati isegi riigi ametlikus väljaandes ja millega otsustati nimetada see tee ümber Makedoonia Aleksandri nimeliseks teeks, ja rikuti seega jõhkralt Kreekaga sõlmitud vahelepingut, milles lubatakse selgesõnaliselt vältida valitsusepoolset propagandat ja selliste sümbolite kasutamist, mis õhutavad vaenulikkust, vihkamist ja vägivalda. Ma kutsun Euroopa Komisjoni üles seadma ühendusepoolse rahastamise tingimuseks selle skandaalse otsuse tühistamine, kuna selline otsus tuletab meile meelde, et Balkani riikides on ikka veel natsionaliste. Me oleme ehitamas üles Euroopat, kus ei ole ruumi natsionalismile.
<SPEAKER ID="046" NAME="Evgeni Kirilov" AFFILIATION="PSE">
(BG) Eelmisel kolmapäeval tegi Euroopa Komisjon teatavaks oma ettepaneku seoses rekonstrueerimisprogrammiga energiajulgeoleku valdkonnas.
<P>
Selle ettepaneku kohaselt saab Bulgaaria vaid osa 20 miljonist eurost, mis on eraldatud Bulgaariat ja Kreekat ühendavale projektile. Vaid osa 20 miljonist eurost, kuigi projektidele on eraldatud miljardeid eurosid! Meil Bulgaarias on selle kohta ütlemine: "Mägi on sünnitanud hiire.” Ja meil on just suur gaasikriis seljataga!
<P>
Nagu te teate, kannatas Bulgaaria selles kriisis kõige rohkem, samuti on Bulgaaria ainuke riik, kes sõltub täielikult Vene gaasist. Ametlikult on öeldud, et finantseeritakse valmisprojekte, kuid selles suhtes on tekkinud kahtlused. Otsustava tähtsusega projekt, mille Bulgaaria on Chireni gaasihoidla jaoks välja pakkunud, oleks võimalik lõplikult vormistada vaid mõne kuuga. Kui sellele toetust ei anta, käivitab Bulgaaria selle projekti iseseisvalt, kuid mida ütleb see siis Euroopa solidaarsuse ja õigluse kohta?
<P>
Eelmisel nädalal kirjutas üks mõjukas Euroopa ajakiri taas kord, et selle kriisi tõttu suureneb toetus Bulgaaria euroskeptikutele 20%ni. Ma loodan, et see näitaja ei pea paika. Kui komisjon jätkab Bulgaaria suhtes selliselt käitumist, annab ta oma käitumisega otsustava panuse selle näitaja õigusesse.
<SPEAKER ID="047" NAME="Jim Higgins" AFFILIATION="PPE-DE">
Härra juhataja, kaks ja pool aastat tagasi sain teada, et Euroopa Komisjon algatas Euroopa Kohtus Taani vastu menetluse, kuna Taani kehtestas toidus sisalduvatele hüdrogeenitud rasvadele 2% piirmäära. Komisjon algatas menetluse sellest hoolimata, et olid olemas teaduslikud tõendid selle kohta, et tegelikult on hüdrogeenitud rasvad südamehaiguste seisukohast äärmiselt kahjulikud. Seetõttu otsustasin kaks aastat tagasi koos kahe meie kolleegiga - Dan Jørgenseni ja Linda McAvaniga - koostada kirjaliku deklaratsiooni. Meid toetasid 254 parlamendiliiget 25 liikmesriigist ja see oli suur tugi.
<P>
Hiljuti avaldas keskkonna-, rahvatervise- ja toiduohutuse komisjon raporti, mis määras maksimaalseks lubatud tasemeks 2% ehk täpselt niipalju kui Taanigi. Seetõttu, tuginedes meditsiinilistele ja teaduslikele tõenditele, kutsun komisjoni nüüd üles täielikult kohaldama 2% piirmäära, mis võeti kasutusele Taani süsteemis ja mida soovitatakse ka keskkonna-, rahvatervise- ja toiduohutuse komisjoni raportis.
<SPEAKER ID="048" NAME="Ljudmila Novak" AFFILIATION="PPE-DE">
(SL) Taas kord märgin kahetsusega, et kuigi itaallaste ja ungarlaste staatus rahvusvähemustena on Sloveenias eeskujulikult reguleeritud ning igal rahvusvähemusel on oma esindaja Sloveenia parlamendis, puudub sloveenlastel samasugune toetus nendes riikides, kus nad ise rahvusvähemustena elavad.
<P>
Budapestis allkirjastatud lepingust hoolimata puudub Ungaris igasugune tahe lubada sloveenlaste rahvusvähemusel parlamendis oma esindajat. Veelgi enam - kõige värskemad aruanded viitavad sellele, et ainus Ungaris asuv Sloveenia muuseum suletakse rahastamiskärbete tõttu. Samas on see muuseum sloveenlaste ainus kultuurielu keskus Ungaris ning seda on rahastatud vahenditega üksnes 16 000 euro suuruses summas.
<P>
Kui Sloveenia eraldab oma riigis elavale ungarlaste rahvusvähemusele 14,5 miljonit eurot aastas, eraldab Ungari oma riigis elavatele sloveenlastele vaid 400 000 eurot aastas. Sel põhjusel ootame täiesti põhjendatult, et Ungari valitsus tõhustaks rahalist ja poliitilist toetust sloveenlaste rahvusvähemusele. Finantskriisi ei saa kasutada vähemustele eraldatud rahade kärpimise ettekäändena - ei Ungaris, Itaalias ega kusagil mujal.
<SPEAKER ID="049" NAME="Atanas Paparizov" AFFILIATION="PSE">
Härra juhataja, Kreeka ametivõimude ja põllumajandustootjate vahelisest kokkuleppest hoolimata blokeerivad viimased ikkagi Bulgaaria ja Kreeka vahelist piiriülest maanteed Kulata-Promachonase ülesõidu juures. 14 päeva Bulgaaria Vabariigi ja Kreeka Vabariigi vahelistes piiriületuspunktides kestnud blokaad on tekitanud Bulgaaria vedajatele märkimisväärset rahalist kahju.
<P>
Mina ja veel 14 Bulgaariast pärit Euroopa Parlamendi liiget saatsime komisjonile kirjaliku küsimuse määruse (EÜ) nr 2679/98 alusel võetud meetmete kohta. Me tunnustame Euroopa kodanike põhiõigusi ja -vabadusi. Siiski oleme veendunud, et seda määrust tuleks oluliselt täiustada, et vältida järgnevaid liikmesriikidevahelise transpordi pidevaid blokeerimisi, mis on täielikult vastuolus siseturu aluspõhimõtetega, nagu näiteks kaupade ja inimeste vaba liikumine.
<SPEAKER ID="051" NAME="Anne Laperrouze" AFFILIATION="ALDE">
- (FR) Proua juhataja, üheksa päeva tagasi tabas Akvitaania, Kesk-Püreneede ja Languedoc-Roussilloni piirkondi torm Klaus.
<P>
Tormikahjud on ulatuslikud ning ma nõuan, et need piirkonnad saaksid Euroopalt erakorralist abi. Pean eelkõige silmas Euroopa Liidu solidaarsusfondi, kuid ka struktuurifonde ja maaelu arengu fondi, pean silmas ka riigiabi andmist.
<P>
Daamid ja härrad, ma sooviksin juhtida teie tähelepanu tõsiasjale, et 2005. aasta mais võttis Euroopa Parlament vastu Rolf Berendi raporti solidaarsusfondi reformi kohta, eesmärgiga laiendada selle reguleerimisala. See küsimus on jäänud Euroopa Liidu Nõukogus toppama. On äärmiselt hädavajalik, et see protsess saaks peagi positiivse tulemuse.
<P>
Euroopa kodanikud ootavad, et Euroopa Liit neid kaitseks ja annaks neile praktilist abi. Kui me võimaldame neil Prantsusmaa piirkondadel saada erakorralist abi ja viime lõpuni solidaarsusfondi reformi, oleks see eurooplaste silmis vankumatu tagatis, et Euroopa Liidu kohustus ja eesmärk on olla rasketes olukordades nende kõrval.
<SPEAKER ID="052" NAME="Georgios Toussas" AFFILIATION="GUE/NGL">
(EL) Proua juhataja, väikesi ja keskmise suurusega ettevõtteid omavad põllumajandustootjad on juba kaks nädalat olnud tänavail ning see on avaldanud suurt mõju tervele riigile. Ühine põllumajanduspoliitika, mida üheskoos formuleerivad ja viivad ellu Kreeka omavalitsused, ning kokkulepped Maailma Kaubandusorganisatsiooni raames on toonud kaasa põllumajandustoodangu vähenemise, väikesi ja keskmise suurusega ettevõtteid omavate põllumajandustootjate sissetuleku drastilisele kahanemise ning nende ettevõtete kiirema kadumise. Kreeka põllumajanduse kaubandusbilanss langes ainuüksi 2008. aastal plusspoolelt miinusesse ligikaudu kolme miljardi euroga. Selle asemel, et rahuldada väikeste ja keskmise suurusega põllumajandusettevõtjate põhilisi nõudmisi, juhib uus demokraatlik valitsus neid mõttetute teadetega eksiteele ja mobiliseerib ise samal ajal erijõude nende väljaastumiste mahasurumiseks. Kreeka kommunistlik partei ja töölised toetavad väikeste ja keskmise suurusega põllumajandusettevõtjate võitlust ühise põllumajanduspoliitika ning Euroopa Liidu ja kodanlike valitsuste rohujuuretasandi poliitika vastu tervikuna. Samuti toetavad nad nende põllumajandusettevõtjate nõudmist tagada põllumajandus- ja karjakasvatustoodete miinimumhind, mis kataks tootmiskulud ja parandaks nende sissetulekut.
<SPEAKER ID="053" NAME="Jim Allister" AFFILIATION="NI">
Proua juhataja, majanduskriisi süvenedes kerkivad Ühendkuningriigis esile olulised probleemid, mis võivad viia streikideni ja mille põhjuseks on kohustus tagada piiranguteta tööjõu vaba liikumine Euroopa Liidus ja suurte avalik-õiguslike lepingute hanketingimused ning mille tulemuseks on see, et välismaiste ettevõtete võidetud lepingud toovad kaasa märkimisväärse välistööjõu sissevoolu, mis omakorda seab kohalikud töötajad ja töötud ebasoodsamasse olukorda ning jätab nad töövõimalustest ilma.
<P>
Ma arvan, et paljud hakkavad selles nägema hinda, mida Ühendkuningriik Euroopa Liidu liikmelisuse eest maksab. Me oleme sunnitud allutama end tööturu seadustele ja Euroopa Liidu õiguse ülimuslikkusele, samuti Euroopa Kohtu otsustele. Hankemenetlus, mis keelab eelistada kohalikke töövõtjaid ja töötajaid, kütab üles järjest suuremat pahameelt Euroopa Liidu ja selle jäiga valitsemisviisi vastu.
<SPEAKER ID="054" NAME="Panayiotis Demetriou" AFFILIATION="PPE-DE">
(EL) Proua juhataja, kaks aastat tagasi võttis Euroopa Parlament peaaegu ühehäälselt vastu ühe resolutsiooni. Selles resolutsioonis nõuti Küproses teadmata kadunud isikute saatuse kindlakstegemist. Sellest on möödunud kaks aastat ja mingeid edusamme ei ole tehtud. Türgi armeelt paluti pädevale komisjonile anda kogu enda valduses olev teave, kuid selles suhtes ei ole mitte midagi tehtud. Selle asemel on meile praegu teada ühe tollal sõduriks olnud ja nüüd südametunnistusepiinu enam taluda mitte suutva türklase avalik teadaanne selle kohta, et ta tappis toona 10 Kreeka küproslast. Türgi armeele on see ja ka teised kuriteod teada, ja ei ole mingit kahtlust, et praegu ei ole ühtki türgi või muust rahvusest tsiviliseeritud inimest, kes neid sõjakuritegusid hukka ei mõistaks. Mida me aga tegema peame? Selleks, et teha lõpp teadmata kadunud isikute sugulaste kannatustele, peame tõhustama jõupingutusi ja veenma Türgi armeed varustama pädevat komisjoni vastava teabega.
<SPEAKER ID="055" NAME="Richard Corbett" AFFILIATION="PSE">
Proua juhataja, nagu te teate, on minu kodumaal toimunud ulatuslikud meeleavaldused ühe Itaalia äriühingu tõttu, kes võitis minu valimisringkonnas naftatöötlemislepingu ja kasutas lepingu täitmisel üksnes Itaalia tööjõudu.
<P>
See pahameeletorm on mõistetav juhul, kui kõnealune äriühing tõepoolest andis töötamise õiguse üksnes oma riigi kodanikele ega võimaldanud Briti kodanikel tööd saada. See oleks vastuolus Euroopa Liidu õigusega (diskrimineerimine kodakondsuse alusel), nagu ka siis, kui see äriühing kahjustaks Ühendkuningriigi seadusest tulenevaid nõudeid, mida äriühing peab töötajate lähetamist käsitleva direktiivi alusel täitma.
<P>
Kui meeleavaldajad aga väidavad, et sellise töö tegemiseks peaks olema õigus pakkumist esitada üksnes Ühendkuningriigi äriühingutel ja tööle tohiks võtta üksnes Ühendkuningriigi tööjõudu, siis ei oleks nende väide loomulikult õige. Nad peaksid meeles pidama, et teistes Euroopa Liidu riikides töötab üle kahe miljoni Ühendkuningriigi kodaniku ning Ühendkuningriigis seevastu töötab vaid üks miljon Ühendkuningriigi kodakondsuseta Euroopa Liidu kodanikku.
<P>
Üleskutse "Briti töötajad Briti töökohtadele” peab tähendama seda, et töötajatel on võimalik konkureerida hästi ettevalmistatult ja ilma et neid diskrimineeritaks. See ei saa tähendada seda, et mingid asjad reserveeritakse üksnes mingi konkreetse riigi kodakondsusega isikutele, olgu siis tegemist Ühendkuningriigi või ükskõik millise teise ELi liikmesriigiga.
<SPEAKER ID="056" NAME="Marco Pannella" AFFILIATION="ALDE">
(IT) Proua juhataja, daamid ja härrad, mul on hea meel öelda, et kahe päeva pärast tervitame siin pidulikul istungil Palestiina omavalitsuse presidenti. Sel puhul tuleb Palestiina omavalitsuse president rahvusriikidest koosneva Euroopa kotta, mis on hävitamas Euroopat kui tervikut ja mille tulemusel sobivad Vahemere maad üksnes hauakünkaks vaestele ja neile, kes on mõistetud nälga ja surema.
<P>
Meie siin - vaadake, saabunud on aeg rahvuslikeks protestiavaldusteks ning kõik erinevad osapooled peaksid selles osalema - esindame erinevatest kodumaadest koosneva Euroopa halvimat osa, mis on hävitamas Euroopat kui kodumaad ning meil on kohustus seda Brüsselile öelda. Kahe päeva pärast võtab sõna üks palestiinlane. Tõsiasi, et erinevalt Jeruusalemma valitsusest pooldab Adenaueri fondi andmetel 80% Iisraeli kodanikest Euroopat, näitab ka seda, et isegi Palestiina, Liibanoni, lõunapoolsete Vahemere maade ja Tuneesia rahval ei ole õigust alustada revolutsiooni ...
<P>
(Juhataja katkestas kõneleja.)
<SPEAKER ID="057" NAME="Iosif Matula" AFFILIATION="PPE-DE">
(RO) Euroopa praegust kliimat arvestades on energiajulgeoleku tagamine muutumas prioriteediks. Energiatransiidikanalite mitmekesistamist on võimalik tagada Euroopa gaasivõrgustike omavahelise ühendamise kaudu - see omakorda toetab liikmesriikidevahelist solidaarust, mis on üks Euroopa Liidu aluspõhimõte. Täiendusena Rumeenia ja Ungari enda rahalisele panusele tegi Euroopa Komisjon eelmisel nädalal ettepaneku eraldada 30 miljonit eurot selleks, et viia lõpule Arad-Szegedi gaasitoruprojekt, mille rahastamine on olnud enam kui viis aastat peatatud.
<P>
See projekt on äärmiselt oluline. See gaasitoru ei ühenda mitte üksnes Rumeeniat ja Ungarit, vaid on ka ühendus Euroopa Liidu gaasivõrgustikku. Gaasitoru valmides on Rumeenial võimalik gaasi Euroopa turul nii eksportida kui ka importida, ja seda mitte üksnes tavatingimustes, vaid ka siis, kui Euroopas valitseb energiakriis. Seda silmas pidades palun teie toetust, et komisjoni ettepanek viidaks ellu võimalikult kiiresti.
<SPEAKER ID="058" NAME="Jörg Leichtfried" AFFILIATION="PSE">
(DE) Proua juhataja, Iirimaa lihaskandaal on löönud laineid kõikjal Euroopas, sealhulgas Austrias, kus selle skandaali kummalisel tagajärjel müüdi Iiri liha Tirooli peekoni nime all. Olen seisukohal, et selle üleeuroopalise probleemi ainus lahendus on värske liha ja lihatoodete kohustuslik deklareerimine ja deklaratsioonides järgmise teabe esitamine: päritolukoht, looma tapamajja viimiseks kulunud aeg ning liha tapamajast müügikohta viimiseks kulunud aeg; kui liha pärineb väljastpoolt Euroopa Liitu, tuleks konkreetselt ära märkida päritoluriik. Lisaks sellele on viimane aeg, et Euroopa Liit laseks neid asju inspektoritel kontrollida. Niisiis - et seda oleks tõepoolest võimalik teha, kutsun nõukogu, komisjoni ja teid, daamid ja härrad, üles astuma samme selleks, et Euroopa tarbijaid ei saaks enam sel moel eksitada.
<SPEAKER ID="059" NAME="Jelko Kacin" AFFILIATION="ALDE">
(SL) Me oleme näinud ja kuulnud, et kauakestnud kodusõda Sri Lankas on läbi saamas. Tamili Tiigrid kihutas nende viimasest suuremast tugipunktist välja aga siiski sõjaväeline ülemvõim, mitte poliitiline saavutus ega püsiv lahendus. Sellises sõjalises lahenduses peituvad aga ohud. Sellise lahenduse puhul on võitjad ja kaotajad, ning viimasteks on kümned tuhanded kohalikud tsiviilisikud, kes valitsusüksuste hirmus taanduvad või põgenevad.
<P>
Lääne-Balkani riikide kogemused õpetavad meile, et sõjaväelisele võidule ja sõjaväelise vaenutegevuse ametlikule lõpetamisele järgneb alati kaotajate või nende väidetavate pooldajate tapmine võitjate poolt. Võitudele võib järgneda individuaalne ja kontrollimatu kättemaks, kuid sageli järgneb sellele ka organiseeritud tapmine, mida selle läbiviijad püüavad tavaliselt varjata.
<P>
Ma ei püüa kedagi enneaegselt süüdistada. Ma püüan lihtsalt juhtida tähelepanu sellele, et Euroopa Liit peab samuti võtma kohesed meetmed, et tagada rahvusvaheline osalus ja järelevalve kõige kriitilisemal konfliktijärgsel perioodil - perioodil, mis jätab hirmunult põgeneva tsiviilelanikkonna suurimasse ohtu.
<SPEAKER ID="060" NAME="James Nicholson" AFFILIATION="PPE-DE">
Proua juhataja, paljud teist on kuulnud hiljutisest dioksiinihirmust Iiri Vabariigis. Probleem puudutas ka Põhja-Iirimaa veiselihatootjaid, kuna nad importisid segajõusööta, mis tekitas nende loomadel probleeme. Põhja-Iirimaa valitsus on põllumajandustootjatele pakkunud 25%-list hüvitist, mis tähendab tootjate jaoks hävingut. Valitsusel on probleeme vastavuses olevate rahaliste vahendite leidmisega ning valitsus ei saa välja võtta 37,5%, mida on võimalik saada Euroopa Liidust. Ma saan aru, et Iiri Vabariigi valitsus on andnud selgelt mõista, et ei võta mitte mingit vastutust, olgugi et söödavabrik oli valitsuse litsentsitud ja selle kontrolli all. On teada, et ühes tehases on märkimisväärne kogus nakatunud sealiha. Tegemist on väga tõsise ja ohtliku probleemiga ning see tuleb võimalikult kiiresti lahendada.
<SPEAKER ID="061" NAME="Silvia-Adriana Ţicău" AFFILIATION="PSE">
(RO) Euroopa Liit teeb usinalt ettevalmistusi Kyoto protokollile järgneva kokkuleppe üle läbirääkimiseks, et jätkata kliimamuutuste põhjuste vähendamist. Liikmesriigid peavad järk-järgult vähendama oma süsinikdioksiidi heitkoguseid. Euroopa äriühingud peavad energiamahukates tööstusharudes viivitamatult investeerima tootmisseadmete uuendamisse, et suuta säilitada praegust tootmise taset, säästa töökohti ja kaitsta keskkonda.
<P>
Sooviksin juhtida teie tähelepanu asjaolule, et praeguse majanduskriisi ajal ei suuda Euroopa ettevõtjad saada krediiti, mida nad uuendamiseks väga vajaksid. Asi ei ole selles, et Euroopa ettevõtjad peaksid vähem tootma - nad peaksid lihtsalt targemalt ja keskkonnasõbralikumalt tootma. Ma kutsun Euroopa Komisjoni, Euroopa Investeerimispanka ja liikmesriike seadma prioriteediks Euroopa Liidu jätkusuutlikku majandusarengut ja tagama Euroopa majanduse elavdamise kava kaudu tingimused, mis on vajalikud selleks, et Euroopa ettevõtjad saaksid oma tegevust uuendada ja olla järjest keerulisemates turutingimustes konkurentsivõimelised.
<SPEAKER ID="062" NAME="Iuliu Winkler" AFFILIATION="PPE-DE">
(HU) Aitäh, proua juhataja. Euroopa Liidu ees seisab ülesanne tagada stabiilsus ja julgeolek, parandada oma kodanike jõukust ja ehitada ühist Euroopa tulevikku. Mitmekesise Euroopa püsivaks väärtuseks on ajaloolised, rahvuslikud ja etnilised vähemused. Nende vähemuste õiguste austamist ei ole veel suudetud rahuldavalt tagada. Kindlustunnet süvendab selliste dokumentide olemasolu nagu rahvusvähemuste kaitse raamkonventsioon, samuti Euroopa regionaal- või vähemuskeelte harta. On selge, et seni, kuni Euroopa Liidu kõik liikmesriigid ei ole neid dokumente ratifitseerinud, on vaja täiendavaid jõupingutusi. Euroopa Parlament peaks seadma endale eesmärgiks koostada siduv raamleping, mis tagab rahvusvähemuste kogukondade kaitse, mõistes, et subsidiaarsuse põhimõttele tuginevad mitmesugused autonoomia ja enesemääratlemise vormid kujutavad endast kindlustunnet suurendavaid lahendusi vähemuskogukondade olukorra jaoks. Tänan väga.
<SPEAKER ID="063" NAME="Véronique Mathieu" AFFILIATION="PPE-DE">
- (FR) Proua juhataja, lubage mul väljendada täit toetust nendele kodanikele ja perekondadele, kes kannatasid enam kui nädal tagasi Lõuna-Euroopat, eriti Edela-Prantsusmaad tabanud tormi Klaus käes.
<P>
Tormi tagajärjed on traagilised. Tormis hukkus 11 inimest, enam kui 1,5 miljonit kodu on jäänud elektrita ning kahjustada on saanud 300 000 hektarit metsamaad, st 40% Landesi metsast. Torm on maha murdnud umbes 30-40 miljonit tihumeetrit puid.
<P>
Alates 2002. aastast on Euroopa Liidus õnneks olemas solidaarsusfond, mis võimaldab anda erakorralist rahalist abi Euroopa piirkondadele, mida sellised loodusõnnetused tabavad. Euroopa Liidu Nõukogu peab - ja siinkohal kordan Anne Lapperrouze'i järeldusi - eraldama solidaarsusfondi vahendid, ning ma loodan, et Euroopa Parlament hoolitseb selle eest, et see juhtub üsna pea.
<SPEAKER ID="064" NAME="Czesław Adam Siekierski" AFFILIATION="PPE-DE">
(PL) Proua juhataja, me hakkame kohe tähistama Poola ümarlaua läbirääkimiste alguse 20. tähtpäeva. Just siis istusid võimulolijad ja opositsioon läbirääkimisteks maha, et arutleda ühiselt Poola probleemidele lahenduse leidmise üle - nii majanduslikku ja sotsiaalset laadi probleemidele kui ka kõige olulisematele, meie poliitilise süsteemiga seotud probleemidele lahenduse leidmise üle.
<P>
Opositsiooni esindas peaasjalikult liikumine Solidaarsus, mis loodi 1980. aastal ja mida juhtis Lech Wałęsa, ning selle liikumise nõuandjad. Valitsuse poolel olid läbirääkijateks mureneva sotsialistliku majandussüsteemi ametiisikud, need, kes tekitasid Poolas sõjaseisukorra.
<P>
Ümarlaua läbirääkimiste ja sõlmitud kokkuleppe tulemusel toimusid 1989. aasta juunis valimised, mille tulemusel loodi esimene mittekommunisti - Tadeusz Mazowiecki - juhitud valitsus. Just see valitsus näitas meile, et Poola jaoks ei ole õige tee mitte üksnes vabaduse ja demokraatia tee, vaid ka Euroopa Liiduga lõimumise tee. Sündmused, mis mu kodumaal siis aset leidsid, kutsusid mitmes Kesk- ja Ida-Euroopa riigis esile kursivõtu vabaduse, demokraatia ja Euroopa Liiduga lõimumise suunas.
<SPEAKER ID="065" NAME="Juhataja">
Sellega lõpeb päevakorrapunkti arutelu.
