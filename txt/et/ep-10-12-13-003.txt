<CHAPTER ID="003">
Presidentuuri avaldused
<SPEAKER ID="007" NAME="President">
Soovin esitada enne meie istungit mõned esialgsed märkused. Tahan teile meelde tuletada, et eelmisel neljapäeval otsustas esimeeste konverents, et homme, teisipäeval kell 16.00 toimub arutelu 2011. aasta uut eelarveprojekti käsitlevate Sidonia Elżbieta Jędrzejewska ja Helga Trüpeli raportite teemal. Hääletus raportite üle toimub kava kohaselt kolmapäeval. Teiseks toimub homme samuti arutelu ÜRO kliimamuutuste raamkonventsiooni osaliste 16. konverentsi tulemuste üle. Rahvusvaheline üldsus saavutas Cancúnis teatavat edu. Läbirääkimistest võttis osa ka üsna suur Euroopa Parlamendi delegatsioon ja need kaasparlamendiliikmed on täna meie hulgas. Koos volinik Hedegaardiga arutame, kui rahuldav on meie arvates saavutatud kokkulepe ja millised peaksid olema järgmised sammud selles küsimuses enne Lõuna-Aafrika Vabariigis toimuvat konverentsi.
<P>
Kolmandaks, 21. oktoobril selgus tänavune Euroopa Parlamendi Sahharovi mõttevabaduse auhinna võitja. Nagu te mäletate, on selleks Kuuba dissident Guillermo Fariñas. Kahjuks on Fariñasel raske kohale sõita, et auhind järgmisel kolmapäeval isiklikult vastu võtta, olenemata asjaolust, et ma sekkusin küsimusse isiklikult ja saatsin kirja Kuuba presidendile Raul Castrole. Me eeldame, et Guillermo Fariñase Strasbourgi reisimisega seotud raskused ei jää märkamata paruness Ashtonile, kes võtab seda asjaolu arvesse edasistes suhetes Kuubaga. Me siiski loodame, et auhinnavõitjal õnnestub meieni jõuda. Kui ta lähitundide jooksul Kuubast välja lendaks, võiks ta jõuda meie kolmapäevasele istungile.
<P>
Neljandaks tahan ma teile samuti meelde tuletada, et 30 aastat tagasi, täpsemalt 13. detsembril 1981. aastal, kuulutati Poolas välja sõjaseisukord, mis oli kommunistlike jõudude püüe suruda maha üha tugevamaks muutuvat ametiühinguliikumist Solidaarsus. Arreteeriti tuhanded opositsiooniaktivistid ja elu kaotas üle 100 inimese. Ligi kolm kümnendit pärast neid sündmusi meenutagem neid, kes olid piisavalt vaprad riskimaks oma eluga, et vabastada Euroopa kommunismi haardest. Viies ja viimane teema on seotud Godfrey Bloomi käitumisega 24. novembri täiskogu istungil. Võttes arvesse, et ta ei ole kasutanud ühtegi kolmest talle esitatud üleskutsest oma sõnade eest vabandust paluda, olen otsustanud karistada teda vastavalt kodukorra artiklitele 9 ja 153, võttes temalt seitsmeks päevaks õiguse saada päevaraha. Ma olen Godfrey Bloomi oma otsusest juba teavitanud.
<P>
Nüüd mõned teadaanded: seadusandliku tavamenetluse kohaselt vastu võetud õigusaktide allkirjastamine. Sellega seoses teatan teile, et kolmapäeval allkirjastame koos nõukogu eesistujaga järgmised kümme õigusakti, mis võeti vastu seadusandliku tavamenetluse kohaselt kooskõlas kodukorra artikliga 74. Nende õigusaktide pealkirjad avaldatakse käesoleva istungi protokollis. Teiseks teatas Pascale Gruny mulle kirjalikult, et tema Euroopa Parlamendi liikme mandaat on lõppenud seoses tema valimisega Prantsusmaa Rahvusassamblee liikmeks. Parlament võtab selle teadmiseks ja kinnitab vastavalt esindajate otsest ja üldist Euroopa Parlamenti valimist käsitleva akti artikli 7 lõikele 2 ning kodukorra artikli 4 lõigetele 1 ja 4, et alates 14. detsembrist 2010 on parlamendis üks vaba koht. Kolmandaks ja viimaseks: sain Euroopa Demokraatide ja Liberaalide Liidu fraktsioonilt taotluse nimetada Afganistaniga suhtlemiseks loodud parlamentidevahelise delegatsiooni liikmeks Carl Haglundi asemel Johannes Cornelis van Baalen. Kas on vastuväiteid? Ma ei näe ühtegi. Nimetamine on vastu võetud.
