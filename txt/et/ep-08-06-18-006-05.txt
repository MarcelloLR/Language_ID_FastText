<CHAPTER ID="006-05">
5. Teatavate õigusaktide kohandamine kontrolliga regulatiivmenetluse osas (esimene osa) (
<P>
- Enne hääletust:
<SPEAKER ID="129" NAME="Janez Lenarčič">
nõukogu eesistuja. - (SL) Lubage mul kasutada võimalust väljendada nõukogu nimel oma rahulolu selle tehnilise raportiga tehtud pikaajalise ja ulatusliku töö tulemusena saavutatud heade tulemuste üle. Selle raporti lõplik valmimine oli võimalik peamiselt tänu kõigi kolme institutsiooni loovale koostööle ja ma sooviksin kasutada võimalust ja tänada eelkõige raportööri József Szájerit tema koostöö ja tehtud töö eest.
<P>
Nüüd kui see osa kohandamisest on lõpule viidud, saavad mõlemad õigusloomega tegelevad institutsioonid ja eriti just Euroopa Parlament rakendada kontrolli komisjoni täitevvõimu volituste üle seoses arvukate õigusaktidega tähtsates valdkondades. Kokkuvõtteks sooviksin ma ühtlasi näha sellelaadse loova koostöö jätkumist eelseisva Prantsusmaa eesistumise ajal.
<SPEAKER ID="130" NAME="József Szájer">
raportöör. - Austatud juhataja, praegu toimunud hääletuse tulemusena saab parlament esimest korda tõelise kontrolli- ja vetoõiguse Euroopa Komisjoni normatiivsete täideviimise aktide üle võrdsetel alustel nõukoguga.
<P>
Kahe paketi vastuvõtmisega astume me väga suure sammu demokraatia puudujäägi kõrvaldamise suunas Euroopa Liidus. Ma tahan ühtlasi kolleegidele meenutada, et meie uus kontrolliõigus ELi täitevvõimu üle nõuab meilt rohkem tööd kui varem. Parlament peab ennast uueks komiteemenetluse ülesandeks ette valmistama.
<P>
Ma tänan nõukogu ja eelkõige eesistujariik Sloveeniat ning komisjoni, eriti kuna nad mõlemad loobuvad tähtsatest ja siiani ainult neile kuulunud õigustest ning annavad need üle parlamendile ning nad mõlemad kaotavad täitevvõimu volitused. Ma sooviksin ühtlasi tänada meie kolleege vastavates komisjonides, kes mõistavad Euroopa Parlamendi uute volituste tähtsust. Nad reageerisid sellele raportile väga kiiresti ja paindlikult. Meie tänane hääletus aitab suuresti kaasa paremale, demokraatlikumale ja palju läbipaistvamale Euroopa Liidule. Ma tänan teid toetuse eest.
<P>
(Aplaus)
