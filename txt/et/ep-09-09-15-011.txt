<CHAPTER ID="011">
Komisjoni presidendi kandidaadi avaldus (arutelu)
<SPEAKER ID="143" NAME="Juhataja">
Järgmine päevakorrapunkt on komisjoni presidendi kandidaadi avaldus.
<SPEAKER ID="144" NAME="José Manuel Barroso" LANGUAGE="FR">
Lugupeetud juhataja, daamid ja härrad! Me elame enneolematul ajal. Mina isiklikult olen veendunud, et tulevastes ajalooõpikutes hakatakse rääkima ajast enne ja pärast finantskriisi. Kuid tegemist ei ole üksnes finants-, majandus- ja sotsiaalse kriisiga. See on ka väärtuste kriis. Seetõttu leian, et meil tuleb kriisile reageerimisel kesksele kohale paigutada Euroopa sotsiaalne mudel, meie sotsiaalne turumajandus.
<P>
Samas on see kriis näidanud, kui palju me sel üleilmastumise ajastul üksteisest sõltume. Meil on finantskriis, aga ka energiakriis. Muret teevad toiduga kindlustatus ja kliimamuutus - valdkonnad, kus Euroopa on võtnud enesele juhtrolli. Seega võib minu arvates öelda, et käes on Euroopa tõehetk. Kas me tahame üleilmastumist kujundada enda väärtushinnangute abil, kaitstes oma huve, või lepime üleilmastumise ohvri rolliga, täites teiste korraldusi?
<P>
Minu jaoks on valik selge. Me peame ületama selle katsumuse ühiselt, sest kui me ei tee koostööd, ähvardab Euroopat oht jääda kõrvale. Meil on kogemusi. Minu arvates ei ole maailmas ühtki piirkonda, millel oleks meiega samaväärseid kogemusi siseturu, ühiste eeskirjade ja ühiste institutsioonide loomisel, rääkimata ühisrahast ning solidaarsuse ja ühtekuuluvuse poliitikast. Meil on need ainulaadsed kogemused olemas. Seetõttu leian, et üleilmastumise all kannatamise asemel on meil võimalik seda protsessi suunata, sest Euroopa Liit on juba oma olemuse tõttu üleilmastumise häll ja piiriülese juhtimise esinumber.
<P>
Praegu ei ole aeg kasutada tavalisi, rutiinseid lahendusi. Meil peab olema muutusi toetav tegevuskava. Rohkem kui kunagi varem on meil vaja tugevat Euroopat. Lissaboni leping muudab meid tugevamaks ja annab meile rohkem võimalusi tegutsemiseks.
<P>
Lubage mul selgitada, mida ma tugevama Euroopa all mõtlen. See ei tähendada ilmtingimata võimu suuremat koondumist Brüsselisse. Mina lähtun demokraatlikust lähimuspõhimõttest, mis on mõistagi seotud solidaarsusega ja mis tähendab, et otsuseid tehakse kõige sobivamal tasandil.
<P>
Kui ma räägin tugevamast Euroopast, siis ma mõtlen selle all ka Euroopa vaimu, otsuste tegemise kultuuri, ühenduse toimimisviisi ja tahet tegutseda ühiselt - mitte üksnes tegutsemise võimet, vaid ka tegutsemise tahet, poliitilist tahet. Me vajame Euroopat, mis on oma väärtuste ja huvide kaitsmisel järeleandmatu; Euroopat, kes ei tunnusta ühtki protektsionismi vormi, ent ei loo endale ka asjatuid illusioone ja kes suudab tegutseda ettevaatavalt. Just selle ettevaatava tegutsemise vaimus koostati dokument, mille ma teile kõigile enne tänast istungit saatsin.
<P>
Komisjon, mille president ma olen, on laienenud Euroopa Liidu, suure EL 27 esimene komisjon. Usun, et nüüd, mil oleme need Euroopa riigid ühendanud, on loodud eeltingimused uute suurte eesmärkide seadmiseks. Pean silmas uut eesmärki sotsiaalvaldkonnas, sest meil on kriis ja eurooplaste peamine probleem on tööpuudus; uut eesmärki kliimamuutuse vastu võitlemisel ehk valdkonnas, kus meil on juba juhtiv roll, ning uut eesmärki üleilmastumisega toimetulekul.
<P>
Teiseks - me rääkisime geograafilisest ja riikidevahelisest diskrimineerimisest eelarvevahendite eraldamisel, ent kuidas on lood sektoriti? On see õiglane, kui suurettevõtted saavad maksumaksjate raha arvelt toetust, kuid väike- ja pereettevõtted ei saa? Kas ei ole see Euroopa Liidu majanduses osalejate võrdsete võimaluste põhimõtte oluline rikkumine?
<P>
Minu arvates on meil aeg saavutada üksmeel ja jõuda mingisugusele kokkuleppele edasise tegutsemise kohta. Kinnitan teile kõigile täna ametlikult, et kui Euroopa Parlament valib mu ametisse tagasi, hakkan ma oma teisel ametiajal rakendama neid poliitilisi suuniseid ning lähtun neist koos uute volinikega järgmise komisjoni õigusloome- ja tööprogrammi koostamisel. Ma ei hakka neid suuniseid praegu üle kordama, kuid arvan, et pärast teie kõigiga arutamist oleks kasulik muuta mõned nende osad konkreetsemaks ja võtta arvesse ka teie ettepanekuid. Läbipaistvuse huvides peatuksin nüüd neil valdkondadel.
<P>
Kõige tähtsam on see, et kui me rakendame majandus- ja finantskriisist väljumiseks täiel määral oma elavdamise kava, tuleb meil silmas pidada ka tulevikku. Me peame taaselustama oma osalust soodustava sotsiaalse turumajanduse. Me investeerime püsiva majanduskasvu uutesse allikatesse, nutikate keskkonnahoidlike sektorite arengusse ning tulevikuvõrkudesse - alates digitaalsest infrastruktuurist kuni Euroopa elektrienergia ja gaasi suurvõrkudeni. Kõik see edendab tööhõivet ja sotsiaalteenuseid ning tugevdab Euroopa ühiskonnamudelit, tagades samal ajal edu üha konkurentsitihedamas maailmas.
<P>
Märksõnaks peab jääma solidaarsus. Lisaks kõikidele otsustele, mida on juba tehtud ja mida kavandatakse seoses struktuurifondidega ja meie maksebilansi toetuse kahekordistamisega mõnede raskustes olevate liikmesriikide jaoks, tahan ma just seetõttu kasutada kõiki minu käsutuses olevaid vahendeid, et aidata tõsiste eelarvepiirangutega liikmesriikidel - nimelt uutel liikmesriikidel - oma majandust taastada, et see läheks tagasi rööbastesse.
<P>
Samas ei saa me naasta eelmise majanduskasvu mudeli juurde. On selge, et see on osutunud mittejätkusuutlikuks. Me peame looma tingimused, kus üleminek vähese süsinikdioksiidiheitega majandusele tagab meie ettevõtete konkurentsieelise, loob meie töötajatele töökohti ja on tulevaste põlvkondade lootuse allikas. Jah, ma nõustun nendega teie hulgast, kes ütlesid, et kooskõlastamisest ei piisa. Jah, meil on vaja panna paika tõeline Euroopa tegevuskava. Jah, me vajame ühtset arusaama Euroopa sidusast strateegiast, 2020. aastani ulatuvast Euroopa Liidu strateegiast, mille aluseks on avatud turud ning milles on ühendatud jätkusuutliku majanduskasvu, tööhõive ja sotsiaalse ühtekuuluvuse uued lätted, meie energiavarustuse kindlust ja kliimamuutust käsitlev tegevuskava, uudne vaatenurk tööstuspoliitika kohta ning liikumine teadmuspõhise ühiskonna poole. Ma seisan selle eest, et erilist tähelepanu pöörataks uuenduslikkusele ning väikeste ja keskmiste ettevõtete toetamisele. Jah, see tähendab Lissaboni strateegia muutmist pärast 2010. aastat. Jah, me vajame palju terviklikumat käsitust eri strateegiate majanduslikust, sotsiaalsest ja keskkonnaalasest mõõtmest. Komisjoni presidendina kohustun ma andma oma parima, et veenda ka liikmesriike nõustuma sellise ühtse ja sidusa käsitusega.
<P>
Ma ütlesin suunistes, et majandus vajab finantssüsteemi, mis on eetilisem, vastupidavam ja vastutustundlikum. Reguleerimise ja järelevalve käigus ei ole suudetud sammu pidada finantsturgude läbipõimumise ja uuenemisega - ei Euroopas ega ka mitte maailmas. Lubage mul öelda, et mind šokeeris nähtud ebaeetilise käitumise ulatus. Me ei saa lubada tagasipöördumist "tavapärase praktika” juurde. Näiteks nõuab kiiret tegutsemist lisatasude küsimus. Me võtsime selles osas G20 riikide seas juhtohjad - muide, tegemist on Euroopas algatatud protsessiga. Samas tuleb möönda, et teha on veel palju. Järgmisel nädalal, enne G20 riikide kohtumist Pittsburghis, võtab komisjon vastu ettepanekud Euroopa tõelise järelevalvesüsteemi loomise kohta. See süsteem peegeldab meie ühtse turu ühteliitunud olemust.
<P>
Meie tegevuse ülevaatamine kolme aasta pärast laseb näha, millised edasised meetmed on vajalikud. Väga tähtis on panna paika õigusnormid, mis tagavad finantssektoris vastutustundlikkuse ja õiguspärasuse, lämmatamata samas uuenduslikkust. Ma soovin, et Euroopa säilitaks maailmas oma juhtpositsiooni finantsteenuste alal.
<P>
Oma suunistes selgitasin ma ka seda, miks on Euroopas kriisi tõttu vaja palju suuremat tähelepanu pöörata sotsiaalsele mõõtmele kõikidel otsustustasanditel - nii Euroopas kui ka riiklikul tasandil. Finantssektor ja majandus võivad ilmutada taastumise märke, kuid me peame mõistma, et kriis ei ole läbi nende jaoks, kes on kaotanud töö. Seega ei saa me pidada kriisi möödunuks enne, kui oleme töötuse kasvu pidurdanud ja asunud taas töökohti looma.
<P>
Ma tahaksin saavutada märgatava tööhõive ja sotsiaalse ühtekuuluvuse mitme meetme abil, mida ma olen mõnedega teist arutanud.
<P>
Olen selgelt väljendanud, kui tähtis on minu jaoks sotsiaalsete põhiõiguste ja töötajate vaba liikumise põhimõtte järgimine. Töötajate lähetamise direktiivi tõlgendamine ja rakendamine jätavad mõlemas punktis soovida. Seetõttu kavatsen ma võimalikult kiiresti teha tekkinud probleemide lahendamiseks ettepaneku määruse vastuvõtmise kohta. Määrus võetakse vastu Euroopa Parlamendi ja nõukogu kaasotsustamismenetluses. Määruse eeliseks on palju suurem õiguskindlus võrreldes direktiivi enda muutmisega, mis jätaks endiselt liiga palju võimalusi võtta see riikide õigusesse üle erinevalt ja mille puhul ilmneks tegelik mõju kohapeal alles pikema aja pärast. Ent kui me peaksime määruse ettevalmistamise käigus avastama, et on valdkondi, kus meil tuleb direktiivi ennast muuta, siis ei kõhkle ma seda tegemast. Lubage mul selgelt välja öelda, et ma kavatsen võidelda sotsiaalse dumpingu vastu Euroopas olenemata selle vormist.
<P>
Tõstatati ka ettepanek, et hinnata tuleks kõigi tulevaste ettepanekute sotsiaalset mõju. Olen nõus, et see on vajalik. Esimene sotsiaalse mõju hindamise katse tuleks teha tööaja direktiivi muutmisel. Sellise mõjuhinnangu alusel peab järgmine komisjon nõu tööturu osapooltega ja esitab kõikehõlmava õigusakti ettepaneku.
<P>
Ma rõhutan suunistes üldhuviteenuste tähtsust Euroopa ühiskonnamudelis. Lissaboni lepingus on see asjaolu väga selgelt välja öeldud ja ma olen valmis tegema teiega koostööd, et töötada välja üldhuviteenuste kvaliteediraamistik.
<P>
Ma tõstsin teiste hulgas esile ka soolise võrdõiguslikkuse ja vajaduse kõrvaldada palgaerinevus naiste ja meeste vahel. Seetõttu kavatsen ma teha teiega koostööd naiste harta väljatöötamisel, mis oleks ühtlasi üks viis tähistada 2010. aastal Pekingi konverentsi 15. aastapäeva.
<P>
Oma suunistes väljendan ma kavatsust panna tõhusalt toimima Lissaboni lepingu uuendused rahvusvaheliste suhete valdkonnas, mille hulka kuuluvad Euroopa Liidu välisteenistus ning kõrge esindaja ja komisjoni asepresidendi ametikoht. Minu arvates on nende näol tegemist parimate uuendustega Lissaboni lepingus ja ma olen sihikindlalt otsustanud tugevdada kogu välispoliitilist koostööd Euroopa Parlamendiga.
<P>
Samas vajab Euroopa oma eesmärkide saavutamiseks vahendeid. Nagu ma suunistes ütlesin, eeldab see Euroopa Liidu eelarve - nii kulude kui ka tulude poole - põhjalikku reformimist. Me ei saa keskenduda kitsalt üksnes netobilansile, vaid peame liikuma sellise mõtteviisi suunas, mis põhineb solidaarsusel, koormuse jagamisel ja võrdsetel võimalustel. See hõlmab ka omavahendite küsimust. Euroopa Liit peab leidma viisi, kuidas rahastada oma poliitikat läbipaistvamalt ja tõhusamalt, ning ma olen valmis - loodetavasti Euroopa Parlamendi toel - viima selle võitluse liikmesriikidesse, kui me hakkame Euroopa Liidu eelarvet ümber kujundama. Samuti tahan ma teha tihedamat koostööd Euroopa Investeerimispangaga, et uurida uuenduslike rahastamisviiside kasutuselevõtmise võimalusi.
<P>
Lisaks olen oma südameasjaks võtnud aruka reguleerimise. Tahaksin rõhutada, et ka järgmise komisjoni üks prioriteete on menetluste lihtsustamine ja ettevõtete, eriti väikeste ja keskmise suurusega ettevõtete halduskoormuse vähendamine. See ülesanne - nagu ka mõju hindamise komitee ja järelhindamine - kuulub otseselt minu pädevusvaldkonda, mis näitab, kui tähtsaks ma seda pean. Tahan ka kaitsta ühtse turu terviklikkust, nagu me oleme seda aastaid teinud, mõnikord keerulistes tingimustes, sest ilma ühtse turuta ja ühtekuuluvuspoliitikata ei ole meil Euroopa Liitu.
<P>
Ent miks peaksime siin peatuma? Miks me piirdume üksnes siseturu kaitsmisega? Ma tahan leida siseturu puuduvad lülid, et ettevõtted ja tarbijad saaksid selle võimalusi täielikult ära kasutada.
<P>
Austatud parlamendiliikmed! Kui te valite mu ametisse, kavatsen ma lähtuda neist prioriteetidest komisjoni uue koosseisu töö korraldamisel. Ent juba täna võin ma tutvustada teile mõningaid organisatsioonilisi muudatusi, mida ma soovin teha.
<P>
Ma plaanin luua õigusasjade, põhiõiguste ja kodanikuvabaduste, sealhulgas kodanike ja vähemuste õiguste voliniku ametikoha, näidates sellega, et Euroopa Liit on õiguste ja väärtuste ühendus.
<P>
Samuti tahan ma luua siseasjade ja rände, sealhulgas julgeoleku voliniku ametikoha. Selle voliniku üks olulisemaid ülesandeid on töötada välja tõeliselt ühtne rände käsitus, mille alla kuulub seaduslike sisserändajate lõimumise edendamine, võitlus ebaseadusliku rände ja sellega seotud kuritegevuse vastu ning liikmesriikide vahelise solidaarsuse tagamine. Me vajame solidaarsust. Me vajame solidaarsust, kui meil tuleb toetada oma Balti sõpru või riike, keda mõjutab Venemaa ja Ukraina vaheline gaasikriis. Me vajame solidaarsust ka siis, kui me peame toetama oma Vahemere-äärseid sõpru, kui nad seisavad silmitsi probleemidega, millega nad üksi toime ei tule.
<P>
Lisaks loon ma kliimameetmete voliniku ametikoha, sest kliimamuutus on probleem, millega tuleb tegeleda kõigis meie poliitikavaldkondades. Pühendunud kliimavolinik suudab ka selgelt märku anda, et Euroopa tegutsemistahe ei rauge, ükskõik millised sihid Kopenhaagenis seatakse.
<P>
Samuti tuleb põhjalikult muuta viisi, kuidas Euroopa institutsioonid hangivad ja kasutavad teadlaste nõuandeid. Ma tahan komisjoni järgmises koosseisus luua peateadusnõustaja ametikoha. Peateadusnõustaja annab ettevaatavaid teaduslikke nõuandeid kõigis poliitika kujundamise ja rakendamise etappides. See kõneleb sellest, et minu arvates peavad teadusuuringud ja innovatsioon asuma kesksel kohal. Leian, et meil on selles valdkonnas palju teha. Just Euroopa teadusuuringuid ja innovatsiooni iseloomustab asjaolu, et killustatud jõupingutused ei anna soovitavaid tulemusi. Usun, et meil on potentsiaali paljudes valdkondades - alates kliimamuutuse tõkestamisest kuni energiavarustuse kindluse tagamiseni -, kui me vaid tahame teha Euroopa teadusuuringute ja innovatsiooni vallas koostööd.
<P>
Ma pakun välja muutusi toetava Euroopa tegevuskava. Selle eesmärgi saavutamiseks olen ma teinud ettepaneku luua Euroopa Parlamendi ja komisjoni vahel eriline partnerlussuhe. Me esindame Euroopa kaht peamist institutsiooni ja seetõttu lasub meil eriline kohustus luua tõeline ja euroopalik avalik ruum arutelude pidamiseks. Ma tahan anda oma panuse Euroopa parlamentaarsesse demokraatiasse.
<P>
Mul on viimase paari kuu jooksul olnud võimalus arutada seda teemat president Buzekiga ja nende arutelude tulemusena tegin ma oma suunistesse mitu parandust, näiteks ettepaneku korrapäraste infotundide kohta. Pärast kohtumisi fraktsioonidega olen ma valmis haarama kinni teie soovitusest kohtuda korrapärasemalt teie esimeeste konverentsiga ja luua lisaks sobiv dialoog teie komisjonide esimeeste konverentsiga. Väga konkreetselt öeldes kutsun ma komisjonide esimeeste konverentsi igal aastal enne komisjoni õigusloome- ja tööprogrammi vastuvõtmist kohtuma kogu volinike kolleegiumiga.
<P>
Me elame tõepoolest väga erandlikul ajal, mida iseloomustavad ebakindlus ja võimuvahetused. Maailma kõige võimsamate suurriikide suhetes võib toimuda põhjalik muutus. Neil ärevatel aegadel võivad esile kerkida riiklik isekus, varjamatu ja ohtlik natsionalism ning mõningad ekstremismivormid. Valitseb tõeline oht, et meie saavutused Euroopa lõimimisel muutuvad küsitavaks. Seetõttu on riikliku isekuse vastu võitlemiseks minu meelest oluline luua see eriline suhe komisjoni ja Euroopa Parlamendi vahel.
<P>
Lubage mul lõpetuseks pöörduda palvega teie kõigi poole. Rohkem kui kunagi varem on meil nüüd vaja tugevat Euroopat ja tugevat Euroopa Komisjoni. Olgem ausad, tugev komisjon peab olema poliitiline, kuid ei tohi olla erakondliku kallakuga. Minu kui Euroopa Komisjoni presidendi partei on Euroopa. Nii nagu praeguses, on ka komisjoni järgmises koosseisus suur hulk eri poliitiliste erakondade liikmeid. Minu soov on kajastada Euroopa poliitilist mitmekesisust komisjoni koosseisus ja kõige olulisematel ametikohtadel. Üksnes sellise erakonnaülese toetuse abil on meil tegelikult võimalik saavutada tugev Euroopa ja tugev komisjon.
<P>
Me vajame komisjoni, mis täidab oma lubadused. Samuti vajame Euroopa Parlamenti, mis on võimeline tagama häälteenamuse, et Euroopa saaks tegutseda. Kui te soovite tugevat komisjoni, mis suudab vajaduse korral seista vastu liikmesriikidele ja riiklikule isekusele, tuleks teil pakkuda komisjonile jõulist toetust, mida ta vajab.
<P>
Meil kõigil on erinevad poliitilised ja ideoloogilised seisukohad ning me esindame mitmesuguseid poliitilisi vaateid, kuid sellisel ajal nagu praegu - kriisiajal - on meil peale oma veendumuste vaja ka tugevat eetikat, mille aluseks on euroopalik vastutustunne. Euroopa on minu jaoks südameasi ja ma loodan teie kõigi puhul just sellele euroopalikule vastutustundele. Asugem ühiselt sellele Euroopa-reisile!
<P>
(Pikk aplaus)
<SPEAKER ID="146" NAME="Joseph Daul" LANGUAGE="FR">
Lugupeetud juhataja, kallid kolleegid! Juunis kinnitasid eurooplased oma toetust Euroopa Rahvapartei (kristlike demokraatide) fraktsioonile, võimaldades meil saada kolmandat korda järjest Euroopa Parlamendi juhtivaks jõuks.
<P>
Selliselt hääletades väljendasid meie kaaskodanikud selget valikut: nad valisid kriisi ja ebakindluse ajal stabiilse ja tugeva Euroopa, nad valisid sotsiaalse turumajanduse, mille puhul järgitakse eetikapõhimõtteid, ning nad valisid vastutustundliku kliima- ja energiapoliitika. Kuna Euroopa Rahvapartei (kristlike demokraatide) fraktsioon oli ainus, kes esitas komisjoni presidendi kandidaadi ja tegi seda mitu kuud enne valimisi, kiitsid Euroopa kodanikud järelikult kaudselt heaks José Manuel Barroso valimise, andes meile kõige rohkem hääli.
<P>
Mina omalt poolt olen uhke meie fraktsiooni sellise valiku üle. Olen uhke, et meie fraktsioon võttis sellise riski, kui nii võib öelda.
<P>
Kõik teavad, mis on Euroopa Rahvapartei (kristlike demokraatide) fraktsiooni prioriteedid: need on eesmärgid, mis inspireerisid Euroopa Liidu asutajaid ja mis innustavad jätkuvalt enamikku valitsusi tänapäeva Euroopas. Euroopa Komisjoni praegune president José Manuel Barroso jagab ja toetab suuremat osa neist eesmärkidest.
<P>
Head kolleegid! Euroopa Rahvapartei (kristlike demokraatide) fraktsioon toetab José Manuel Barrosot, sest ta on end tõestanud. Ta on tõestanud end energia- ja kliimapaketi vallas ning muutnud Euroopa teerajajaks võitluses üleilmse soojenemise vastu. Teedrajav Euroopa on Kopenhaageni konverentsil teistele eeskujuks. Ta on tõestanud end finantssüsteemide moraalinormide vallas, võimaldades Euroopal olla esimene, kes õpib finantskriisist, mida tõepoolest mitte keegi ei osanud ette näha. Euroopa ja Barroso komisjon näitavad G20 riikide seas meie Ameerika ja Aasia partneritele teed.
<P>
Varem nimetati Euroopat poliitiliseks kääbuseks. Kas on kedagi, kes ei rõõmusta selle üle, et Euroopa on lõpuks esirinnas kahes eurooplastele väga olulises valdkonnas - kriisi ja kliimamuutuse küsimuses?
<P>
Tahaksin lisada, et José Manuel Barroso on esimene komisjoni presidendi kandidaat, kes on kaasanud Euroopa Parlamendi nii tihedalt oma töösse ja suuniste määratlemisse. Ta on esimene, kes tuli välja mõttega luua hulga konkreetsete meetmete abil nende kahe institutsiooni vahel tõeline partnerlussuhe.
<P>
See on minu arvates suur edasiminek Euroopa parlamentaarses süsteemis; see on võimalus, millest Euroopa Parlamendi liikmed peavad kinni haarama. Seetõttu loodab minu fraktsioon, et president Barroso moodustab uue komisjoni ja asub tööle nii kiiresti kui võimalik.
<P>
On selge, et komisjoni president ei saa esindada ühtainust parteid. Loomulikult peab ta tegema kompromisse eri poliitilisi vaateid esindavate volinike kolleegiumiga. Me pooldame seda arusaama, sest Euroopat saab ehitada üksnes avatuse ja üksmeele vaimus.
<P>
Lugupeetud juhataja ja nõukogu eesistuja! Tahaksin esitada ühe palve. Kui komisjoni president on valitud, tuleb teil viivitamatult alustada ülejäänud kolleegiumi moodustamist, olenemata sellest, milline leping siis jõus on.
<P>
Härra Barroso! Kui parlamendiliikmete enamus toetab teid homme, nagu ma loodan, siis see toetus ei ole blankovolitus. Te teate seda, kuid minu kohus on teile seda meenutada. Kuna Euroopa Rahvapartei (kristlike demokraatide) fraktsioon jagab suuremat osa teie veendumustest, siis on teil ka kohustus tagada, et järgmise viie aasta jooksul vastab teie komisjoni töö meie ja eurooplaste ootustele.
<P>
Me usume teisse, kuid täidame kindlasti oma kohustust seadusandjana selles partnerlussuhtes, mille kohta te ettepaneku teete.
<P>
Daamid ja härrad, kallid kolleegid, tänan teid tähelepanu eest!
<P>
(Aplaus)
<SPEAKER ID="147" NAME="Martin Schulz" LANGUAGE="DE">
Lugupeetud juhataja, kallid kolleegid! Olen viimastel päevadel endalt küsinud, miks kandidaat, kelle suhtes Euroopa Parlamendi fraktsioonid on nii lahknevatel seisukohtadel, tekitab nõukogus nii vähe vastuolusid. Ma arvan, et vastus on ilmselge. Kui mina oleksin peaminister, pooldaksin minagi José Manuel Durão Barrosot. Paremat Euroopa Ülemkogu huvide kaitsjat poleks viimasel viiel aastal saanud ollagi. Seega, härra Barroso, teie üleskutse koostööks Euroopa Parlamendiga on küll õige, kuid see tuleb liiga hilja.
<P>
(Aplaus)
<P>
Viimast viit aastat on iseloomustanud asjaolu, et te olite kogu aeg Euroopa Liidu liikmesriikide valitsuste teenistuses. Just see asjaolu on üks põhjus, miks teie suhtes ollakse nii skeptilised. Paljude sõprade omamine on ohtlikum kui vaenlaste omamine. Vaevalt olite lõpetanud oma kõne väitega "Ma olen kõigi kandidaat!”, kui Joseph Daul ütles: "Barroso on Euroopa Rahvapartei fraktsiooni kandidaat”. Kui ohtlik teie jaoks, härra Barroso! Mis põhjusel peaks mõni muu Euroopa Parlamendi võimalik enamus hääletama teie poolt, kui teie programm on Euroopa Rahvapartei fraktsiooni programm?
<P>
Me oleksime võinud alustada teistsuguse enamusega. Me nägime juulis Euroopa Parlamendis eri fraktsioonide liikmetest moodustumas võimalikku enamust, mille aluseks olid erinevad kaalutlused ning mille Guy Verhofstadt koondas reformimeelseks ja Euroopa Liitu pooldavaks enamuseks. See lükkas ka hääletuse nüüd septembrisse ja võib-olla oleks veel muudki võinud juhtuda. Kahjuks loobus Euroopa Demokraatide ja Liberaalide Liidu fraktsioon oma esimehe toetamisest; vastasel juhul oleks see olnud võimalik. See on põhjus, miks me täna hääletame ja kaalume, kas see, mida te ütlete, on veenev.
<P>
Vaevalt olete te jõudnud keskenduda ühele programmile, kui hakkate tegelema juba hoopis millegi muuga. Te olete viimastel päevadel saatnud välja käskjalgu sõnumiga "Moi, j'ai la majorité, mul on enamuse toetus”. Võib-olla hääletab enamus homme tõesti teie poolt. Nii võib juhtuda. Võib-olla on teil homme enamuse toetus, sest enamik Euroopa Rahvapartei (kristlike demokraatide) fraktsiooni ning Euroopa Demokraatide ja Liberaalide Liidu fraktsiooni liikmeid hääletab teie poolt. Mõistagi hääletavad ainsa fraktsioonina ühehäälselt, kohe ja kõhklematult teie poolt Euroopa Konservatiivid ja Reformistid - Jaroslaw Kaczyński ja tema venna partei, Václav Klausi partei, tooride partei. Te ütlete, et soovite saavutada enamuse toetuse Lissaboni lepingule, kuid see on partei, mille liikmed on selle lepingu vastu. Kuidas te saate juhtida Euroopat Euroopa Liitu pooldaval moel, kui te sõlmite selliseid liite?
<P>
(Aplaus)
<P>
Kuid asi ei ole ainult teis. Asi on muidugi ka teis; küsimus on selles, kas Barroso või mitte. Küsimus on selles, kas te saavutate enamuse toetuse või mitte. Kuid on veel midagi. Küsimus on ka selles, mis suunas kogu Euroopa liigub, ja see ei ole ainult teie otsustada. Ka nõukogu ja ennekõike Euroopa Parlament osaleb komisjoni järgmise koosseisu, portfellide jagunemise ja teie esitatava järgmise viie aasta programmi üle otsustamisel.
<P>
Küsimus on teis, aga ka selles, kas meil õnnestub lõpuks reguleerida siseturgu ja finantsturge ning kas me suudame viimaks teha lõpu Euroopas odava tööjõu kasutamisele, mis laastab meie ühiskonna sotsiaalset ühtekuuluvust. Küsimus on ka selles, kas me jõuame Euroopa Liidus suunamuutuseni, mida toetab kogu komisjon.
<P>
Nii et meie jaoks on tegemist ka programmiliste küsimustega. Euroopat ei saa taandada ühele isikule ja küsimusele, kas sellel isikul on enamuse toetus või mitte. Me vajame enamat! Me vajame sotsiaalse mõju hindamist. Te ütlesite, et sotsiaalset mõju hakatakse hindama. Me otsustame teie üle selle järgi, kas te seda tõesti teete - kas te olete valmis koos Euroopa Parlamendiga koostama institutsioonidevahelise kokkuleppe raames õigusakte.
<P>
Tulevikus peab komisjon eelnevalt kaaluma, millist mõju avaldavad tema meetmed liikmesriikide sotsiaalkindlustussüsteemidele. Me tahame ja vajame avalike teenuste, üldhuviteenuste direktiivi. Asjadel ei tohi lasta minna nii, et komisjon töötab väsimatult senikaua, kuni viimane avalik kalmistu Euroopas on erastatud. Selline mentaliteet peab viimaks lõppema! Suunamuutust on vaja ka Euroopas rakendatavas palgapoliitikas.
<P>
Ükskõik millise vahendi kasuks me ka ei otsustaks, igal juhul loodan teilt kuulda üht lauset. Ka täna ei öelnud te seda. Kuid ma loodan siiski, et ükskord te ütlete selle välja. Eriti pärast Euroopa Kohtu otsust Vikingi, Lavali ja Rüfferti asjades peab komisjon seadma eesmärgiks ühes ja samas kohas töötavate meeste ja naiste võrdse tasu võrdse töö eest.
<P>
Need on programmilised, sisulised teemad, mida me tahame teiega arutada, kuid mitte ainult teiega. Küsimus on ka selles, kes saavad volinikeks ja millised on nende portfellid. Ma ei ole kindel, kes või mis on tekitanud Euroopale suuremat kahju, kas teie ise või see, et te ei takistanud volinik McCreevyt tegemast seda, millega ta hakkama sai. Me vajame Euroopa Liidus suunamuutust. Me otsustame teie üle selle järgi.
<P>
(Aplaus)
<P>
Seetõttu võib homse hääletuse ja komisjoni lõpphääletuse vahel näha seost. Võimalus sinna jõuda on olemas. On võimalik saavutada senisest suurem üksmeel ja usaldus. Mis aga puutub teie tegevusse viimasel viiel aastal ja sellesse, mida te meile seni olete pakkunud - ma ei räägi sellest, mis võib tulevikus juhtuda, vaid sellest, mida me oleme juba näinud -, siis võin teile kindlalt öelda: minu fraktsioon teid ei toeta.
<P>
(Aplaus)
<SPEAKER ID="148" NAME="Juhataja">
Ma tahaksin teile teatada, et meil on kodukorras uus reegel. Kõik teist ehk veel ei tea seda. Selle reegli järgi võib parlamendiliige esitada sõnavõtjale küsimuse, kui ta tõstab sõnavõtu ajal sinise kaardi. Küsimus ei või kesta üle poole minuti ja selle võib esitada üksnes sõnavõtja nõusolekul. See on uus reegel, mida meil varem ei olnud. Selle eesmärk on meie arutelusid elavdada.
<SPEAKER ID="149" NAME="Miguel Portas" AFFILIATION="GUE/NGL">
(PT) Lugupeetud juhataja, ma teen väga lühidalt. Kolleeg Schulz, ma kuulasin teid väga tähelepanelikult ja olen nõus paljude küsimustega, mida te esitasite komisjoni presidendile, kes nüüd uuesti kandideerib. Ma kuulsin teid koguni ütlemas, et sotsiaaldemokraadid ei toeta mitte ainult parempoolseid ja Euroopa ei koosne üksnes parempoolsetest. Ma tahaksin teilt küsida, kui paljud teie fraktsiooni liikmed, sotsiaaldemokraadid - portugallased, hispaanlased või inglased - on juba lubanud toetada uut kandidaati, olenemata teie enda seisukohast?
<SPEAKER ID="150" NAME="Martin Schulz" AFFILIATION="S&amp;D">
(DE) Lugupeetud juhataja, ma pean tunnistama, et ei tunne seda kolleegi. Kuid mul on siiski hea meel, et uued kolleegid ...
<P>
(Vahelehüüded)
<P>
Ta on siin juba tükk aega olnud? Ma ei ole teda tõesti seni märganud. Pärast seda, mida ma kuulsin, ma ka mõistan, miks.
<P>
Me otsustame täna õhtul, kuidas meie fraktsioon hääletab. Ma ei tea, kui tugev on demokraatia teie erakonnas, kuid meie oleme demokraatlik partei ja seega teeme täna õhtul otsuse demokraatliku hääletuse teel.
<SPEAKER ID="151" NAME="Juhataja">
Ma tahaksin öelda, et ühe sõnavõtu kohta on ette nähtud ainult üks küsimus, sest muidu ei pruugi me aruteluga lõpule jõuda.
<SPEAKER ID="152" NAME="Guy Verhofstadt" LANGUAGE="FR">
Lugupeetud juhataja! Nagu teate, on Euroopa Demokraatide ja Liberaalide Liidu fraktsioon ametissenimetamise menetluse algusest saadik rääkinud, et kaalul on järgmise viie aasta programm ja küsimus ei ole isikutes ega isiksustes. Tähtis on kandidaadi esitatav programm - kõigepealt üldjoontes visandatud programm, mille ta esitab praegu, ja seejärel üksikasjalik programm, mida tutvustatakse loodetavasti aasta lõpus, kui komisjoni koosseis on lõplikult paigas.
<P>
Teiseks, mõnede minu kolleegide palvel on meie fraktsioon pikalt arutanud, kas me peaksime enne lõpliku otsuse tegemist ootama. Me toetasime seda mõtet juulis, sest meie arvates oli vajalik, et kandidaat tuleks välja programmiga; varem see nii ei olnud. Minu arvates tehti juulis õige otsus, et tuleks oodata - mitte nimetada kedagi, vaid oodata ettepanekuid, mida me nüüd arutama hakkame. Samas leidsime, et kui kandidaat on tutvustanud oma suuniseid, poleks jällegi õige öelda, et ootame veel mõned nädalad või kuud.
<P>
Me oleme majandus- ja finantskriisis ning seetõttu vajame Euroopa institutsioone ja komisjoni. Ei ole kuigi vastutustundlik ...
<P>
(Aplaus)
<P>
... Praegu ei ole kuigi vastutustundlik öelda: "Oodakem veel.” Oodata mida? Ootame kaks nädalat, kolm nädalat, kaks kuud, kuni ettepanekud esitatakse? Ettepanekud on olemas. Täitkem oma kohust - ükskõik, kas me hääletame poolt või vastu, kuid täitkem oma kohust.
<P>
Kolmandaks, kandidaadi esitatud suunised ei veena meid väga. Minu arvates põhinevad need kohati väga üksikasjalikud ettepanekud vigasel mõtlemisel, s.t eeldusel, et majanduslangus on möödas, et majandus on taastumas ja et me ei vaja kriisist välja tulemiseks mingit muud ühenduse poliitikat. See on halb lähtepunkt, sest majanduslanguse lõppemine ei tähenda veel majanduse taastumist. Me võime jääda majandusseisakusse, nagu on juhtunud Jaapanis, kus kasvu on oodatud 10-15 aastat. Seega on meil vaja uut terviklikku ühenduse strateegiat, mis vaatab 27 liikmesriigi kavadest kaugemale. See on meie, liberaalide ja demokraatide nõue. Sama tähtis on, et komisjon esitaks võimalikult kiiresti pankade korrastamise kava. Meil ei ole vaja mitte 27 erinevat kava, nagu praegu, vaid komisjoni paika pandud üldist, kooskõlastatud vaatenurka.
<P>
Härra Barroso, ma kuulsin, kui te ütlesite meie fraktsioonis, et olete valmis esitama ettepanekud, mis puudutavad nii seda uut terviklikku ühenduse strateegiat, mis vaatab 27 liikmesriigi kavadest kaugemale, kui ka Euroopa pangandussektori stabiliseerimist. See on hea. Me soovime, et need kaks aspekti esitataks üksikasjalikult programmis, mida te nüüd ette valmistama hakkate ja mille te koos komisjoniga esitate.
<P>
Meie toetus on väga selge. See on tingimuslik. See tähendab, et me toetame teid senikaua, kuni me näeme, et komisjoni programmi kõikides osades võtavad kuju just need aspektid, s.t uus terviklik ühenduse strateegia, pangandussektori stabiliseerimise kava (mis peaks sisaldama enamat, kui te täna oma sõnavõtus kordasite), omavahenditel põhinev eelarve ja finantsjärelevalve vahehindamine. Seoses sellega pean ütlema, et minu arvates tuleks siiski kasutada Euroopa Keskpanga struktuuri, mitte Larosière'i ettepanekuid, millest komisjon ja nõukogu praegu lähtuvad.
<P>
Lõpuks, nagu te teate, sõltub meie toetus ka komisjoni uuest struktuurist. Me soovime tõhusat komisjoni, kus volitused on jaotunud varasemast võrdväärsemalt, ning sellest tulenevalt arvestame ka lubadusega, mille te meie fraktsioonile andsite - et teie meeskonda kaasatakse kodanikuvabaduste, justiits- ja siseasjade komisjonist eraldi volinik, kes vastutab põhiõiguste ja kodanikuvabaduste eest. On tähtis, et see volinik vastutaks ühiselt koos teiste komisjoni liikmetega ja et tema roll ei piirduks üksnes arvamuse avaldamisega.
<P>
Seega on meil Euroopa üldist heaolu silmas pidades vaja rohkem julgust ja ambitsioonikamat komisjoni. Loodame, et te tagate selle ja et teie lõplik programm vastab meie ootustele.
<SPEAKER ID="153" NAME="Daniel Cohn-Bendit">
fraktsiooni Verts/ALE nimel. - (FR) Lugupeetud juhataja, presidendikandidaat, kallid kolleegid! Mul on tunne, nagu näeksin ma und.
<P>
Kõigepealt öeldakse meile: "Kõik on muutunud, nii et mina jään püsima!” Barroso peab jääma sellepärast, et kõik muutub, kuid tema kehastab stabiilsust muutuvas maailmas. Olgu siis nii.
<P>
Siis ma kuulen, mida ütleb härra Daul. Ma osalesin Prantsusmaal valimiskampaanias. Prantsusmaal räägiti meile valimiskampaania ajal, et pankade küsimuse lahendab Sarkozy; kliimamuutuse küsimuse lahendab Sarkozy, Euroopa muutumise küsimuse lahendab Sarkozy. Nüüd ütleb Daul, et kliimamuutuse küsimuse lahendab Barroso, küsimused X, Y ja Z lahendab Barroso. Sulle tehakse Elysée palees säru, mu sõber! Nad hakkavad sinuga pragama! Nii või teisiti, kogu see asi on uskumatu! Jah, jah, ma tean - 1968. aasta mai ärritab sind; sa tuled alati sellesama vana looga välja. Ma selgitan seda sulle ühel päeval, kui sa tahad.
<P>
Ma tahan lihtsalt öelda, et see siin on koht, kus meil on õigus kõike öelda. José Manuel Obama - Yes, he can! Nüüd suudab ta teha kõike, mida tahab; ta on võimeline kõigeks, mida ta viis aastat teha ei saanud. Te veel näete, mis juhtuma hakkab, ja võtke teadmiseks, riigipead ja valitsusjuhid, proua Malmström, et teil tuleb olla ettevaatlik, sest möödas on päevad, mil väike Barroso teid kuulas. Nüüd hakkate teie teda kuulama; ta sunnib teile peale uue tervikliku poliitika, mis ei põhine kooskõlastamisel; teie hakkate täitma tema korraldusi... Aga pidage, härra Barroso! Me ju tunneme teid! Viie aasta jooksul ei ole te Euroopa Parlamendis kordagi öelnud "Ma eksisin”, nagu olen teinud mina, Daniel Cohn-Bendit, ja nagu on teinud teised.
<P>
Härra Barroso, teie räägite Euroopa väärtustest ja Euroopa eetikast, kuid probleem on selles, et kui te tõesti tahate asju muuta, siis tuleb teil Euroopa Parlamendi liikmetele ja kodanikele selgitada, et vastus finants- ja majanduskriisile peab olema samal ajal ka vastus keskkonnakriisile. Veelgi enam, kui te tahate reageerida neile kriisidele, tuleb teil Euroopa nii ökoloogiliselt kui ka sotsiaalselt ümber kujundada - reformimisest ei piisa. Meie tootmissüsteeme tuleb ilmselt muuta. Miks pangad hulluks läksid? Sest meil on süsteem, mis ajab nad täiesti hulluks. Miks? Sel lihtsal põhjusel, et selle aluseks on eesmärk saada kõike aina rohkem ja aina kiiremini.
<P>
Härra Barroso, riigipead ja valitsusjuhid! Kas võib oodata, et Euroopa Parlamendi enamus on valmis seadma kahtluse alla seda aina-rohkem-aina-kiiremini-mentaliteeti? Just see oli kriisi algpõhjus, ning kui rääkida säästvast arengust, siis selleks ei piisa üksnes paari üksiku meetme võtmisest, vaid tuleb püüda selgitada ja mõista, et ehkki on alasid, kus on vaja kasvu, s.t valikulist kasvu - ma mõtlen taastuvenergiat jms -, on samas terve hulk valdkondi, mida tuleb kärpida. Selleks on vaja mingit meedet - ja nüüd näen ma veel imelikumat und.
<P>
Te rääkisite Lissaboni protsessist. Te rääkisite teadusuuringutest. Härra Barroso, selgitage mulle ühte asja. Te olete viis aastat - õigemini neli aastat, sest eelmisel aastal, pärast kriisi puhkemist, muutusite ettevaatlikumaks - rääkinud, et majandusliku ja keskkonnaalase tõhususe aluseks on piirangute kaotamine. Piirangute kaotamine! Tõepoolest - ma mäletan teie sõnavõtte, ma mäletan, mida te ütlesite. Siis mõistsite kriiside saabudes äkki, et nii ei lähe. Selle eest, et te kriiside saabudes sellest aru saite, tuleb teile tunnustust avaldada. Me ei ole kunagi öelnud, et te ei ole aumees. Me ütlesime lihtsalt, et me ei saa teid, härra Barroso, usaldada, nähes, kuidas te olete komisjoni juhtinud. Te olete eurooplane, kuid samas hoiate kinni just sellest ideoloogiast, mis kriisi põhjustas, ent mitte ideoloogiast, mis selle kriisi lahendab.
<P>
Ja härra Guy Verhofstadt, see oli midagi ületamatut! Meie rääkisime kogu kampaania vältel - ma kohe lõpetan ja pealegi tänab härra Barroso meid selle eest -, et me ei taha juulis hääletada. Nüüd on kõik meile tänulikud, et hääletust ei peetud juulis, sest nüüd on härra Barrosol vähemalt võimalus oma programmi esitleda. Kui see oleks olnud härra Dauli teha, kui see oleks olnud härra Barroso teha, siis oleks hääletus toimunud juulis ilma programmita ja kõik oleks olnud korras! Nii et öelge meile vähemalt aitäh võimaluse eest oma programmi tutvustada.
<P>
Pole tänu väärt, pole tänu väärt, härra Barroso.
<P>
Teiseks - ja seegi on erakordne - te küsite: "Milleks veel edasi lükata?” Sel lihtsal ja enneolematul põhjusel, et iirlased hakkavad kolme nädala pärast hääletama ja kui nad hääletavad Lissaboni lepingu poolt, nagu ma usun ja nagu eeldatakse, siis seegi on üks tingimusi selle komisjoni jaoks. Te ütlete: "See on hädavajalik, sest meil on majanduskriis, te näete, mis toimub.”
<P>
Järgmise kahe kuu jooksul peab Barroso oma komisjoni kokku panema. Tal ei ole aega tegeleda Lissaboni ega Kopenhaageniga, sest tal tuleb pidada läbirääkimisi Sarkozyga. Kas Michel Barnier saab siseturu voliniku portfelli? Kui Barnier saab siseturu volinikuks, siis mida pakub Barroso poolakatele, kellele ta lubas suurt komisjoni? Mida annab ta sakslastele? Millise portfelli saavad britid? Sest komisjonis on kauplemine kõige alus! See kauplemine võtab kogu tema aja, samal ajal kui teised peavad läbirääkimisi Kopenhaagenis.
<P>
Selline on probleem, selline on tegelikkus. Nii et lõpetuseks ütlen ma teile, härra Barroso, et te olete aumees, see on tõsi, kuid te peaksite teadma ühte asja: Roheliste / Euroopa Vabaliidu fraktsioonil ei ole teisse usku ja ta hääletab teie ametissenimetamise vastu, sest meie arvates on Euroopal vaja kedagi paremat, paremat kui teie, härra Barroso!
<P>
(Aplaus)
<SPEAKER ID="155" NAME="Michał Tomasz Kamiński" LANGUAGE="PL">
Härra Cohn-Bendit rääkis ehk liiga pikalt ja võib-olla ei olegi ma temaga eriti nõus, kuid tal on alati midagi huvitavat öelda ja lõppkokkuvõttes on see Euroopa Parlamendis oluline. See lisab Euroopa Parlamendi aruteludele seda elavust, millest teie, lugupeetud juhataja, oma kõnes täna rääkisite.
<P>
Euroopa Konservatiivid ja Reformistid toetavad Barroso kandidatuuri. Me ei tee seda sellepärast, et oleme teiega kõiges nõus, härra president. Kahjuks on palju küsimusi, milles me oleme eri meelt. Ma mainin alguseks kohe teie innukat toetust Lissaboni lepingule. Me ei jaga seda entusiasmi, kuid jagame teie kõnes väljendatud vastumeelsust ja hukkamõistu igasuguse riikliku isekuse ja natsionalismi suhtes.
<P>
On ju riiklik isekus ja šovinism toonud tohutul hulgal häda ja viletsust Euroopale, meie mandrile, kus me tahame olla ja elada rahus. Me täname Jumalat selle eest, et tänapäeval valitseb Euroopas rahu.
<P>
Me ei nõustu mõnede küsimustega, millest härra Barroso rääkis. Meil on õigus olla eriarvamusel ja me kaitseme seda õigust, kuigi mõned seavad siiani kahtluse alla ainuüksi asjaolu, et Euroopa valijad on Euroopa Konservatiivid ja Reformistid siia valinud. Ma luban, et valijad teevad seda edaspidigi. Me oleme siin ja meie hääl saab kuuldavaks.
<P>
Seega on meil õigus öelda oma valijate nimel, et me toetame härra Barrosot tema raske ülesande täitmisel. Mul on hea meel, et täna on räägitud Euroopa solidaarsusest. Mul on hea meel lubaduse üle, et komisjon - uus, Barroso juhitud komisjon - pingutab selle nimel, et aidata meil majanduskriis ületada. See on erakordselt tähtis ja me oleme rahul, et Barroso esitatud kõrgelennuline programm näib tõepoolest keskenduvat kõige olulisematele valdkondadele, kus meie tegutsemine on vajalik. See näitab muuseas, kui väga on nüüdisaja Euroopas vaja riikidevahelist koostööd. See kriis on mõjutanud meid kõiki, sõltumata meie riikide poliitilisest ülesehitusest ja majandusest, sõltumata meie asukohast Euroopas. Kriis mõjutab meid kõiki ja me kõik peame selle vastu võitlema.
<P>
Härra president, avaldades teile meie fraktsiooni nimel toetust, tahaksin kutsuda teid üles tagama, et Euroopa ei jää eelseisvatel kuudel maailma poliitikas toimuva suhtes ükskõikseks. Ma ei hakka varjama, et Iraani praegused sündmused on minu arvates läänemaailma jaoks üks tähtsamaid tulevasi proovilepanekuid.
<P>
Iraan on riik, mis ei tee oma tuumakavatsustest saladust. Selle riigi president mitte ainult ei eita holokausti kui kohutavat kuritegu, vaid ähvardab Iisraeli hävitada. Ma leian, et selline käitumine on lubamatu ja see ei tohiks leida tänapäevases demokraatlikus maailmas heakskiitu. Meie fraktsioon loodab, et Euroopa Komisjon vastandub teie juhtimisel otsustavalt Iraani praeguse valitsuse ebademokraatlikule tegevusele ja poliitikale, mis on suunatud meie Lähis-Idas suurima liitlase, Iisraeli riigi vastu.
<P>
Me ootame ka seda - ja mul on hea meel, et te seda oma sõnavõttudes alati rõhutate, härra president, - et Euroopa Liidu välispoliitikas seatakse alati esikohale kodanikuvabadused ja et seeläbi propageeritakse meie ühiseid Euroopa väärtusi ka väljaspool liidu piire.
<P>
Kindlasti ei õnnestunud teil Euroopa Parlamendi eelmise koosseisu ametiaja jooksul vigu vältida, ent poliitikas ei ole keegi eksimatu. Nii need asjad maailmas paraku on. Me loodame siiski, et teid ees ootavas raskes töös hoiate te Euroopa väärtuste lippu kõrgel ning tegutsete ühinenud ja ühtse Euroopa hüvangu nimel.
<SPEAKER ID="156" NAME="Lothar Bisky">
fraktsiooni GUE/NGL nimel. - (DE) Lugupeetud juhataja, austatud president Barroso, head kolleegid! President Barroso, te esindate sellise poliitika järjepidevust, mis põhjustas suurima pärastsõjaaegse majanduskriisi. Samal ajal kui suurtes finantskeskustes avanevad taas kasiinode uksed, maksavad inimesed kogu maailmas kriisist tingitud kahjusid kinni. Kriisi tagajärjeks on tööpuudus, vaesus, väiksemad sissetulekud ja kehvem haridus. Teie väidate, et finantskriis sai alguse peamiselt Ameerika Ühendriikidest ja et krahhi taga on üksnes pangad. Meie ütleme, et kasiinokapitalismi edendamises on süüdi poliitiline süsteem, sealhulgas Euroopa Komisjoni poliitika. Kriisi viis meid liberaliseerimise, piirangute kaotamise ja erastamise ideoloogia. Kui me jätkame nii nagu vanasti, on tulemuseks veelgi tõsisem kriis.
<P>
Poliitiline süsteem peab võtma vastutuse, õppima oma vigadest ning loobuma uusliberaalsetest ideaalidest. Euroopa poliitika peab keskenduma järjekindlalt Euroopa inimeste huvidele. Teie suunistest ma sellist sihti ei leia. Siiski on mul hea meel, et teie tänases sõnavõtus oli sotsiaalküsimustele antud suurem tähtsus kui aasta tagasi.
<P>
Tahaksin tuua paar näidet meie poliitiliste erimeelsuste kohta. Teie tahate järgida Lissaboni strateegiat. Kuid Euroopa kodanikud vajavad häid töökohti ja palka, mis võimaldab neil elada väärikalt. Me peame päevakorda võtma tööaja lühendamise, mitte pikendamise.
<P>
Me loodame, et uus komisjon kujundab töötajate lähetamise direktiivi ümber. Euroopa peab lõpuks andma garantii, et sotsiaalseid õigusi ei tooda konkurentsile ohvriks. Seetõttu oleme teinud muu hulgas ettepaneku sotsiaalset arengut puudutava õiguslikult siduva klausli ning avalike teenuste harta kohta, millega seatakse siseturueeskirjade asemel esikohale sotsiaalkindlustus ja üldhuviteenused. Sellest, mida te rääkisite, saan ma aru, et te ei pööra sellele kuigi palju tähelepanu.
<P>
Zimmermanni raportis nõuab Euroopa Parlament palga alammääraks kõikides liikmesriikides vähemalt 60% keskmisest sissetulekust. Teie väidate, et ei saa selles vallas midagi ette võtta. Mina leian, et saaksite küll, näiteks tööhõivepoliitika suuniste kaudu.
<P>
Te keskendute üksnes stabiilsuse ja kasvu paktile, mis on eriti kriisi ajal osutunud ebatõhusaks vahendiks. Meie soovime Lissaboni strateegia ja stabiilsuse pakti asemele sotsiaalpakti.
<P>
Teie arvate, et mõned uued finantsjärelevalvet käsitlevad määrused hoiavad rahamaailma ahnuse kontrolli all. Meie nõuame eriti riskantsete investeeringuvormide keelustamist ja kapitali liikumise maksu.
<P>
Teie toetate Lissaboni lepingu kõiki punkte. Meie soovime sotsiaalset Euroopat, mitte jätkuvalt radikaalset keskendumist siseturule. Me tahame sõjaliste võimete edasise arendamise asemel pühendumist desarmeerimisele ja riigisiseste konfliktide ohjamisele.
<P>
Teie tahate näha Euroopat juhtiva jõuna ning levitada vabakaubanduse ideoloogiat ja turupõhimõtteid kõikidesse eluvaldkondadesse üle maailma. Meie pooldame mitmepoolset kultuuridevahelist dialoogi ning võimalikult suurt toetust arenguriikidele majandus-, toidu-, finants- ja kliimakriisi ületamisel.
<P>
Kallid kolleegid, valigem komisjon, mis seab enesele eesmärgiks sotsiaalse, rahumeelse, majanduslikult jätkusuutliku ja demokraatliku Euroopa Liidu. Kui me tahame võita Euroopa kodanike toetuse Euroopa Liidule, tuleb meil loobuda äärmuslikest vabaturu põhimõtetest ja rakendada rohkem otsedemokraatiat. Seega ei ole härra Barroso õige inimene presidendi ametikohale.
<SPEAKER ID="157" NAME="Nigel Farage">
fraktsiooni EFD nimel. - Lugupeetud juhataja! Ma tahaksin küsida härra Barrosolt: milleks sedasi ebasündsalt kiirustada? Miks muuta mängureegleid? Miks tuleb teid viieks aastaks komisjoni presidendi ametikohale valida just nüüd? Põhjuseks on muidugi Iirimaa ja Lissaboni leping. Plaan on näidata kõigile, et laev püsib kindlalt kursil, et kõik läheb hästi ja et iirlased peavad lihtsalt parandama oma pisikese rumala vea. Tõepoolest, teie töödokument on kirjutatud eeldusega, nagu oleks leping juba ratifitseeritud.
<P>
Kuid üks üsna tähtis asi jäetakse kahe silma vahele - teie olete olnud juht viimased viis aastat. Teie pidite hoolitsema selle eest, et põhiseaduse leping läheks läbi. Aga asjad läksid valesti, eks ole? Prantslased ütlesid "ei” ja hollandlased ütlesid "ei”, kuid teie keeldusite neid demokraatlikke tulemusi tunnustamast ja osalesite koos paljude Euroopa Parlamendi liikmetega ehtsas pettuses, mille nimi on Lissaboni leping.
<P>
Te ütlesite, et lipust ja hümnist loobutakse, kuid ma ei ole selle kohta kuigi palju tõendeid näinud. Ei, teie kujundasite selle ümber Lissaboni lepinguks, kuid te ei suutnud keelata iirlasi hääletamast ja iirlased ütlesid "ei”. Kuid jällegi ei saanud te demokraatliku tulemusega leppida, kaugeltki mitte - iirlased peavad veel kord hääletama!
<P>
Kui teie olete juht, siis kus on selles kõiges demokraatliku vastutuse põhimõte? Võidakse ju väita, et Euroopa Liidus ei ole nüüdseks enam kuigi palju demokraatiat alles jäänud, kuid vähemalt mingisugunegi vastutus peaks ju olema. Mina ütleksin, et nüüd, mil leping võidakse peagi neljandat korda tagasi lükata, mille tulemusena leiab see igaveseks oma otsa, ei tohiks Euroopa Parlament teid järgmiseks viieks aastaks komisjoni presidendiks valida enne, kui meil on see tulemus käes.
<P>
Kui iirlased ütlevad teist korda "ei”, siis me lihtsalt peame austama nende seisukohta ja teie peate komisjoni presidendi kohalt lahkuma. Selliselt käitutaks mis tahes valdkonnas või ettevõttes ning minu arvates tuleks nii käituda ka Euroopa poliitikas.
<P>
Ja mida arvata teie saavutustest? Te vastutasite Lissaboni tegevuskava eest, kuid see läks täiesti põhja juba enne, kui meid tabas laenuvahendite kriis. Nüüd räägite, et meil peab olema rände volinik, võttes rahvusriikidelt nende kõige elementaarsema õiguse otsustada, kes tuleb nende riiki elama ja töötama. Te olete peale surunud oma kinnisideed kliimamuutuse kohta, mis on toonud kaasa suuri kulutusi, ent mitte mingisugust reaalset kasu. Kuid kõige olulisem on fakt, et te eirasite Iiri rahvahääletust; te ütlesite, et iirlased ei saa peatada selle lepingu jõustumist. Juba sel põhjusel ma lihtsalt ei saa teid toetada.
<P>
Ent on võimalik, et ma olen täiesti valel teel. On võimalik, et olete tegelikult ikkagi õige inimene sellele ametikohale, sest eile küsiti Daily Telegraphi arvamusküsitluses: Kui Lissaboni leping läheb läbi ilma rahvahääletuseta, siis kas te tahate, et Suurbritannia jääks Euroopa Liidu liikmeks? Ja esimest korda üle 30 aasta ütles lõviosa britte - 43% 26% vastu -, et nad soovivad Suurbritannia lahkumist Euroopa Liidust, kui Barroso saab oma tahtmise. Nii et võib-olla ma eksin: võib-olla olete just teie õige inimene. Eks me näe.
<P>
(Aplaus ja naer teatud saaliosast)
<P>
Jah, ta läheb rõõmuga!
<SPEAKER ID="158" NAME="Krisztina Morvai" AFFILIATION="NI">
(HU) Austatud juhataja! Euroopa on jõudnud ajaloolisse pöördepunkti. Miljonid inimesed, kes teenivad elatist ausa igapäevase tööga, tahavad põhjalikku muutust. Nad tahavad võidelda uusliberalismist ja üleilmsest suurkapitalist tuleneva ränga ebaõigluse vastu. Nende hulka kuuluvad väiketalunikud, väikemaaomanikud, väikeettevõtjad ja riigiametnikud. Et seda teha, vajavad nad kindlasti inimõigusi. Mul on kahju, et volinik ei ole siin kuulamas minu sõnavõttu inimõiguste ja kodanikuvabaduste kaitseks. Need õigused on vajalikud, et inimesed saaksid väljendada oma seisukohti, teisisõnu teostada arvamusvabadust, kogunemisvabadust ja sõnavabadust, ilma et neid nimetataks fašistideks, nagu juhtus täna siin saalis, ilma et seda nende vastu pöörataks, ilma et neid hirmutataks politseivägivallaga, ilma et neid ahistataks või pandaks vangi ja ilma et nende suhtes algatataks kriminaalmenetlust väljamõeldud alustel.
<P>
Kui kõik need sündmused toimusid Ungaris 2006. aasta sügisel, siis me pöördusime teie poole abi saamiseks. Te ei teinud midagi. Miks? Ma paluksin Euroopa Parlamendi asepresidendil Schmittil kinnitada seda, mis juhtus ja miks me teie poole pöördusime. See oli tingitud sellest, mis toimus Fideszi partei korraldatud meeleavaldusel, tegemist on kodanikeparteiga...
<P>
(Juhataja katkestas kõneleja.)
<SPEAKER ID="159" NAME="Cecilia Malmström" LANGUAGE="SV">
Tänan teid, härra juhataja! Lugupeetud parlamendiliikmed! Tänan teid võimaluse eest lisada paar sõna sellele arutelule. Ma pean ütlema, et on imetore jälle Euroopa Parlamendis viibida. Siinsed arutelud ja sõnavõtud on kahtlemata elavamad ja lõbusamad kui meil Rootsis.
<P>
Ma tahaksin tunnustada José Manuel Barrosot selle eest, et ta andis meile nii selgelt teada, millist rolli peaks komisjon tema arvates täitma, ja tema reformikava eest, mida hakatakse ellu viima järgmisel viiel aastal. Ma kuulasin ka väga tähelepanelikult, mida ütlesid fraktsioonide esimehed. Loomulikult on siin paljugi, mida ma võiksin kommenteerida, kuid ma ei tee seda täna, sest see ei ole nõukogu arutelu. See on Euroopa Parlamendi arutelu komisjoni presidendi kandidaadiga.
<P>
Nagu öeldud, ei ole minu asi kommenteerida seda, mida siin räägiti, kuid ma kuulasin seda arutelu väga hoolikalt. Tahaksin öelda vaid kaht asja. Esimene neist on ilmselge. José Manuel Barroso kandidatuuri on üksmeelselt üles seadnud 27 riigipead ja valitsusjuhti, kes esindavad erinevaid poliitilisi vaateid. Tal on meie selge toetus komisjoni juhtimiseks veel ühe ametiaja vältel. See muidugi ei vähenda Euroopa Parlamendi kohustust tema kandidatuuri kaaluda ja otsustada, kas see heaks kiita või mitte.
<P>
Ka minu teine märkus on enesestmõistetav, kuid see on väärt kordamist. Me elame väga ebakindlal ajal ning oleme silmitsi suurte ja keeruliste probleemidega. Meil on vaja tugevat Euroopat, mis suudab tegutseda ning kus Euroopa institutsioonid toimivad korralikult ja on võimelised koostööd tegema. Me vajame kindlustunnet, selgust ja stabiilsust, et tulla üheskoos toime probleemidega, mille suhtes meie kodanikud ootavad tulemusi ja mille lahendamist nad Euroopalt eeldavad.
<SPEAKER ID="160" NAME="José Manuel Barroso">
komisjoni presidendi kandidaat. - Austatud juhataja, tahaksin kõigepealt käsitleda mõnda poliitilise sisuga küsimust.
<P>
Komisjon ei poolda ega ole kunagi pooldanud avalike teenuste erastamist. Me leiame, et avalikud teenused moodustavad olulise osa Euroopa ühiskonnamudelist.
<P>
Küll aga on meie arvates tähtis, et neid avalikke teenuseid osutataks tugeva ühtse turu raames ja ühenduse eeskirjade järgi. See on väga oluline. Kui me tahame tõelist Euroopa Liitu, siis tuleb meil kinni pidada siseturu põhimõtetest.
<P>
Olgem ausad - probleemide korral tavatsevad mõned liikmesriikide poliitikud näpuga Brüsselile näidata, õnnestumised kirjutavad nad aga enda arvele. Nii et palun ärgem hakakem loopima süüdistusi, nagu toimuks erastamine Brüsseli sunnil. Need on riikide enda otsused. Meil on liikmesriike, kus on otsustatud teatud avalikud teenused erastada, kuid selleks ei ole neid kohustanud Brüssel.
<P>
Ma arvan, et see tavapärane Brüsseli materdamine läheb mõnikord liiga kaugele. Igaüks peaks kandma vastutust oma tegude eest.
<P>
Teine küsimus on seotud töötajate lähetamisega. Direktiivi põhimõte on tõepoolest see, millele sotsiaaldemokraatide fraktsioon osutas - s.o töötajate põhiõiguste austamine. Ma olen seda väga sageli öelnud. Meie jaoks on õigus streikida ja õigus ühineda pühad õigused.
<P>
Põhiõigused on midagi väga olulist. Ma olen pärit riigist, kus on olnud aeg, mil kodanikuõigused ja sotsiaalsed õigused puudusid. Seega ma tean, mida tähendab võimalus neid sotsiaalseid õigusi kasutada.
<P>
Samas oleme seadnud eesmärgiks inimeste vaba liikumise Euroopas. Ilma vaba liikumiseta ei ole meil mingit Euroopa Liitu. Püüdkem siis need põhimõtted omavahel ühitada. Ärgem sõltugem Euroopa Kohtu tõlgendustest. Sellepärast pakkusingi ma välja edasised sammud, mis on ajendatud mitmest teie ettepanekust. Olen valmis tegema ustavalt koostööd kõikide parlamendiliikmetega, et jõuda sihile ja saavutada tugevam Euroopa, hoides meie siseturgu, kuid järgides samas täielikult Euroopa töötajate sotsiaalseid õigusi.
<P>
Mis puudutab reguleerimist ja piirangute kaotamist, siis lubage mul see asi selgeks teha. Ma palun teil, härra Cohn-Bendit, tuua näide mõne minu väite kohta, kus ma soovitan piirangute kaotamist. Ma olen alati öelnud "parem õigusloome” või "arukas reguleerimine”. Ei ole minu süü, kui see tõlgitakse prantsuse keelde kui "piirangute kaotamine”. Parem õigusloome: mieux légiférer, mitte moins légiférer.
<P>
(FR) Härra Cohn-Bendit, ma tahaksin teile veel midagi öelda. Teil on minu suhtes kinnisidee. Minul teie suhtes mingit kinnisideed ei ole. Vastupidi, ma tunnen teie suhtes peaaegu sümpaatiat, sest te meenutate mulle mu noorukiiga...
<P>
(Aplaus)
<P>
On üks poliitiline teema, mis on väga oluline. Mind võib paljude asjade eest kritiseerida ja ma tunnistan ise esimesena, et on küsimusi, millega seoses saab minule ja komisjonile etteheiteid teha. Kuid me peame täitma oma kohustused seoses kliimamuutusega: kõik tunnistavad, et me oleme selles valdkonnas maailma juhtiv jõud. Komisjonile on minu kaudu kiidusõnu jaganud president Obama, Ühinenud Rahvaste Organisatsiooni peasekretär ja Nobeli preemia laureaat Pachauri, kes kirjutas mulle liigutava kirja. Ma olen esimene, kes teiega seda Euroopa edu jagab, sest Roheliste / Euroopa Vabaliidu fraktsioon on aidanud kaasa loodussäästliku majanduskasvu eesmärkide seadmisele.
<P>
Pange tähele, et ma pooldan loodussäästlikku majanduskasvu, kuid ma ei poolda Euroopa taandarengut. See on oluline. Ma pooldan loodussäästlikku majanduskasvu, jätkusuutlikku majanduskasvu, kuid ma ei poolda Euroopa deindustrialiseerimist. Ma ei poolda töökohtade vähendamist Euroopas. Fakt on see, et just komisjon on kliimamuutusega seoses kõige rohkem ära teinud, kuid just komisjoni on Cohn-Bendit algusest peale patuoinana näidanud. Te ütlesite "ei” juba enne, kui ma esitasin oma suunised, juba enne, kui ma end teie fraktsioonile esitlesin. Te tegite isegi T-särgid kirjaga "Stop Barroso”, mille müük ei ole olnud küll edukas.
<P>
Te räägite, et näete und, härra Cohn-Bendit. Kuulake! Üks partei pakkus enne valimisi välja ühe kandidaadi. Ma ise kuulsin teie ettepanekuid. Te pakkusite välja Briti konservatiivi Chris Patteni. Minu arvates pakkusite te kandidaadina välja koguni Prantsuse peaministri, mis näitab ... aga ei, te ei pakkunud; ent mina arvasin, et see on järjekordne teene - nagu see, mille te tegite Nicolas Sarkozyle, lõhestades Prantsuse vasakpoolsed.
<P>
Härra Cohn-Bendit, tõde seisneb selles, et kui me tahame Euroopat, mis oleks kodanikele lähemal, peavad meie valikud põhinema meie poliitilistel põhimõtetel. Ma tahaksin väga, et Euroopa Liitu pooldavad jõud toetaksid Euroopa-meelset programmi. Ma esitasin teile vägagi Euroopa-meelse programmi. Teie asi on otsustada, kas te hääletate minu poolt või mitte. Mina ei otsusta selle üle, kes mind toetama peab. Teie peate hääletama. Mul on Euroopa-meelne programm, mis on seotud Lissaboni lepinguga. Kõigile see võib-olla ei meeldi, aga mina usun sellesse. Ma pakun välja Euroopa jaoks uued eesmärgid. Viimased viis aastat on tegeletud laienenud Euroopa Liidu kindlustamisega. Ma ei hakka vabandust paluma selle eest, et mind toetavad 27 riigipead ja valitsusjuhti, kes on demokraatlikult valitud ja kes esindavad kõikvõimalikke poliitilisi vaateid, sest ma arvan, et minu roll ongi olnud inimeste ühendamine. Sellist laienenud Euroopa Liitu pole meil varem olnud. Ma ei palu vabandust selle eest, et ma olen koos nende riigipeade ja valitsusjuhtidega tööd teinud. Kahtlemata on komisjoni presidendil, kes teist korda ametisse valitakse, suurem autoriteet. Ma kutsun teid üles andma tugevat toetust komisjonile, mis pooldab suuremate eesmärkide seadmist, sihikindlamat arengut ning solidaarsust ja vabadust Euroopas. Ma pakun teile lojaalset koostööd. Mõned inimesed on enda osalemise välistanud. Sellest on kahju. Mina kavatsen jääda truuks oma väärtushinnangutele, neile väärtushinnangutele, mida teiegi aeg-ajalt toetate.
<P>
(Aplaus)
<P>
(Daniel Cohn-Bendit tõstis sinise kaardi)
<SPEAKER ID="162" NAME="Juhataja">
Ma pean selgitama. Härra Cohn-Bendit hoiab sinist kaarti üleval, kuid me leidsime pool tundi tagasi, et see reegel kehtib üksnes nende sõnavõtjate puhul, kes on Euroopa Parlamendi liikmed, mitte aga parlamendiväliste sõnavõtjate puhul, näiteks komisjoni esindajate puhul.
<P>
Võib-olla me peaksime seda tulevikus muutma, aga praegu peame järgima reegleid.
<SPEAKER ID="163" NAME="Othmar Karas" AFFILIATION="PPE">
(DE) Lugupeetud juhataja, austatud president, kallid kolleegid! Ma tahaksin muuta selle arutelu tooni ja soovitan meil kõigil küsida endalt: Kellel meist ei oleks enam tarvis kasvada ega areneda? Kellel meist ei oleks arenguruumi? Kes meist ei teeks kunagi vigu? Uus suund tuleb võtta mitmes valdkonnas. Seda ei pea tegema üksnes komisjoni president, vaid ka meie ise. Meie ees on palju uusi teid.
<P>
Mul on tunne, et paljud otsivad siin ühte inimest, keda meie probleemides süüdistada, selle asemel et teha uue jõu, uute ideedega, entusiasmi ja eesmärgiteadlikkusega tööd meie ühiste murede lahendamiseks. Paljud esitavad pahatahtlikke vihjeid ja külvavad usaldamatust, et juhtida tähelepanu kõrvale omaenda nõrkadelt külgedelt. Paljud eiravad ka 7. juuni 2009. aasta valimistulemusi, mis aga moodustavad tänase arutelu demokraatliku aluse.
<P>
Me süüdistame komisjoni presidenti asjades, mida ta on kohustatud tegema, s.t lepingute järgimises ja resolutsioonide rakendamises. Keegi ütles täna ilusa lause: "Ilma vabaduseta ei ole solidaarsust, ning ilma solidaarsuseta ei ole tugevat ja tõhusat Euroopa Liitu.” Ma tahaksin lisada: "...ega tugevat Euroopa Komisjoni”. Me oleme kõik ühes paadis. Me vastutame koos. Meil kõigil tuleb kanda oma osa vastutusest. Põhivastutusest lõviosa lasub komisjoni presidendil. Kuid nagu ütles Martin Schulz, ei ole asi ainult temas. Tema tugevus sõltub meist, liikmesriikidest, ning volinike pädevusest ja kvaliteedist.
<P>
See on järgmine peatükk meie raamatus. Kuidas me paneme toimima loodussäästliku sotsiaalse turumajanduse? Kuidas me komisjoni ümber kujundame? Kuidas me loome finantsturgude voliniku ametikoha? Mida arvata diplomaatilisest teenistusest? Kuidas me kliimat kaitseme? Oma kõne lõpus parafraseeris meie president Bronisław Geremeki tsitaati: "Tehkem kõik kõvasti tööd, igaüks omal moel, ja kasutagem võimalust olukorda muuta, selle asemel et üksteisele vastu töötada!”
<SPEAKER ID="164" NAME="Stephen Hughes" AFFILIATION="S&amp;D">
Lugupeetud juhataja! Härra Barroso võiks meenutada, mida ma ütlesin, kui ta eelmisel nädalal meie fraktsiooni ette tuli. Härra Barroso, ma ütlesin siis, et lugesin suure huviga teie poliitilisi suuniseid uuele komisjonile ja leidsin, et suur osa neis sisalduvast retoorikast peegeldab tegelikult minu enda tõekspidamisi ja poliitilisi prioriteete. Olen kindel, et paljud teised vasakpoolsed on sama meelt.
<P>
Probleem on aga selles, et te kasutate umbes samasugust retoorikat nagu siis, kui te viis aastat tagasi komisjoni presidendi ametikohale kandideerisite. Te andsite tollal mitmeid lubadusi seoses sotsiaalse Euroopaga ja sotsiaalse tegevuskava uuendamisega järgneva viie aasta jooksul. Te ei ole neid lubadusi täitnud. Ehk tuleb teile näiteks meelde, et viis aastat tagasi ütlesite üldhuviteenuste kohta: "Ma ei välista raamdirektiivi võimalust.”
<P>
Nüüd, viis aastat hiljem, ütlete, et Euroopa Liit võiks kehtestada avalike ja sotsiaalsete teenuste kvaliteediraamistiku. Me ei saa päris täpselt aru, mida see tähendab. Me teame, mida tähendab raamdirektiiv, ja meie jaoks on see väga tähtis eesmärk, mille suunas me tahaksime liikuma hakata. Kui te ütlete, et ei välista raamdirektiivi võimalust, siis sellest seekord lihtsalt enam ei piisa.
<P>
Kui me teie dokumenti eelmisel nädalal uurisime, siis otsisime sealt kindlaid kohustusi, kuid ei leidnud peaaegu ühtegi. Küll aga leidsime tänu Google'ile, et need suunised, mis on esitatud muutusi toetava tegevuskavana, kujutavad endast suures osas üksnes komisjoni varasemate tekstide ja olemasolevate poliitiliste tegevuskavade kordamist.
<P>
Teeme kolm üldist järeldust teie suuniste kohta.
<P>
Esiteks ei räägita neis üldse sellest, kui tõsine on praegune ränk tööpuudus ja sotsiaalne kriis, mis muutuvad eelseisvatel kuudel, kui mitte aastatel, veelgi tõsisemaks.
<P>
Teiseks, meie arvates on teie jutt kriisist väljumise strateegia kohta enneaegne. Te olete seda oma tänastes väljaütlemistes muutnud. Kuid me peaksime rääkima hoopis sisenemise strateegiast, kasutoova tööturule sekkumise strateegiast nii liikmesriikide kui ka Euroopa tasandil.
<P>
Kolmandaks kuulub see muutusi toetav tegevuskava minevikku. Kriis nõuab palju julgemat ja kaugemale vaatavat poliitikat kui see, mida teie silmas peate. Uue komisjoni esmane eesmärk peaks olema hoopis uue, ajakohastatud ja eesmärgirohke Euroopa sotsiaalmeetmete kava ellurakendamine.
<P>
Kuulasin täna taas väga tähelepanelikult, mida te ütlesite töötajate lähetamise direktiivi käsitlevale Lavali kohtuotsusele reageerimise kohta. Te ütlesite täna jälle, et lahenduseks on rakendusmäärus ja direktiivi ei ole vaja muuta. Sellest lihtsalt ei piisa. Probleem on direktiivis endas, kus korratakse ikka ja jälle, et "Liikmesriigid võivad ...” Kui direktiivi teksti rakendusmäärusega ei asendata, jääb Lavali probleem püsima.
<P>
Andke meile andeks, kui me otsustame teie üle teie senise töö põhjal. Lavali kohtuasjas ei tehtud otsust eile. Mida te olete teinud nende peaaegu kahe aasta jooksul pärast seda, kui Lavali kohtuotsus ametiühinguliikumist raputas?
<P>
Ja viimane küsimus: kas te võtate endale täna kohustuse teha kõik võimalik, et tagada komisjoni uues koosseisus sobiv sugudevaheline tasakaal?
<SPEAKER ID="165" NAME="Alexander Graf Lambsdorff" AFFILIATION="ALDE">
(DE) Lugupeetud juhataja, daamid ja härrad! Miks just nüüd? Miks just Barroso? Need on kaks küsimust, millele meil tuleb vastata.
<P>
Küsimust "Miks just nüüd?” on siin juba käsitletud. Me oleme keset finants- ja majanduskriisi ning eeldusi tugevaks majanduskasvuks ja uute töökohtade loomiseks ei tekitata üleöö. Me vajame tõhusat komisjoni ja ühist, pikaajalist Euroopa strateegiat. Me ei saa alustada tööd järgmisel aastal, meil tuleb alustada viivitamatult. Seetõttu peame hääletama kohe.
<P>
Miks just Barroso? Mul on hea meel komisjoni presidendi kandidaadi selge avalduse üle, kus käsitleti sotsiaalset turumajandust, konkurentsi ja siseturgu. Meil, liberaalidel, on suured ootused ja nõudmised. Me eeldame, et ühine strateegia töötatakse välja koostöös liikmesriikidega.
<P>
Keskpikas plaanis ei piisa, kui järelevalveasutuste võrgustik kontrollib finantsturgusid. Me vajame ühtset Euroopa finantsjärelevalveasutust. Nagu Guy Verhofstadt just ütles, on vahehindamine meie jaoks otsustava tähtsusega.
<P>
Liberaalide arvates on põhiõiguste voliniku ametikoha loomine hea samm. Me tahame, et tal oleksid reaalsed volitused. Kui keegi ei tea, mida see tähendab, siis võin ma öelda: andmekaitse ja varjupaigataotlejate kohtlemine Euroopa Liidu välispiiridel on teemad, mis vajavad rohkem tähelepanu.
<P>
Tahaksin öelda paar sõna selle kohta, kuidas siin kommenteeriti poliitilist olukorda. Mul on väga kahju, et suurem osa sotsiaaldemokraate ei hääleta homme teie poolt. Sotsiaaldemokraadid taganevad seega Euroopa Liitu pooldavast ühendusest, mida me tahtsime luua, eriti seoses Euroopa poliitikat puudutavate küsimustega. Härrad Schulz, Bisky ja Cohn-Bendit organiseerivad punarohelist blokaadi Euroopa Liidule või vähemalt üritavad seda teha. Otsustav on see, et me ei saa end kaitsta Euroopa konservatiivide kokkuleppe vastu, kuid liberaalid ja kristlikud demokraadid peavad kindlasti säilitama Euroopa tegutsemisvõime.
<SPEAKER ID="166" NAME="Jill Evans" AFFILIATION="Verts/ALE">
Lugupeetud juhataja, ma räägin Roheliste / Euroopa Vabaliidu fraktsiooni nende liikmete nimel, kes esindavad Euroopa Vabaliitu. Me usume kõikide Euroopa inimeste võrdõiguslikkusesse. Me toetame nende Euroopa riikide ja piirkondade iseseisvust, kes ei ole veel liikmesriigid, kuid sooviksid seda, ning nõuame võrdseid õigusi kõikide keelte kõnelejatele, olenemata sellest, kas tegemist on Euroopa Liidu riigikeeltega või teiste ametlike keeltega ning kas neid kõneleb liikmesriigis enamus või vähemus.
<P>
Härra Barroso, te räägite oma suunistes ja rääkisite tänagi vajadusest luua side Euroopa Liidu ja selle kodanike vahel, kuid see saab võimalikuks alles siis, kui Euroopa Liit tunnustab tegelikke rahvaid ja kui lähimuspõhimõte toimib kõigil tasanditel, mitte ainult Euroopa Liidu ja liikmesriikide valitsuste vahel.
<P>
Et Euroopa Liit saaks meid tõhusalt läbi majanduskriisi aidata, näidata teed kliimamuutuse vastases võitluses, edendada avalikke teenuseid, kaitsta inimõigusi ning aidata kaasa rahule ja desarmeerimisele maailmas, vajab ta meie kõigi - ka Walesi, Šotimaa, Kataloonia, Korsika, Flandria ja paljude teiste panust.
<P>
Kogu Euroopas on toimumas arutelud, nõupidamised ja rahvahääletused - ma ei pea silmas Lissaboni lepingut, vaid ettepanekuid põhiseaduse muutmiseks ja suurema autonoomia saavutamiseks neis riikides. Mul on kahju, et te ei ole tunnistanud, tunnustanud ega käsitlenud neid praeguseid sündmusi oma suunistes ega esitanud ettepanekuid kaasata seadusandliku võimuga riike ja piirkondi aktiivsemalt Euroopa Liidu otsustusprotsessi. Euroopa Vabaliidu arvates oleks see väga vajalik. Ma palun teid veel kord, et nõustuksite seda tegema.
<SPEAKER ID="167" NAME="Timothy Kirkhope" AFFILIATION="ECR">
Lugupeetud juhataja! Üks kõige rängemaid Euroopa Liidu suunas visatud kriitikanooli on see, et liit keskendub rohkem omaenda sisemistele süsteemidele kui globaalsetes küsimustes juhtrolli võtmisele või tegutsemisele viisil, mis muudab kodanike elu paremaks. Kusagil mujal pole see ilmnenud selgemini kui neis naeruväärsetes aruteludes, mida me oleme olnud sunnitud välja kannatama - aruteludes selle üle, kas ja millal tuleks komisjoni president ametisse nimetada.
<P>
Täna möödub aasta Lehman Brothersi kokkuvarisemisest. See on ajakohane meeldetuletus ohtlikust olukorrast Euroopa majanduses ja eriti Ühendkuningriigis. Töötus kasvab kõikjal, kuhu me vaatame, ja vaid nädala pärast toimub otsustav üleilmne tippkohtumine kliimamuutuse teemal. Sellises olukorras oleks absurdne taotleda komisjoni presidendi ametissenimetamise edasilükkamist septembrist kaugemale.
<P>
Ma lugesin president Barroso poliitilisi suuniseid suure huviga. Mul on väga hea meel, et Euroopa Konservatiividel ja Reformistidel oli võimalus pidada temaga sel teemal energilist arutelu. Kõigepealt peame esmasteks eesmärkideks seadma majanduskasvu taaskäivitamise ja pikaajalise konkurentsivõime saavutamise. Lühiajalises plaanis tähendab see vähem sekkumist majandusse ja protektsionismi tõrjumist. Seejärel tuleb uuesti tagada riikide rahanduse usaldusväärsus ning teha tööd turgude täiendava liberaliseerimise nimel, et taastada kauplemises ja ettevõtluses usaldus ning teha vajalikud investeeringud oskustesse ja inimkapitali, samuti innovatsiooni ja teadustegevusse.
<P>
Komisjonil on tähtis ülesanne veenduda, et Euroopa Liidu institutsioonid ei kahjusta majanduse taastumist ettevõtete tarbetu ja ülemäärase koormamisega. President Barroso ja volinik Verheugeni töö on selles valdkonnas olnud märkimisväärne. Eelmine komisjon oli liigse reguleerimisega võitlemisel ja "parema õigusloome” edendamisel edukas, ehkki, president Barroso, mina oleks eelistanud nimetada seda siiski "piirangute kaotamiseks”. Siiski on kahetsusväärne, et see edu jäi tagasihoidlikuks, ja kindlasti on selles vallas vaja rohkem ära teha. Meil peaks olema komisjoni asepresident, kes vastutab just selle valdkonna eest. President Barroso, ma kutsun teid üles seda ametikohta looma, kui te osutute homme valituks.
<P>
Mis puutub kliimamuutuse küsimusse, siis on tõsi, et Euroopa Liit on rahvusvahelistel läbirääkimistel olnud ja peaks ka edaspidi olema teejuhiks. Mul on hea meel, et president Barroso rõhutab vajadust näidata, kuidas kliimamuutuse vastu võitlemine võib aidata ajakohastada meie majandust.
<P>
Teine valdkond, mida ma tahaksin esile tõsta, on kohustus kujundada Euroopa Liidu eelarve põhjalikult ümber. Sellist reformi oli juba ammu vaja ja see oleks pidanud olema meie siduv kohustus.
<P>
Kuigi meie fraktsioon ja mina isiklikult toetame tugevalt härra Barroso taasnimetamist presidendi ametikohale ning kiidame heaks mõned põhielemendid, ei ole me kõiges ühel meelel, nagu ütles minu sõber Michał Kamiński. Ma tunnen tõsist muret komisjoni esitatud plaanide pärast, mis puudutavad sisserännet ja varjupaiga pakkumist. Ühendkuningriigi jaoks on oluline säilitada riigi kontroll meie piiride üle.
<P>
Nagu president Barroso meie arutelude põhjal teab, on probleeme finantsjärelevalvet puudutavate komisjoni ettepanekutega. Valitseb reaalne oht, et peamised finantsettevõtted kolivad väljapoole Euroopa Liitu ja sellest võidavad üksnes meie konkurendid.
<P>
Kogu arutelu vältel on viidatud Lissaboni lepingule. Sellega seoses ei taha ma varjata fakti - kuid piirdun vaid veelkordse nimetamisega -, et Euroopa Liit on viimase kolme või nelja aasta jooksul hästi toiminud ka ilma Lissaboni lepinguta. Ei ole mingit põhjust, miks see ei võiks samamoodi jätkuda.
<P>
Lõpetuseks tsiteerin lõigu president Barroso manifesti lõpust. Ta ütles: "EL annab parimaid tulemusi, kui ta keskendub oma põhitegevusele. Tahan koondada meie piiratud vahendid sinna, kus me saame saavutada kõige paremaid tulemusi ja luua kõige rohkem lisaväärtust.” Teisisõnu tähendab see minu arvates seda, et Euroopa Liit võib teha vähem, kuid ta peab tegema seda paremini.
<P>
President Barroso, kui need oleksid teie märksõnad järgneva viie aasta jooksul, siis see oleks hea alus edusammudeks, kuid igal juhul väärite te homsel hääletusel meie tugevat toetust.
<SPEAKER ID="168" NAME="Jean-Luc Mélenchon" AFFILIATION="GUE/NGL">
(FR) Lugupeetud juhataja, lugupeetud presidendikandidaat! Institutsioonid ei lase vasakpoolsetel kandidaati esitada.
<P>
Me taunime olukorda, kus on võimalik seada üles vaid üks kandidaat, ning mõistame hukka poliitilised kokkulepped parempoolsete ja sotsiaaldemokraatlike valitsuste vahel, kes on selle olukorra võimalikuks teinud.
<P>
Sellise olukorra loomisega eiratakse Euroopas laialt levinud arvamust, mis vastandub täielikult teie kehastatavale Euroopa lõimimise liberaalsele mudelile. See on mudel, mis uputab Euroopa ideaali vaenulikku ja sügavasse ükskõiksusesse Euroopa Parlamendi valimiste suhtes, eelkõige - ja see on tähelepanuväärne - uutes liikmesriikides. Teie ei öelnud selle kohta sõnagi.
<P>
See mudel on muutnud unistuse kaitsvast Euroopast masinaks, mis hävitab meie sotsiaalseid õigusi ja meie riikide tööstusharusid, ning paneb inimesed elatise teenimiseks üksteisega võistlema. Üha enam inimesi ütleb: "Euroopast ei tule midagi head.”
<P>
Te ei näinud rahalist ja ökoloogilist katastroofi lähenemas hoolimata kõikidest hoiatavatest märkidest, mis olid olemas. Teie - ja teised - lasite sel juhtuda selle vaba ja ausa konkurentsi diktatuuri abil, mis kägistab meie riikide ühiskonda, meelsust ja avalikke teenuseid.
<P>
Nüüd te muudate sõnu, kuid mitte tegusid. Teie programmi võib lühidalt kokku võtta ühe lausega. Ma ei tea, kui hästi saab seda prantsuskeelset sõnamängu tõlkida, kuid see kõlab nii: "Edaspidi on kõik nii nagu enne.” Samas vajab Euroopa suurt muutust, et pöörata selg ühele ajastule - arhailisele ja möödanikku kuuluvale finantskapitalismi ja maksimaalse tootlikkuse ajajärgule.
<P>
Selle muutuse algust võiks tähistada keeldumine toetada teie kandidatuuri. Seetõttu ei anna meie fraktsioon teile oma häält.
<SPEAKER ID="169" NAME="Timo Soini" AFFILIATION="EFD">
(FI) Lugupeetud juhataja! President Barroso, te tulite meie euroskeptikute fraktsiooniga kohtuma ja me hindame seda. Meil oli võimalik vestelda ja teile esitati mõningaid karme küsimusi, muu hulgas minu poolt. Siiski ei meeldi mulle, et üles on seatud ainult üks kandidaat. Kui me nüüd teie poolt ei hääleta, kas siis läheb nagu Iirimaal, et härra Barroso tuleb paari kuu pärast uue lipsuga ning me hakkame uuesti sama asja hääletama? Teile meeldib komisjon. Ma lugesin seda dokumenti väga tähelepanelikult. Te ütlete seal, et komisjon on asendamatu, et ainult komisjonil on voli teha ettepanekuid, mis võtavad arvesse kõigi meie kodanike huve, et ainult komisjonil on olemas pädevus ja sõltumatus.
<P>
Aga, kolleegid, kus on Euroopa rahvad? Kus on Euroopa parlamendid, kus on Euroopa valijad? Öeldakse ju, et see liit on olemas nende jaoks? Ma ise sellesse tegelikult eriti ei usu. Härra Barroso, astuge töömehe eest välja, seiske tööliste eest, sest väsinud vasakpoolsed ei jaksa seda enam teha. Kaitske väikeettevõtjaid: meil ei ole tööjõupuudust, meil on tööandjate puudus. Tehke oma hea tööga algust madalamalt tasandilt, et inimesed saaksid teistele tööd pakkuda. Nii saab Euroopa edasi liikuda. Ja lõpetuseks, president Barroso, ei mingeid Euroopa Liidu makse; makse on meil endalgi juba piisavalt.
<P>
(Aplaus)
<SPEAKER ID="170" NAME="Francisco Sosa Wagner" AFFILIATION="NI">
(ES) Lugupeetud juhataja, ma tahaksin pöörduda oma märkustega härra Barroso poole.
<P>
Härra Barroso, ma olen teid jälginud suure huvi ja austusega pikka aega, tegelikult lausa ajast, mil te tegutsesite poliitikuna riigis, mis on meile väga lähedal ja kallis - nimelt Portugalis.
<P>
Siiski pean ütlema, et nüüd te küll üllatasite mind. Selle taga on kaks põhjust. Esiteks näitasite te üles lugupidamatust fraktsioonilise kuuluvuseta parlamendiliikmete suhtes, loovutamata meile oma poliitiliste ettepanekute selgitamiseks minutitki. Me esindame paljusid Euroopa kodanikke ja te ilmutasite osavõtmatust kõigi meie valijate suhtes.
<P>
Teiseks on teie poliitiline plaan nõrk ja teie poliitilised ettepanekud dokumendis "Poliitilised eesmärgid järgmisele komisjonile” on ebaveenvad. Need ettepanekud ei sisalda isegi seda, mida te komisjoni presidendina ise olete kaitsnud. Ma olen üllatunud, et sellised küsimused nagu energeetika, mida kogu teie ametiaja vältel on hästi käsitletud, on nüüd, mil te teete ettepanekuid järgmise ...
<P>
(Juhataja katkestas kõneleja.)
<SPEAKER ID="171" NAME="Carlos Coelho" AFFILIATION="PPE">
(PT) Lugupeetud juhataja, minister Cecilia Malmström, president Barroso! Lubage mul kõigepealt teile tunnustust avaldada. Ma tunnustan teid kõigepealt viie aasta vältel komisjoni eesotsas tehtud töö eest, kindlameelsuse eest liikmesriikidega tegelemisel, näiteks kliima ja energiaküsimustes, ning suutlikkuse eest saavutada kompromisse ja üksmeelt, näiteks finantsperspektiivi puhul, vaatamata laienemisest, institutsionaalsest kriisist ja rahvusvahelisest finantskriisist tulenevatele lisaraskustele.
<P>
Teiseks tahaksin tunnustada teid järgmisele komisjonile koostatud poliitiliste suuniste eest, mida te Euroopa Parlamendile tutvustasite. President Barroso, kahjuks ei ole demokraatias võimalik kõigile meeldida. Mõnedele inimestele ei meeldi te oma liigse Euroopa-kesksuse tõttu, teistele aga ideoloogiliste eelarvamuste pärast. Mõned võrdlevad teie tööd mineviku oludega, unustades, et praegu ei ole meil enam 12, vaid 27 liikmesriiki, kelle huvid tuleb omavahel kooskõlla viia, ning et Euroopa Parlamendil on - õnneks - rohkem võimu ja institutsioonidevaheline koostöö on keerukam.
<P>
Teised soovivad otsustamist edasi lükata. Edasilükkamine tekitaks vaakumi ja nõrgestaks nii komisjoni kui ka Euroopat. Maailm ei oota meie järel. Alles eile tegi Brasiilia president avalduse, millega G8 visati ajaloo prügikasti ja milles toetati G20. Maailm ei seisa paigal, kuni Euroopa loob korda majja ja valib oma juhte. Otsustamise edasilükkamine tähendaks nõustumist väitega, et Euroopa ei ole globaliseeruvas maailmas tähtis.
<P>
Loomulikult olen ma uhke, et Euroopa Komisjoni juhib portugallane, kuid minu toetus ei ole lihtsalt rahvusliku solidaarsuse väljendus. See väljendab tunnustust teie tööle ja nõustumist teie prioriteetidega, mis on ka minu prioriteedid: majanduskasv, investeeringud innovatsiooni, koolitusse ja tööpuuduse vähendamisse; majandusliku ja sotsiaalse ühtekuuluvuse tähtsuse rõhutamine; investeeringud keskkonda ja võitlusesse kliimamuutuse vastu; suurem turvalisus vabadust piiramata; ning kodanikuaktiivsuse ja osaluse tugevdamine.
<P>
Mind rõõmustab teie ettepanek teha koostööd, tuua Euroopa Parlament ja komisjon meie ühise Euroopa huvides üksteisele lähemale. On aeg, et Euroopa Parlament annaks eri poliitilisi vaateid esindavatele riigijuhtidele põhjuse teid ühehäälselt uuesti komisjoni presidendiks nimetada. Õnn kaasa, president Barroso, ja edu töös.
<SPEAKER ID="172" NAME="Hannes Swoboda" AFFILIATION="S&amp;D">
(DE) Lugupeetud juhataja, president Barroso! Austria juhtiva sotsiaaldemokraatliku kandidaadina tuginesin ma oma valimiskampaanias finantsturgude rangele reguleerimisele, töötajate lähetamise direktiivi muutmisele, avalike teenuste kaitsele ja õigusaktide sotsiaalse mõju hindamisele. Kuna eelmine komisjon, mille eesotsas te olite, ühtki neist eesmärkidest ei saavutanud, siis lähtusin ma eeldusest, et me vajame uut komisjoni ja uut komisjoni presidenti. Nüüd te ütlete, et teete kõik, mille poole ma püüdlen. Kuidas me peaksime teid äkki uskuma?
<P>
Minu kolleeg Stephen Hughes juba nimetas, et teie esimene komisjon on jätnud täitmata paljud teie lubadused. Järgmise paari nädala jooksul tuleb teil tõestada, et te võtate neid lubadusi tõsiselt. Nüüd tähendab tõsiseltvõtmine seda, et teid toetavad inimesed, kes soovivad neid meetmeid ellu viia.
<P>
On juba selge, et homme pooldavad teid paljud inimesed, kellel pole midagi pistmist nende sisuliste eesmärkidega. Te saate palju tuge parlamendiliikmetelt, kes on takistanud nende eesmärkide saavutamist või on need eesmärgid tagasi lükanud, nagu juhtus näiteks töötajate lähetamise direktiivi ja avalike teenustega seotud meetmete puhul, ning kes on olnud jõuliselt erastamise poolt. Need parlamendiliikmed toetavad teid homme. Te peate tõestama, et suudate moodustada komisjonis uue enamuse, kes tõesti soovib neid eesmärke saavutada.
<P>
Vastuseks kolleeg Lambsdorffile, kes ütleb, et tegu saab olla üksnes Saksamaa-sisese valimiskampaaniaga ja et sotsiaaldemokraadid taganevad Euroopa Liidust, tahaksin öelda, et mitte sotsiaaldemokraadid, vaid just teie olete sõlmimas liitu tõeliste Euroopa-vastastega ja see on probleem. Paljud meist oleksid valmis teid toetama, kui komisjonil oleks sotsiaalse mõõtme suhtes selge seisukoht. Me võtame arvesse teie tänaseid lubadusi, kuid ootame ka otsust, mis näitab, et minu täna viidatud küsimustesse suhtutakse tulevase komisjoni poliitikas tõsiselt.
<SPEAKER ID="174" NAME="Marielle De Sarnez" AFFILIATION="ALDE">
(FR) Lugupeetud juhataja, härra Barroso! Siin saalis on parlamendiliikmeid, mina nende hulgas, kes ei toeta teid homsel hääletusel. Ma tahaksin põhjendada seda otsust ja rääkida teile, mis meile muret teeb, sest minu arvates väärib see ärakuulamist.
<P>
Meie arvates on komisjon täna pigem nõrgem kui viis aastat tagasi. Me leiame, et komisjon on liiga sageli otsustanud teadlikult nõukogule järele anda, et mitte kedagi ärritada. Lisaks ei ole komisjon meie arvates suutnud kasutada talle aluslepingutega antud pädevust, seda algatusõigust, mis kriisiajal peaks olema lausa algatuskohustus. Viimaks usume, et komisjon ei ole enam institutsioon, mis lähtub Euroopa ühistest huvidest ja mida kõik kuulda võtavad. Kõik see ei ole Euroopa jaoks hea.
<P>
Euroopa vajab pikaajalist eesmärki; see vajab suutlikkust töötada välja ja viia ellu uus arengumudel; see vajab majanduse vallas uusi vastuseid küsimustele, kuidas saavutada parem tööstuslik ja eelarveline lõimumine; kuidas seada lühiajaliste eesmärkide asemel esikohale pikaajalised eesmärgid; kuidas tagada reguleerimise abil, et pangad toetaksid ennekõike ettevõtteid, kodumajapidamisi ja Euroopa investoreid; kuidas luua Euroopas reguleeriv asutus, mis käsitleks sotsiaalprobleeme Ameerika Ühendriikide vastava asutusega võrdsetel alustel; kuidas rakendada tööhõivepakti; kuidas saavutada rahapoliitika valdkonnas vertikaalne ühtlustamine; kuidas näidata üles solidaarsust ja sellest kasu saada; kuidas laiendada tulevikus euroala ja tagada säästlik areng; ning kuidas teha nii, et need muutused tooksid lisaks Euroopale edu ka arenguriikides?
<P>
Härra Barroso, need on mõned küsimused, mis teil tuleb lahendada. Seetõttu usun, et meil on vaja komisjoni, mis suudab taaselustada Euroopa ühised huvid ja eesmärgid kasvõi selleks, et anda Euroopa ideele uuesti sisu. See on mõõdupuu, mille alusel me teie edasist tegevust hindame. Tänan tähelepanu eest.
<SPEAKER ID="175" NAME="Sven Giegold" AFFILIATION="Verts/ALE">
(DE) Lugupeetud juhataja! Euroopas valitseva terava kriisi põhjuseks ei olnud üksnes ebaeetiline käitumine finantsturgudel, härra Barroso. Põhjusteks on ka kasvav sotsiaalne ebavõrdsus, ohtlikult suured makromajanduslikud erinevused liikmesriikide vahel, mis on toonud kaasa solidaarsuse kadumise, ja Euroopa sõltuvus kasvavatest loodusvarade hindadest.
<P>
Euroopa kodanikud väärivad komisjoni, kes hoiab need peamised põhjused alati päevakorras, mitte ei muuda neid tabuks, mitte ei tegutse vastassuunas ega lükka vastutust liikmesriikide õlgadele. Euroopa vajab hästi kooskõlastatud majandus- ja maksupoliitikat. Me peame Euroopa maksupoliitika vallas tegema koostööd, et teha lõpp maksudumpingule. Alles seejärel on võimalik peatada ühiskonna edasine lõhestumine ja rahastada keskkonnahoiuks vajalikke investeeringuid. Me vajame poliitikat, mis edendab järjekindlalt keskkonnasäästlikku tehnoloogiat ja elustiili, et vähendada kiiresti Euroopa Liidu sõltuvust piiratud ressurssidest. See on ökoloogiline, keskkonnahoidlik revolutsioon!
<P>
Ma ei leia ühtki neist asjadest teie programmist, härra Barroso. Seetõttu ei saa ma teie poolt hääletada.
<SPEAKER ID="176" NAME="Roberts Zīle" AFFILIATION="ECR">
(LV) Aitäh, lugupeetud juhataja, austatud komisjoni president! Juba enne ühinemist Euroopa Liiduga fikseerisid mõned väiksemad uued liikmesriigid oma riigi vääringu vahetuskursi euro suhtes. See võimaldas Euroopa Liidu finantssektoril nendesse riikidesse väga kasumlikult investeerida. Kuid praeguse kriisi ajal tähendab range vahetuskursi säilitamine neis riikides inimeste sissetulekute sotsiaalselt rusuvat vähenemist ja spekulatiivseid rünnakuid nende riikide keskpankade välisvaluutareservide vastu. See läheb nende riikide kodanikele ja Euroopa Komisjonile - kui laenuandjale - väga kalliks maksma. Euro kiirem kasutuselevõtt neis riikides vähendaks seda kulukust ja looks stabiilsust. Härra Barroso, seepärast ma tahaksin, et te edendaksite kriisi ajal sobivate Maastrichti kriteeriumite kohaldamist sama innukalt, nagu te kaitsete Lissaboni lepingut. Aitäh.
<SPEAKER ID="177" NAME="Joe Higgins" AFFILIATION="GUE/NGL">
Lugupeetud juhataja! Ma olin vastu härra Barroso nimetamisele komisjoni presidendiks. Härra Barroso kasutab Euroopa Komisjoni selleks, et takistada Iiri rahval kasutamast oma demokraatlikku õigust vabalt otsustada, kas hääletada 2. oktoobril toimuval rahvahääletusel Lissaboni lepingu poolt või vastu.
<P>
Komisjon on viimastel päevadel käitunud ülimalt küüniliselt, saates oma töötajaid Iirimaa koolidesse, et rääkida justkui sellest, kui hea on Euroopa Komisjon. Tegelikult antakse aga seeläbi õpilaste vanematele märku, et nad peaksid hääletama Lissaboni lepingu poolt. Lisaks on üks komisjoni kõrge ametnik osalenud avalikult rahvakogunemistel, mille korraldajaks on Lissaboni lepingut pooldavad organisatsioonid.
<P>
Nagu Caesar Augustus, on Barroso saatnud oma salasaadikud ütlema iirlastele, kuidas nad peaksid käituma. Me oleme valmis pidama demokraatlikku arutelu kellega tahes, ent see, kui ametnikud asuvad ühe arutelus osaleja poolele, on maksumaksjate raha jõhker kuritarvitamine.
<P>
(GA) Härra Barroso poliitika ei ole kuidagi Euroopa töötajatele kasulik. Ka Lissaboni leping ei ole Euroopa tööjõu huvides, vaid soodustab pigem militariseerimist ja erastamist. Seetõttu ei soovi me härra Barroso jätkamist presidendina.
<SPEAKER ID="179" NAME="Nicole Sinclaire" AFFILIATION="EFD">
Lugupeetud juhataja! President Barroso kehastab kaugelepürgivat Euroopa Liitu. Euroopa Liit on kahtlemata oma eesmärgi saavutanud: 27 liikmesriiki 50 aastaga. Lissaboni lepingu ratifitseerimine Iirimaal tähistab Iirimaa riikliku suveräänsuse lõppu ja on Euroopa Liidu ülemvõimu suurenemise hüppelauaks.
<P>
Kuid meie Ühendkuningriigi Iseseisvusparteist oleme vastu härra Barroso plaanile integreerida Euroopa, sest me teame, et iga üksik liikmesriik on tähtis. Riigi suveräänsus on meie väärtuste alustala ja Ühendkuningriigi demokraatia nurgakivi. Euroopa Liidus on inimõigused - nii individuaalsed kui ka kollektiivsed - eurooplaste solidaarsuse järel teisel kohal. Need kaks elementi on täiesti ühildamatud, ent oma ettekujutuses sellest, milline peaks Euroopa Liit järgmise viie aasta jooksul olema, esitab president Barroso neid sellegipoolest koos, kusjuures Euroopa ühiskonna nurgakiviks peaks olema solidaarsus.
<P>
Ühendkuningriigi Iseseisvuspartei eelistab solidaarsusele suveräänsust. Kui liikmesriikide kodanikud väljendavad oma seisukohti üleriigilistel rahvahääletustel, siis peaks tulemus olema lõplik ja kodanike õigust oma arvamusele tuleks austada. Ometi on Euroopa Liidu versioon kodanike õigustest selline, et kodanikke tuleb sundida üleriigilistel rahvahääletustel ikka ja jälle hääletama, kuni nad alluvad survele ja ütlevad "jah”.
<P>
Nii saavutati Maastrichti leping ja Nice'i leping ning nüüd kasutab Euroopa Liit sama taktikat, sundides Iirimaad Lissaboni lepingu üle uuesti hääletama, ehkki iirlased on juba selle tagasi lükanud, nagu ka prantslased ja hollandlased. Mis õigused need on, mida solidaarsuse nimel pikemalt mõtlemata eiratakse? Ühendkuningriigi Iseseisvuspartei jaoks on suveräänsus ja kodanike õigused solidaarsusest tähtsamad. Me lükkame tagasi Lissaboni lepingu ja president Barroso ettekujutuse sellest.
<SPEAKER ID="180" NAME="Hans-Peter Martin" AFFILIATION="NI">
(DE) Lugupeetud president! Me vajame demokraatia revolutsiooni. Härra Barroso, kujutage ette, kui te peaksite kandideerima valimistel kogu Euroopas - üksnes teie ja mitte ükski teine kandidaat. Kui palju hääli te saaksite? Mida kodanikud teeksid?
<P>
Kodanikud oleksid ilmselt teid täna kuulanud ja näinud, et te lubate kõigile kõike. Loodetavasti oleksid nad ka välja selgitanud, mida te tegite viis aastat tagasi. Tollal andsite te väga suuri lubadusi. Teie toonaseid lubadusi tuleks võrrelda sellega, mida te lubate nüüd ja mida võib oodata. Minu arvates on seda väga, väga vähe.
<P>
Te esindate vana Euroopat, untsu keeratud Euroopat, komisjoni tegevusetusest tingitud finantskriisi, vähest pühendumist kliimaküsimustele ja nii edasi. Mina oleksin enamiku Euroopa kodanike poolel; ma usun, et te ei saaks rohkem kui 10, 12 või 15 protsenti häältest.
<SPEAKER ID="181" NAME="Werner Langen" AFFILIATION="PPE">
(DE) Lugupeetud juhataja, kallid kolleegid! Härra Barroso, ma tahaksin kõigepealt öelda, et Saksa konservatiividest (CDU/CSU) parlamendiliikmed toetavad teie ametissenimetamist teiseks ametiajaks. Kuid meil on sel teisel ametiajal teie ja muidugi ka tulevase komisjoni suhtes erilised ootused. Ma tahan selle selgelt välja öelda.
<P>
Meie nõuded on suunatud tulevikku, kuid arvestades viimase viie aasta kogemusi, tahaksin ma lühidalt nimetada, milliseid muutusi me tahaksime näha. Meie arvates on viimase viie aasta vältel olnud nii kõrg- kui ka madalhetki. Madalhetkede hulka kuuluvad finantsturgude reguleerimisest loobumine - sest komisjonil puudus julgus, et võtta vajalikke meetmeid reguleerimist blokeerivate liikmesriikide vastu -, nõukogu võimu märkimisväärne kasv ja lähimuspõhimõtet eiravate komisjoni liikmete isemeelsus.
<P>
Me toetame teie programmi ja suuniseid, sest meie arvates näitavad need õiget suhtumist. Me tahame olla veendunud, et mõned meie jaoks olulised eesmärgid saavutatakse, ja ma olen kindel, et te võtate seda arvesse. Esiteks, Euroopa ühise poliitika aluseks peab olema sotsiaalse turumajanduse mudel, s.t vabadus ja vastutus - ning mitte ainult see vabadus, mida nauditi finantsturgudel.
<P>
Euroopa konkurentsivõime ja tööga kindlustatus tuleb viia tasakaalu keskkonna ja kliima kaitse eesmärkidega. Olin üsna üllatunud, et te olete võimaluse korral valmis seda põhimõtet ohtu seadma, nimetades ametisse eraldi kliimavoliniku. Euroopa vajab tööstusbaasi. Maailmas valitsevaid probleeme - nälga, vaesust ja haigusi - on võimalik kõrvaldada ainult siis, kui Euroopal kui majanduslikul suurvõimul on see baas olemas.
<P>
Kodanikud peaksid Euroopa Liitu toetama. Ülereguleerimine vähendab tuntavalt inimeste motivatsiooni ja paneb nad võõranduma Euroopa ideest. Seetõttu soovime õigusaktide mõju sõltumatut hindamist.
<P>
Neljandaks ja viimaseks: me tahame institutsioonidevaheliste kokkulepete täiesti uut versiooni. Sellisel juhul annab see viieaastane ametiaeg positiivseid tulemusi.
<SPEAKER ID="182" NAME="Adrian Severin" AFFILIATION="S&amp;D">
Lugupeetud juhataja, ei saa tahta, et Rahvapartei poliitik oleks sotsiaaldemokraat või et sotsiaaldemokraat hääletaks Rahvapartei poolt. Asi võiks ju nii lihtne olla, kuid on hoopis keerulisem.
<P>
Miks me tunneme end kuidagi kimbatuses ja kahevahel, kui meil palutakse teie kandidatuuri toetada? Olgem ausad - selle komisjoni ametiajal kogetud pettumuste ja ebaõnnestumiste nimekiri on ikka päris pikk, sisaldades täitmata lubadusi ja algatusi. Selle tulemusena on Euroopa kodanikud kaotanud usalduse Euroopa institutsioonide vastu, ent ka oma lootused ja soovid.
<P>
Täieliku õigluse huvides peame tunnistama, et selles ei saa süüdistada ainuisikuliselt teid. Põhiline vastutus lasub liikmesriikide juhtpoliitikutel, kes kirjutasid saavutused alati enda arvele, ent ebaõnnestumiste korral näitasid näpuga Euroopa Liidu peale, ning kes on tavatsenud seada Euroopa solidaarsuse asemel esikohale riikliku isekuse.
<P>
Paljusid teie komisjoni liikmeid, sealhulgas sotsiaaldemokraate, kes pärinevad nendesamade juhtpoliitikute seast, võib süüdistada ideaalide, julguse, pädevuse ja tahte puudumises. Nii et täna ei vastandu me üksnes teile, vaid ka nendele, kes seadsid teid üles ainsa kandidaadina ühele kõige tähtsamatest ametikohtadest Euroopas. Ilmselgelt ei teinud nad seda lugupidamisest teie isikuomaduste ja tugevate külgede vastu, vaid nende omaduste pärast, mida nad peavad teie nõrkusteks. Mitte sellepärast, et nad arvaksid, et te hakkate tegema Euroopa Liidus tööd veelgi lähedasemate sidemete ja tugevama sotsiaalse mõõtme saavutamise nimel, vaid kuna nad usuvad, et te helistate igaühele neist eraldi, et saada komisjoni igale algatusele riikide õnnistus.
<P>
On vähemalt paradoksaalne, et ühenduse institutsioonina toimiv Euroopa Parlament mitte ei tugevda komisjoni kui ühenduse institutsiooni tulevase presidendi demokraatlikku õiguspärasust, hääletades ülekaalukalt tema poolt, vaid peab nüüd selle kandidaadi kaudu esitama väljakutse nõukogule kui valitsustevahelisele institutsioonile.
<P>
Seega, kui komisjoni koosseisu hääletamine jõuab lõpule, vajame teilt tõestust, et te olete üks meist, mitte üks neist.
<SPEAKER ID="183" NAME="Andrew Duff" AFFILIATION="ALDE">
Lugupeetud juhataja, president Barrosot tuleks tunnustada selle eest, et ta toetas kindlalt lepingu muutmist kogu oma eelmise ametiaja vältel. Lisaks väärivad minu arvates tunnustust ka hea programm, mis toetab stabiilsust, ja vajalikud ettepanekud muudatuste tegemiseks problemaatilistes poliitikavaldkondades, mille suhtes me oleme kõik ühel meelel.
<P>
Samas pean ütlema, et kuna SKP kahaneb kiiresti ja meie kulutused kasvavad, võib meid tabada uus eelarvekriis kuni 2014. aastani. Ma loodan, et president Barroso asub siis kindlalt Euroopa Parlamendi poolele ja vastandub riikide rahandusministrite seisukohtadele, mida võib juba praegu ette aimata.
<P>
Fakt on see, et Euroopa Liit vajab suuremat eelarvet ja majanduse taastumisele kaasa aitavat eelarvepoliitikat. Riiklikud kulutused tuleks kanda üle Euroopa Liidu eelarvesse juhul, kui see tagab selge kulude kokkuhoiu, mastaabisäästu ja lisaväärtuse ning kui turutõrgete ületamiseks on vaja tugevamat üleeuroopalist poliitikat.
<P>
Me peame eelarvet rahastama sõltumatu, edukama ja läbipaistvama süsteemi abil.
<SPEAKER ID="184" NAME="Hans-Peter Martin" AFFILIATION="NI">
(DE) Lugupeetud juhataja, ma ei vihja muidugi eelkõnelejale, kuid ma palun teil olla õiglane, kui te katkestate neid, kes on oma kõneaega ületanud. Te katkestate mõnesid esinejaid järsult ja lasete teistel väga pikalt kõneaega ületada. See ei ole vastuvõetav.
<SPEAKER ID="185" NAME="Seán Kelly" AFFILIATION="PPE">
Lugupeetud juhataja, ma tahan täpsustada, et Iirimaa ei hääleta uuesti mitte sellepärast, et keegi nii käskis. Iirlased hääletavad uuesti, sest nad on omal soovil otsustanud seda teha ja nad teevad ise oma otsuse. Teiseks, nüüdne hääletus erineb eelmisest. Meil on tagatised, mis teevad asjad iirlastele selgemaks, ja ka garantii, et meile jääb oma volinik.
<P>
(Juhataja katkestas kõneleja.)
<SPEAKER ID="186" NAME="Juhataja">
Härra Kelly, ma palun vabandust, sest see on uus kord, kuid me peame kohaldama seda õigesti. See kehtib ainult eelkõnelejale esitatavate küsimuste, mitte avalduste kohta. Vabandust teie katkestamise pärast.
<SPEAKER ID="187" NAME="José Manuel Barroso">
komisjoni presidendi kandidaat. - Lugupeetud juhataja, ma alustan sisulistest küsimustest ja lähen siis poliitikateemade juurde, kui aega üle jääb.
<P>
Mis puudutab Stephen Hughesi küsimust, siis on minu arvates vaja selgitada valdkondi, mis on teie fraktsiooni ja ka minu jaoks väga olulised. Need on tähtsad ka seoses meie pühendumisega sotsiaalsele turumajandusele. Mis puudutab töötajate lähetamist, siis minu ettepanek kehtestada määrus ongi mõeldud lahendama seda probleemi, millele te osutasite, härra Hughes. Probleemiks on rakendamis- ja tõlgendamisküsimused, mis on tekitanud ebaselgust. Meenutan teile, et määrus on otsekohaldatav ja selle koostamine võtab vähem aega kui kogu direktiivi muutmine. Kuid nii või teisiti võime vajaduse korral kaaluda ka direktiivi muutmist, nagu ma olen juba öelnud.
<P>
Mis puudutab Lavali kohtuasja, siis volinik Špidla, kes kuulub samuti sotsiaaldemokraatide perre, on minuga kokkuleppel korraldanud väga põhjaliku uurimise praktiliste lahenduste leidmiseks. Te teate ilmselt, et probleemid, millele te viitasite, ei teki kõikides liikmesriikides. Liikmesriikide tööõiguse erinevuste tõttu võib Lavalile sarnane olukord tekkida mõnes liikmesriigis, kuid teistes mitte. Teie peaksite ju ometi teadma, et liikmesriigid, tööturu osapooled ja ametiühingud järgivad oma tööõigusakte. Meil oli vaja olukorda täielikult hinnata, veendumaks, et selle parandamiseks võetavad meetmed ei tekita suuremat probleemi kui see, mida on vaja lahendada. Volinik Špidla viis selle analüüsi läbi ja seetõttu ma pakungi nüüd lahendust ja püüan saavutada Euroopa Parlamendis laiapõhjalise kokkuleppe.
<P>
Stephen Hughes küsis ka, miks komisjon ei ole veel teinud ettepanekut avalike teenuste raamdirektiivi kohta. Toonitan, et minu komisjon on teinud väga olulist õigusalast tööd, et selgitada riigiabi eeskirjade kohaldatavust avalike teenuste valdkonnas. See oli viis aastat tagasi kõige tähtsam küsimus ja tuleb tunnistada, et need selgitused on kõvasti jahutanud igivanu vaidlusi siseturul osutatavate avalike teenuste teemal. Ma pole öelnud, et probleeme enam pole. Vastupidi, ma tunnistan, et need on olemas. Ma olen võtnud kohustuse olukorda täielikult hinnata ja ma ei kõhkle vajaduse korral kaugemalegi minemast. Ma olen aruteludes teie fraktsiooniga teinud ausa ja lojaalse pakkumise ning olen valmis tegema teiega koostööd selles küsimuses, sealhulgas sobivate õigusaktide teemal.
<P>
Mis puudutab sugupoolte võrdset esindatust, siis see teema on minu jaoks väga tähtis ja minu komisjonis on rekordarv naisi. Võin teile ausalt öelda, et väga raske oli jõuda selleni, et mõned liikmesriigid saadaksid komisjoni ka pädevaid naisi - nad ei tahtnud seda teha. Nagu teate, tuleb algatus selles osas liikmesriikidelt. Ma püüan anda taas oma parima. Mulle meenub, et Delorsi esimeses komisjonis ei olnud ühtki naist ja teises oli ainult üks. Minu komisjonis oli üheksa naisliiget ja see on minu arvates väga oluline. Mina nimetasin ametisse esimese naissoost peasekretäri - komisjoni kõige tähtsama ametniku. Niisiis on see küsimus minu jaoks ülimalt tähtis ja ma vajan selles ka teie toetust. Palun veel kord: tehke koostööd oma liikmesriikidega, et nad ei oleks kinni vanades harjumustes, sest mõni neist ei ole 50 aasta jooksul suutnud esitada komisjoni ühtki naissoost kandidaati.
<P>
Mis puudutab sotsiaalküsimusi, siis ärgem keerutagem. Kui te tahate rünnata Barroso karikatuuri, siis rünnake pealegi, ent te teate väga hästi, et ma olen sageli teinud ettepanekuid, mille nõukogu on tagasi lükanud. Muide, tagasilükkajate seas on olnud ka teie erakonda esindavaid valitsusi. Olgem selles küsimuses ausad. Viimasel Euroopa Ülemkogul tegin ma ettepaneku kaotada sotsiaalfondi kaasrahastamise nõue riikides, kus ei ole võimalik seda nõuet täita, nimelt raskustes olevates uutes liikmesriikides. Ma tegin selle ettepaneku. Selle lükkasid tagasi mitu valitsust, sealhulgas mõned, mille peaminister või rahandusminister on teie erakonnast. Nii et ma ei ole selliste väidetega üldse nõus. Ei ole intellektuaalselt aus rünnata kogu aeg komisjoni. Te lasete märgist mööda. Teil on niimoodi lihtsam, aga tegelikult näeme me kõvasti vaeva. Pärast toda ülemkogu esitasin ma ettepaneku peatada raskustes riikide jaoks sotsiaalfondi kaasrahastamise nõue. See ettepanek on praegu nõukogus kaalumisel. Ma olen pühendunud sotsiaalse ühtekuuluvuse tagamisele. Kuidas saaksin ma mõelda teisiti, olles pärit Portugalist - riigist, mis saab Euroopa Liidult nii palju abi? Sotsiaalne ja majanduslik ühtekuuluvus on minu jaoks väga tähtis ning seetõttu leian, et see karikatuur, mida mõned inimesed püüavad visandada, on Euroopale kahjulik. Ma nõustun sellega, mida härra Lambsdorff enne ütles. Mulle meeldiks, kui mind toetaksid peamised Euroopa-meelsed erakonnad, kuid mõned on selle enda jaoks välistanud. See on teie valik, mitte minu.
<P>
Ma tahan saavutada võimalikult suure üksmeele ega soovi kedagi välistada. Vaadakem tõele näkku: Euroopa lõimimise ajaloos on suure panuse andnud teisedki peale Euroopa Rahvapartei, sotsiaaldemokraatide ja liberaalide. Sellele on palju kaasa aidanud ka konservatiivid, näiteks lord Cockfield, kommunistid, näiteks Altiero Spinelli, ja rohelised. Tähtis on, et me teeksime pärast valimisi oma erinevate vaadetega koostööd Euroopa heaks. Meil on vaja tugevat Euroopat, kuid siin on üks vasturääkivus. Te ütlete ühelt poolt, et tahate tugevat Euroopat ja tugevat komisjoni, te tahate, et ma astuksin vastu teatud liikmesriikidele, kes on liiga isekad, kuid teisalt ütlete: "Me ei kavatse teie poolt hääletada. Me kavatseme vähendada teie mõjuvõimu. Me muudame teid liikmesriikide ees nõrgemaks.” Selles on vastuolu, nii et rääkigem avameelselt. Kui te tahate tugevat komisjoni, kellel on õigus ja tahe kaitsta Euroopa huve, siis ärge mind vähemalt ette süüdi mõistke. Me elame keerulisel ajal ja ma olen täiesti läbipaistvalt teinud teile, kõigile parlamendiliikmetele, ausa pakkumise koostööks. Te ei saa öelda, et ma räägin erinevatele fraktsioonidele erinevaid asju, sest ma esitasin teile kõigile sama programmi. Täna lisasin ma mõned täiendused ja selgitused, kuid see on ikkagi seesama programm. Loomulikult on see kompromiss, kuid Euroopa Liit toimibki ainult kompromisside toel. Euroopa Liit ei saa toimida fanatismi või dogmatismi vaimus.
<P>
Ma tänan Euroopa Rahvaparteid mulle osutatud toetuse eest. Ma olen teie poolehoiu eest tõesti tänulik. Samas oli Euroopa Rahvapartei esimene, kes ütles, et ta ei taha seda, kuna on üksi. Ükski partei ei saa üksinda enamust moodustada, nii et meil tuleb Euroopas üksmeeleni jõuda. Selle saavutamine on Euroopa jaoks kriitilise tähtsusega. Muidugi jäävad meile alles meie ideoloogilised erinevused ja me vaidleme poliitilistel teemadel, kuid me püüame Euroopat tugevdada. Mina olen valmis seda tegema. Kas teie olete? See on minu küsimus.
<SPEAKER ID="188" NAME="Joe Higgins" AFFILIATION="GUE/NGL">
Lugupeetud juhataja! Härra Barroso ei vastanud minu süüdistusele selle kohta, et komisjon on seoses Lissaboni lepinguga sekkunud demokraatlikku protsessi Iirimaal...
<P>
(Juhataja katkestas kõneleja.)
<SPEAKER ID="189" NAME="Hélène Flautre" AFFILIATION="Verts/ALE">
(FR) Aitäh, lugupeetud juhataja. Härra Barroso, mul on probleem. See tähendab, et ma ei hääleta homme teie poolt, aga te teate, miks, sest minu fraktsioon on seda hästi selgitanud. See on poliitiline küsimus. Teil ei ole Euroopa ökoloogilise ja sotsiaalse ümberkujundamise plaani. Ent seda tuleks minu arvates nüüd teha.
<P>
Kuid, nagu härra Daul seda elegantselt väljendas, võitsid parempoolsed valimised ja seega olete teie nende poolel. Olukord on selge.
<P>
Ma tahaksin küll, et ma võiks austada komisjoni presidenti, ent see on minu jaoks keeruline. Kui ma teid näen, mõtlen ma paratamatult - ja ma kinnitan teile, see on tõsi - teie seotusele LKA salajaste lendudega.
<P>
Aastatel 2002-2006 toimetati 728 inimest Guantánamosse Portugali õhuruumi kaudu. Teie olite minister aastatel 2002-2004. Seetõttu ei usu ma teid, härra Barroso, kui te peate ilukõnesid sellest, kuidas Euroopa inimõiguste eest võitleb. Ma ootan ja loodan teilt - sest ma tahaksin teist kui komisjoni presidendist kunagi lugu pidada - mitte memuaare, mille te millalgi kirjutate, vaid seda, et te tunnistaksite oma seotust selle tõsise asjaga, mis heidab varju euroopalikele väärtustele.
<SPEAKER ID="190" NAME="Derk Jan Eppink" AFFILIATION="ECR">
Lugupeetud juhataja! On selline ütlemine, et kui sa ei istu söögilauas, siis oled sa see, keda süüakse. Järgmise kümnendi jooksul saab selgeks, kus on Euroopa koht. Lääne-Euroopa praegune juhtiv põlvkond sai ajaloost puhata. Me kasvasime üles rahuajal. Me kasvasime üles heaoluriigis. Me võtsime võlgu ja anname võlad edasi oma lastele. Kuid ajalugu koputab meie uksele. Majandus on loid veel aastaid, me oleme silmitsi kasvava sisserändega ja meie rahvastik vananeb järjest.
<P>
Kahjuks ei ole Euroopas saavutuste poole pürgimise kultuuri. Euroopa unistus on minna pensionile Prantsuse Rivierale niipea kui võimalik. Kui me ei ole uuenduslikud ega arenda ettevõtluskultuuri, nagu te olete kavandanud, on Euroopa tulevikus see, keda süüakse.
<P>
Ma loodan teie juhtimisele. Kui lubate, siis annaksin teile nõu: hoidke Euroopa oma põhiülesande kursil. Kui te seda ei suuda, siis ei suuda te midagi. Olge ikka avatud ja ärge tehke ettepanekut Euroopa maksu kehtestamiseks, sest see kutsuks esile "hangude ja vikatitega revolutsiooni” Euroopa Liidu vastu. Ma pole kunagi näinud meeleavaldust Euroopa maksu toetuseks. Sellega te lähete lihtsalt liiga kaugele ja ajate üldsuse vihale.
<P>
Loodan teie reaalsustajule ja sellele, et teie juhtimisel istub Euroopa söögilauas ega ole see, keda süüakse. Soovin teile teiseks ametiajaks edu.
<SPEAKER ID="191" NAME="Andreas Mölzer" AFFILIATION="NI">
(DE) Lugupeetud juhataja! Me teame, et härra Barroso esindab muutuvat kompromissi Euroopa valitsejate vahel. Me teame ka, et ta on liikmesriikide valitsuste kõige väiksem ühisnimetaja. Me teame, et Barrosol on kõigile midagi pakkuda: väike vihje maoismile vasakpoolsete jaoks, veidike konservatiivsust kristlikele sotsiaaldemokraatidele, killuke uusliberalismi ning lisaks veel veidi rohelist ja sotsialistlikku maailmavaadet.
<P>
Härra Barroso kandideerib muidugi ilma opositsiooni ja alternatiivita. Seetõttu tuleb tal nüüd üle elada mõned rasked päevad ja ta on sunnitud kuulama ebameeldivaid märkusi Ühendatud Vasakpoolsetelt ja teistelt kriitikutelt.
<P>
Kuid see tasub end ära, sest me teame, et pärast neid raskeid päevi saab Barrosost tõenäoliselt taas komisjoni president, et jälle tuleb sõlmida ebamugavaid kompromisse Euroopa Parlamendi suurte ja võimsate fraktsioonide vahel, aga ka nõukogus kohtuvate valitsuste vahel, ning et härra Barroso, kes on kehastanud Euroopa ebaõnnestunud lõimumist viimase viie aasta jooksul, teeb seda tõenäoliselt ka järgmise viie aasta jooksul. Kui see juhtub, saame meie väga vähe ära teha.
<SPEAKER ID="192" NAME="Jacek Saryusz-Wolski" AFFILIATION="PPE">
Lugupeetud juhataja! Lubage mul kõigepealt öelda, et me toetame president Barroso sihte seoses Euroopaga ja tema programmi. Ütlen seda vähemalt 28 Poola saadiku nimel.
<P>
Kuid selles programmis on meile eriti südamelähedane üks teema, nimelt energiajulgeolek. Te teate, president Barroso, et see on Euroopa Parlamendile väga oluline. Me peame uuesti käsitlema ja hindama selle valdkonna edusamme ja puudujääke ning panema paika peamised eesmärgid eelseisvateks kuudeks ja aastateks.
<P>
Praegune olukord ei ole rahuldav, vaid pigem mittemidagiütlev, sest vaatamata kõikidele avaldustele ja ilmsele heale tahtele ei ole energiainfrastruktuuri ja kriisiolukordade ohjamise mehhanismide osas tehtud edusammud veel kaugeltki piisavad. Võetud meetmed ei vasta kõikidele ootustele ega ole sugugi rahuldavad.
<P>
Me oleme muidugi nõus komisjoni ja eesistujariigi seatud lühiajaliste meetmetega, kuid ootame komisjoni presidendilt pikaajalisi tulevikuplaane ja sihikindlust ning vajaduse korral ka seda, et komisjoni president tuleks toime liikmesriikide loiduse ja isekusega. Meil on vaja tugevat komisjoni ja me vajame teie kindlakäelist juhtimist, sest komisjon peab tegutsema kogu Euroopa Liidu nimel ja Euroopa Liidu kodanike huvides.
<P>
Lubage mul rõhutada, et sellise juhtimise aluseks peab olema üksmeel, mis teil tuleb saavutada Euroopa Parlamendis ja komisjonis, aga ka liikmesriikide vahel. Nagu teate, sai see idee alguse Euroopa Parlamendist kolm aastat tagasi, kuid meil on veel pikk tee käia ja selle unistuse teostumine võtab aega.
<P>
President Barroso, ma loodan, et Euroopa Parlamendi selle koosseisu ametiaja lõpuks on see ime teie abiga sündinud ja et teile antakse võimalus seda teha.
<P>
Selle ootusega toetame teie kandidatuuri ja hoiame teile järgmisel ametiajal pöialt.
<SPEAKER ID="193" NAME="Marita Ulvskog" AFFILIATION="S&amp;D">
(SV) Aitäh, austatud juhataja! Härra Barroso, te ütlesite oma sissejuhatuses, et Euroopat ja maailma on tabanud väärtuste kriis. Miks te ei räägi selget keelt? Tegelikult on meid muidugi tabanud äärmusliku turupõhise mõtlemise kriis ning teie koos oma fraktsiooniga kuulute sellise mõtteviisi peamiste propageerijate hulka. Nagu paljud teisedki sotsiaaldemokraadid, lubasin ma oma valijatele, et ei hääleta teie poolt, kui te ei anna lubadust muuta töötajate lähetamise direktiivi eesmärgiga tugevdada töötajate õigusi.
<P>
Nüüd püüate te mõista anda, nagu oleks teil kavas see nõudmine täita. Kuid te ütlete, et selleks ei muudeta mitte direktiivi, vaid võetakse vastu uus määrus. Meie teame, et see on täiesti ebapiisav. Samal ajal kuulen ma teid jätmas vale muljet töötajate lähetamise direktiivi muutmise tagajärgedest. Teilt on seda varemgi küsitud ja te olete iga kord põiklevalt vastanud. Seepärast küsin veel kord: kas te kavatsete teha midagi töötajate lähetamise direktiivi muutmiseks, nii et Euroopa töötajad saaksid kõikjal Euroopa Liidus võrdse töö eest võrdset palka ja et kaoks palgadumping, mille all kannatab praegu kogu Euroopa?
<SPEAKER ID="194" NAME="Olle Schmidt" AFFILIATION="ALDE">
(SV) Lugupeetud juhataja! Euroopa mandril valitseb praegu rahu ja demokraatia. Olukord ei olnud aga selline 70 aastat tagasi, mil Euroopas käis sõda. Olukord ei olnud selline 20 aastat tagasi, mil Euroopa oli lõhenenud lääneks ja idaks.
<P>
Meie põlvkonna kohustus on hoida meie mandrit, hoida avatud ja demokraatlikku Euroopat ja muuta seda tugevamaks. José Manuel Barroso, teil lasub eriline vastutus!
<P>
Euroopa vajab selget juhtimist ja sellist Euroopa Liitu, mis on nähtav ja mis toetab eurooplasi nii headel kui ka halbadel aegadel. Me vajame juhte, kes kuulavad inimesi. Te peate selles vallas rohkem ära tegema. Ma tahaksin näha rohkem sellist indu, mida nägime täna, rohkem sellist Barrosot, keda nägime täna.
<P>
Homme annab Rootsi Liberaalne Rahvapartei - Cecilia Malmströmi partei - teile oma toetuse. Me ei tee seda sellepärast, et oleme kõiges teiega nõus, vaid kuna me usume, et te suudate teha rohkem, kui olete siiani näidanud.
<P>
Siin on teile mõned juhtpõhimõtted oma töö jätkamiseks.
<P>
Protektsionism on põlastusväärne isegi endise maoisti jaoks. Euroopa Liidu tugevaks küljeks on tema avatud piirid ja vabakaubandus.
<P>
Inimõigused kehtivad kõigile ja kõikjal. Te peate siin rohkem ära tegema.
<P>
Majanduskriis nõuab uut maailmakorda ja tasakaalustatud reegleid, mis võimaldavad meil tulla toime kliimakriisiga. Vabastage Euroopa põllumajandustootjad ning andke tarbijatele ja turule võimalus!
<P>
Euroopa Liit ei vaja rohkem institutsioonilisi võimuvõitlusi. Säästke meid neist! Euroopas on olnud küllalt hädavareseid. José Manuel Barroso! Tõenäoliselt saate te homme võimaluse moodustada uus komisjon. Loodetavasti tagate siis, et uues komisjonis on võrdsel hulgal naisi ja mehi.
<SPEAKER ID="195" NAME="Michail Tremopoulos" AFFILIATION="Verts/ALE">
(EL) Härra Barroso! Nagu märkate, pole te sõnagagi maininud oma seisukohta sellistes küsimustes nagu bioloogilise mitmekesisuse kaitse, samuti pole te nimetanud oma kohustusi seoses aastatuhande arengueesmärkide ja Euroopa Liidu säästva arengu strateegiaga.
<P>
Ma keskendun sõnale flexicurity, mida te kasutate sageli paindlikkuse ja turvalisuse ühendamiseks. See mõiste tundub ohustavat tõsiselt töötajate kaitset. Näiteks osalise tööajaga töö on tore, kui see on töötaja enda valik. Kuid olukorda, kus töötajal ei ole muud valikut ja ta ilmselt ei leia tööd, tundub parem olevat nimetada osalise tööajaga töötuseks.
<P>
Sama probleem on sunniviisilise töötamisega sellisel kohal ja ajal, mis kahjustab inimeste eraelu ja elukvaliteeti. Kui te valituks osutute, siis millised poliitilised suunised te kavatsete välja anda nendes küsimustes? Lisaks, miks te ei nimeta konkreetseid eesmärke keskkonnahoiuga seotud töökohtade ja muude sarnaste ettevõtmiste vallas? Ma ei arva, et te peaksite muutuma roheliseks, aga teil tuleks vähemalt näidata teed kriisist välja.
<SPEAKER ID="196" NAME="George Becali" AFFILIATION="NI">
(RO) Härra Barroso, ma lugesin teie dokumenti, kuid tõtt-öelda hääletan ma homme teie poolt seepärast, et minu arvates vajab Euroopa sellist jumalakartlikku kristlast nagu teie, sellise kasvatusega inimest nagu teie. Ma arvan, et teid valitakse homme komisjoni presidendiks ja ma kutsun teid üles palvetama, et Jumal annaks teile seda, mida ta andis Saalomonile: tarkust komisjoni juhtimiseks. Jumal aidaku teid.
<SPEAKER ID="197" NAME="Mario Mauro" AFFILIATION="PPE">
(IT) Lugupeetud juhataja, kallid kolleegid! Austatud Euroopa Komisjoni presidendi kandidaat, Euroopa Rahvapartei Itaalia delegatsioon toetab teid oma tavapärase austuse, sõpruse ja lojaalsusega.
<P>
Sellest hoolimata kutsume teid üles näitama rohkem julgust, et lasta meie institutsioonidel tulla toime praeguse keerulise ajaga ja keskenduda peale valitsuste põhjendatud mureküsimuste iseäranis ka noorte põlvkondade vajadustele, nende soovile luua kodu ja perekond ning saada lapsi; teisisõnu, julgust võidelda tõelise Euroopa eest, mis rajaneb meie vastutustundel, mitte poliitilistel vangerdustel. Seepärast palun ma ka teistel sotsiaaldemokraatidel ilmutada samasugust julgust.
<P>
Loomulikult võib Barroso valimine osutuda hädaabinõuks selles üksmeelekriisis, mida näitasid ilmekalt valimistulemused, kuid poolt hääletamine, isegi kui sellega kaasnevad komisjoni presidendile esitatavad tingimused, annaks teile kõigile võimaluse täita oma osa sel raskel ajal ja see näitaks Euroopa avalikkusele selgelt, et see, mis meid ühendab, on tugevam kui see, mis meid lahutab, ning et ainult sel moel - ühiselt - saame üksteist kuristikust välja aidata.
<P>
Lühidalt, see ei ole ainult "jah” Barrosole, vaid "jah” ka selgele ja lihtsale valemile: teie kõigi toel loodud komisjon tähendab, et see komisjon on sõltumatum, tõhusam, tugevam, teisisõnu euroopalikum.
<SPEAKER ID="198" NAME="Monika Flašíková Beňová" AFFILIATION="S&amp;D">
(SK) Ma tahaksin käsitleda teemat, mis tekitab muret paljudele inimestele Euroopa Liidus, sealhulgas mulle. Meie majandusel on väga rasked ajad, me oleme kriisis, mille mõju tunnetavad eelkõige niinimetatud tavalised inimesed. Need inimesed võitlevad oma töökohtade, oma olemasolu ja oma laste eest ning just see hirm ja mure loovad nii viljaka pinnase paremäärmusluse kasvuks Euroopa Liidus ja liikmesriikides.
<P>
Varem varjasid paremäärmuslased ennast mitmesuguste maskide taha. Praegu kõnnivad nad avalikes kohtades ringi ja võtavad meedias sõna. Need inimesed, kes levitasid viha romide, juutide, sisserändajate ja homoseksuaalide vastu, loovad ka erakondi ning kahjuks õnnestub neil sel raskel ajal saata oma esindajaid nii riikide parlamentidesse kui ka Euroopa Parlamenti.
<P>
See polnudki nii ammu, kui me olime siin, demokraatlikus institutsioonis - Euroopa Parlamendis - tunnistajaks teatud parlamendiliikmete saabumisele või pigem sissemarssimisele mundrites, mis meenutasid Teist maailmasõda ja fašiste.
<P>
Härra president, seepärast tahaksin ma küsida, milliseid meetmeid te kavatsete oma ametikohal komisjonis võtta selleks, et takistada Euroopa Parlamendi säärast solvamist, eriti aga selleks, et võidelda reaalselt äärmuslusega.
<SPEAKER ID="199" NAME="Sophia in 't Veld" AFFILIATION="ALDE">
Lugupeetud juhataja! Härra Barroso märkis, et me elame erakordsel ajal. See on tõsi, kuid erakordne aeg nõuab erakordset juhti. Kas teie olete selline juht, härra Barroso? Ma ei toetanud teid 2004. aastal ja kahjuks ei ole te viie aasta jooksul suutnud teha piisavalt selleks, et mind ümber veenda.
<P>
Meie fraktsiooni enamus on siiski valmis andma teile võimaluse, kuid me jätame lõpliku otsustamise ajaks, mil oleme näinud volinike portfellide täispaketti ja teie poliitilise programmi kõiki üksikasju. Ärge unustage - ja ma loodan, et mõistate seda irooniat -, et komisjoni president on poliitik, mitte ametnik, kes on tööga kindlustatud.
<P>
Olgu hääletustulemused millised tahes, see protsess on tugevdanud Euroopa parlamentaarset demokraatiat, sest vastupidiselt sellele, mida mõned siin saalis kardavad, ei ole kandidaadi kampaaniakohustus komisjoni presidendi positsiooni nõrgendanud, vaid hoopis tugevdanud. Mina näen seda nii, et Euroopa Parlamendi poolne poliitilise programmi heakskiit on palju tugevam alus kui ametissenimetamine liikmesriikide valitsuste vahel tagatoas sõlmitud kokkuleppe põhjal.
<P>
Erinevalt teist - kui ma teist ikka õigesti aru sain - olen ma ka arvamusel, et tõelise opositsiooni tekkimine Euroopa Parlamendis on väga teretulnud ja hea märk Euroopa parlamentaarse demokraatia elujõulisusest ja küpsusest.
<P>
Nii et, härra Barroso, nüüd sõltub kõik teist. Kas te tulete toime? Te ei ole mind veel veennud. Aga see pole kaugeltki nii tähtis, härra Barroso, kui Euroopa kodanike veenmine järgmise viie aasta jooksul.
<P>
(Aplaus)
<SPEAKER ID="201" NAME="Judith Sargentini" AFFILIATION="Verts/ALE">
(NL) Tänan, lugupeetud juhataja! Härra Barroso, krediidikriisi puhkemisel ei teinud te midagi. See oli eesistujariik Prantsusmaa, kes leidis varuväljapääsu. Te ei saanud ohje tagasi ei Euroopa majanduse elavdamise kavaga, sest te ei sidunud autotööstusele antavat riigiabi rangete keskkonnatingimuste täitmisega, ega ka parema finantsjärelevalve ettepanekuga, sest te kapituleerusite kohe, kui London vastuseisu ilmutas. Üleilmses kliimakriisi vastases võitluses olid juhtohjad Euroopa Liidu käes, aga te andsite nad kiiresti ära.
<P>
Te tahate saavutada suurema osa meie CO2 heitkoguste vähendamisest arengumaade arvelt, kuigi peaksite hoopis tagama, et me ise saastaksime vähem. Te võite selles süüdistada liikmesriikide valitsusi, kuid te ei saa süüdistada neid selles, et eelmisel nädalal tehti ettepanek anda arengumaadele kliimamuutusega seotud abi masendavalt väikeses, 2 miljardi euro suuruses summas. See on peenraha võrreldes 30-35 miljardi euroga, mida Euroopa peaks andma. Selline tegutsemine takistab tõsiselt Kopenhaageni eduvõimalusi. Meil on krediidikriis, majanduskriis ja kliimakriis - need on tõelise juhi kolm proovikivi. Härra Barroso, te olete kolm korda ebaõnnestunud.
<SPEAKER ID="202" NAME="Diane Dodds" AFFILIATION="NI">
Lugupeetud juhataja! Uue parlamendiliikmena kuulasin ma paljusid kõnelejaid, kes keskendusid härra Barroso eelmise ametiaja saavutustele ja avaldasid mitmete teemade puhul muret. Olen paljudega neist nõus.
<P>
Meie seisukohad lähevad Lissaboni lepingu osas täielikult lahku, härra Barroso. Kuid minu valimisringkond, Põhja-Iirimaa, pakub teile suurt huvi. Ma tänan teid selle pühendumise eest. Me hindame komisjoni ametnike toetust ja tihedaid koostöösuhteid Põhja-Iirimaaga kõigil tasanditel. Ma loodan, et need suhted jätkuvad minu valimisringkonnale soodsas suunas.
<P>
Te teate meie minevikku - vägivalla mõju investeeringutele - ning vajadust uute teede ja raudteeliinide järele. Te teate, et meil on tohutu majanduspotentsiaal, mis rajaneb turismi arendamisel. Ma kutsun komisjoni üles uurima, milliste vahenditega võiks heastada aastatepikkust alainvesteerimist, et aidata kaasa meie majandusarengule.
<P>
Nagu paljud parlamendiliikmed on täna juba öelnud: need on teod ja saavutused, mis lähevad arvesse.
<SPEAKER ID="203" NAME="Jaime Mayor Oreja" AFFILIATION="PPE">
(ES) Lugupeetud juhataja ja komisjoni president! Tahaksin kõigepealt teha ühe sissejuhatava märkuse.
<P>
Kui me austame valimistulemusi ja Euroopa rahvast, siis ei saa me pärast valimisi vaielda samade asjade üle, mis olid teemaks enne valimisi. Selles suhtes ei peaks me käituma liikmesriikide parlamentidest erinevalt.
<P>
Kui komisjoni volinikud pannakse paika igas riigis enamuse saavutanud otsuse alusel, siis tuleks meil hoolitseda esmajoones selle eest, et komisjoni presidendi valik kattuks eurooplaste eelistustega Euroopa Parlamendi valimistel. Seetõttu on oluline ja õige, et komisjoni presidendiks saab härra Barroso. See on rangelt demokraatlik põhimõte.
<P>
Barroso väljendas kaht mõtet, mida ma kõhklemata ja kindlalt toetan. Esimene neist on ülevaade praegusest olukorrast, mida ta kirjeldas oma kõnes ja kommentaarides. Me ei ole üksnes majandus- ja finantskriisis, vaid ka väärtuste kriisis. See on esimene kord, mil ma kuulsin Euroopa Parlamendis kinnitust selle kohta. Lisaks kriisile elame me muutuvas maailmas. Seepärast tuleb nüüd rohkem kui kunagi varem pidada tähtsaks üksikisikute suurt tegutsemisindu ning riigi ja turgudega seotud hoiakute muutumist, sest paljudes Euroopa Liidu liikmesriikides on ilmselt elatud üle oma võimete.
<P>
Teine asi, mida ma samuti toetan, on härra Barroso siht seoses Euroopaga. Euroopa peab andma oma hääle, seadma asjad tähtsuse järjekorda ja elu ära korraldama. Eelkõige peab komisjoni president keskenduma kahele põhiküsimusele: kriisile ja Lissaboni lepingule. Võitlus kriisiga nõuab otsusekindlat komisjoni, aga ka sellist Euroopa Parlamenti, kes suudab toime tulla nende keeruliste oludega, milles me praegu elame.
<P>
Kriis ei ole veel läbi ja selle lõplikud tagajärjed ei ole veel teada. See sunnib meid otsima lahendust ka Euroopa Liidus valitsevale sotsiaalsele ebavõrdsusele. Seetõttu on meil vaja sellist poliitilist ambitsioonikust, mida teie täna pärastlõunal olete ilmutanud, härra Barroso.
<SPEAKER ID="204" NAME="Juan Fernando López Aguilar" AFFILIATION="S&amp;D">
(ES) Aitäh, lugupeetud juhataja. Komisjoni presidendi kandidaat, olles teid tähelepanelikult kuulanud, tahaksin tuua esile mõned punktid, milles paljud meist võiksid teiega nõustuda.
<P>
Esiteks on selge, et me oleme kriisis, kuid paljud meist leiavad, et viimastel aastatel ei ole Euroopa suutnud äratada ootusi ja lootusi, mis saavad pessimismist võitu.
<P>
Teiseks on selge, et me vajame Euroopa Liitu, tugevaid institutsioone ja komisjoni, kes teab, mida ta teeb. Siiski arvavad paljud meist, et te ei peaks kandideerima mitte sama komisjoni presidendiks, vaid hoopis uutmoodi komisjoni presidendiks, et olla valmis uueks ajastuks, kus me oleme silmitsi palju rohkemate ja palju karmimate probleemidega.
<P>
Me vajame Euroopat, mis suudab reguleerida turge ja tagada õigusi, eriti sotsiaalseid õigusi. Samas on meil tõesti vaja Euroopat, mis on võimeline pakkuma lisaväärtust, et heastada üleilmset vägivalda ja ebaõiglust.
<P>
Ma kuulasin ettepanekut kaasata teie komisjoni ka julgeolekuga seotud sisserändevolinik. Tahaksin rõhutada, et sisseränne ei mõjuta üksnes või peamiselt meie julgeolekut, vaid ka meie väärtusi ja meie suutlikkust heastada ebavõrdsust.
<P>
Seega ei märgi homne hääletus mitte protsessi lõppu, vaid pigem esimest sammu või lähtepunkti selle tohutu ülesande täitmisel, mille uus komisjon peab enesele võtma, et ta saaks anda nende kiuste, kes soovivad Euroopa Liidu halvamist või taandumist, uue tõuke viimastel aastatel seninähtust palju parema Euroopa tekkeks. See uus komisjon peab suutma end eurofoobide ja euroskeptikute kõrval maksma panna; ta peab olema võimeline kaitsma enda kui Euroopa liikumapaneva jõu sõltumatust suhetes nõukoguga; ning lisaks koostöövõimele peab ta suutma ka pidevalt reageerida Euroopa Parlamendis tehtavale.
<SPEAKER ID="205" NAME="Michel Barnier" AFFILIATION="PPE">
(FR) Tänan, lugupeetud juhataja. President Barroso, on mitu põhjust, miks me teid usaldame ja homme kindlalt teie poolt hääletame.
<P>
Esimene neist on demokraatlik kooskõla. Ma pean silmas kooskõla nende 27 riigipea ja valitsusjuhi valikuga, kes teid ühehäälselt toetasid; sellega, mida me ütlesime valimiskampaania ajal - ja see ei olnudki nii ammu -, ning sellega, kuidas hääletasid kodanikud. Me ei kavatse valimiste võitmise eest vabandust paluda, kuid ma tahaksin kolleegidele öelda, et me teame hästi, kuidas komisjoni presidendile tuleb peale Euroopa Rahvapartei (kristlike demokraatide) ideede pakkuda palju rohkem ideid. Ma pean silmas ka demokraatlikku kooskõla teie viimaste nädalate tegevusega, selle nõudliku, avameelse ja raske dialoogiga, mida te olete Euroopa Parlamendiga pidanud ja mille tunnistajaks me oleme.
<P>
On ka teine põhjus ja see on veendumus, väga tugev veendumus, et Euroopas ei sünni ühtki tugevat poliitikat, kui institutsioonid on nõrgad. Me vajame tugevaid institutsioone. Seetõttu loodame, et Lissaboni leping ratifitseeritakse. See on vahend, mis paneb institutsioonid tööle. Meil on vaja tugevat komisjoni, mis suudab kriisile võimalikult kiiresti vastu astuda.
<P>
Kolmas põhjus on usaldusleping, mille me oleme teiega sõlminud. Seistes silmitsi selle ülimalt tõsise ja sügava majandus-, finants-, keskkonna- ja toidukriisiga - ärgem unustagem, et maailmas on miljard nälgivat inimest -, tahame, et komisjon ilmutaks oma võitlusvaimu. Teil tuleb (koos meiega) võtta arvesse kõiki selle kriisi õppetunde juhtimise, reguleerimise, uuenduslikkuse ja uute põhimõtete kohta - ma pean silmas ideed luua Euroopa hoiupank väikeste ja keskmise suurusega ettevõtete toetamiseks strateegilistes valdkondades. Kui mõelda kõige suurema mõjuga kriisile, keskkonnakriisile, on vaja juurutada uus majandusliku ja sotsiaalse arengu mudel, keskkonnahoidliku majanduskasvu mudel, nagu te isegi rääkisite.
<P>
Sellepärast, lugupeetud president, oleme valmis homme teiega usalduslepingule alla kirjutama.
<SPEAKER ID="206" NAME="David-Maria Sassoli" AFFILIATION="S&amp;D">
(IT) Lugupeetud juhataja, kallid kolleegid! President Barroso, teie tänane sõnavõtt ei ole meie arvamust muutnud. Meie hinnang on endiselt väga negatiivne. Kogu teie ametiaja vältel on komisjon näidanud end suutmatu ja sõltuvana. Seda võib öelda seoses finantskriisiga ja sama kehtib ka rändepoliitika puhul: selles poliitikas peavad olema esindatud nii põhiõiguste tagamine kui ka vastavus ühenduse õigusele.
<P>
Te ütlesite siin saalis, et kavatsete ametisse nimetada õigusasjade ja põhiõiguste voliniku ning siseasjade ja sisserände voliniku. Ärge tehke seda, härra Barroso. Sisseränne ja põhiõigused peavad jääma ühte portfelli, et me ei annaks hoogu ksenofoobsele poliitikale. Euroopa Parlamendis on teie taga enamus, parempoolsete enamus, ja ilmselgelt ei ole meil võimalik end selle enamusega samastada. Ma mõistan Euroopa Demokraatide ja Liberaalide Liidu fraktsiooni probleeme, kuid, esimees Verhofstadt, ärge öelge meile, et sidus käsitus, mida te kriisist väljumiseks nõudsite, tähendab Barroso komisjoni moodustamisega kiirustamist.
<P>
On ilmne, et me ei saa end selle enamusega samastada. Meie seisukohad ei saa ühtida nende inimeste vaadetega, kes ei võitle otsusekindlalt täieliku ja vankumatu infovabaduse eest, kes ei võitle õiguste tagamise eest ja kes näevad Euroopa Parlamendis pelgalt liikmesriikide valitsuste esindamise foorumit.
<SPEAKER ID="207" NAME="Marian-Jean Marinescu" AFFILIATION="PPE">
(RO) Aitäh, lugupeetud juhataja. Komisjoni president, energiajulgeoleku suurendamine on oluline punkt teie programmis. Türgiga peetud läbirääkimistel saavutatud edu, mille tulemusena allkirjastati Nabucco leping, näitab, et Euroopa Liit on võimeline esindama liikmesriike rahvusvahelisel areenil, ja ma tahaksin teid õnnitleda selle eesmärgini jõudmise puhul. Loodan, et samu meetodeid kasutades saavutatakse samasugune edu ka vajaliku gaasikoguse kindlustamisel, kui piirkonnas on riike, kes tahaksid oma energiaallikatega selles projektis osaleda. Tulevane komisjon peab looma energia siseturu, tekitama tõhusa konkurentsi ja tagama kõrgetasemelise varustuskindluse kõikide liikmesriikide jaoks.
<P>
Selles vallas on oluline roll energiasektorit reguleerivate asutuste koostööametil. Rumeenia on soovinud, et selle ameti peakorter asuks Rumeenias, ja ma loodan, et ta saab selleks vajaliku toetuse. Energiajulgeolek sõltub ka Euroopa Liidu naabritest. Me peame toetama naaberriike, kellel on Euroopaga ühised väärtused ja kes soovivad saada osaks Euroopa riikide perest.
<P>
Samuti tahan juhtida teie tähelepanu endiselt haprale poliitilisele olukorrale ja raskele majanduslikule seisule Moldova Vabariigis. Moldova uuele valitsusele tuleb avaldada kiiresti toetust, et aidata tal seda keerulist olukorda lahendada.
<P>
Lõpetuseks olen veendunud, et homne hääletus näitab Euroopa institutsioonide stabiilsust ja mõjutab positiivselt Iirimaa rahvahääletuse tulemust.
<SPEAKER ID="208" NAME="Catherine Trautmann" AFFILIATION="S&amp;D">
(FR) Tänan, lugupeetud juhataja. Härra presidendikandidaat, ma ütlen kohe välja, et te ei veennud Prantsuse sotsialiste viie aasta jooksul ja teil ei õnnestu veenda meid ka nüüd selle projektiga, mille sõnaohtrus on pöördvõrdeline konkreetsusega.
<P>
Kuidas te saate meile öelda: "Hääletage minu poolt, kui te tahate Euroopat, mis on ühinenud mitmekesisuses”, kui just sellise Euroopa saavutamise tõttu soovitame meie oodata ära Iirimaa rahvahääletuse tulemuse, enne kui me teie kandidatuuri hääletusele paneme?
<P>
Te relvastasite end liikmesriikide toetusega ja eelistasite kindlustada oma ametissenimetamise juba ette, riskides vähem oma nõutava häältearvuga. Teie arvasite, et Euroopa Parlamendi ette tulemine on puhas formaalsus, ent see ei ole nii. See on alles algus, sest teie vastused ei vasta nende kodanike ootustele, kes kannatavad kriisi tõttu ja kes näitasid väikese valimisaktiivsuse kaudu oma pahameelt institutsioonide vastu.
<P>
Te ütlete, et kriis on teid muutnud, ja etendate ühinenud Euroopa suure tüürimehe osa, kuid te ei ole suutnud juhtida liikmesriike tõeliselt euroopaliku taastamiskava suunas, samuti ootame ikka veel konkreetseid ja siduvaid meetmeid finantsturgude reguleerimiseks.
<P>
Te väidate, et olete andnud meile tagatised seoses sotsiaalmeetmete kavaga, kuid pooldate üksnes uut määrust, mitte aga töötajate lähetamise direktiivi muutmist. Pealegi ei ole te andnud kindlat ja ennekõike selget lubadust avalikke teenuseid kaitsva direktiivi kohta.
<P>
Te arvate, et Euroopa Parlamendi liikmetel on lühike mälu. Me ei ole unustanud, et viimase viie aasta jooksul pole sotsiaalküsimused kunagi olnud pakutavate lahenduste keskmes, ning alles nüüd te nõustute, et iga Euroopa õigusakti sotsiaalset mõju tuleb hinnata.
<P>
Selle enneolematu kriisi tõttu, mis on hävitamas sadu tuhandeid töökohti, tuleb teha kõik, et Euroopa töötute või töötavate vaeste arv ei jõuaks 2010. aastal 25 miljonini. Selleks tuleb vastu võtta tööstuspoliitika.
<P>
Kodanikud vajavad kriisiga toimetulemiseks solidaarsuse eeskuju. Täna ei leia nad seda tõuget ei teie sõnadest ega teie väidetavast Euroopa-sihist.
<P>
Filosoof Walter Benjamin on öelnud, et vanaviisi jätkamine oleks hukatuslik. Teil on sotsialistide ja sotsiaaldemokraatide enda poolele võitmiseks käia veel väga pikk tee. Poliitilise järjepidevuse nimel ja austusest oma valijaskonna vastu ei hääleta me teie poolt.
<SPEAKER ID="209" NAME="Wim van de Camp" AFFILIATION="PPE">
(NL) Aitäh, lugupeetud juhataja. Härra Barroso, Euroopa Rahvapartei (kristlike demokraatide) fraktsiooni Hollandi delegatsiooni liikmed hääletavad homme veendunult teie poolt - mitte ainult seetõttu, et me usaldame teid, vaid ka seetõttu, et meil on kiire. Meie arvates on viimasel kahel kuul lastud käest võimalus tulla toime majanduskriisiga ja meil, hollandlastel, on kiire. Me tahame tõepoolest näha teie programmis rohkem sotsiaalset turumajandust, sest meie arvates oli eelmine komisjon selles suhtes liiga liberaalne. Loodame, et jätkate võitlust liigse reguleerimise vastu ja tagate Kopenhaagenis edu, kuid vähendate Euroopas loodud ametite arvu.
<P>
Teine teema puudutab Euroopa kodanikke. Täna pärastlõunal on seda sõna lausutud vast kahel või kolmel korral. Seda on liiga vähe. Euroopa Parlamendi valimised näitasid, et meil tuleb tõesti palju tööd teha, et saavutada tavakodanike toetus Euroopa Liidule. Koondatavad Opeli töötajad peaksid kohe mõtlema Euroopa Liidule, kes annab lootust ja tööd.
<P>
Ja lõpetuseks, viimase kuue nädala jooksul õppisin ma teid tundma kui kirglikku ja entusiastlikku inimest. Kui teid pannakse proovile, lööte te õitsele. Jääge selliseks kõigi järgneva viie aasta jooksul, ma tahaksin seda näha igal nädalal.
<SPEAKER ID="210" NAME="Glenis Willmott" AFFILIATION="S&amp;D">
Lugupeetud juhataja, me elame tõepoolest erakordsel ajal, kuid härra Barroso reaktsioonis majanduskriisile puuduvad jõud ja hoog ning tema lubadused sotsiaalse Euroopa kohta on jäänud täitmata. Härra Barroso, teie poliitilised suunised annavad vähe aimu teie plaanidest ja neis kõlab suures osas seesama retoorika, mida te kasutasite viis aastat tagasi. Muidugi on meil vaja tugevat ja elujõulist siseturgu, mis loob töökohti ja jõukust, kuid see kõik peab käima Euroopa töötajate ja kodanike suuremate sotsiaalsete õigustega käsikäes, mitte nende arvelt.
<P>
Vastuseta on jäänud Euroopa Parlamendi jõulised üleskutsed selle tasakaalu parandamiseks, töötajate lähetamise direktiivi muutmiseks, sotsiaalse mõju hindamiseks ja majanduse elavdamise veel kõrgetasemelisema paketi loomiseks. Te ütlesite ennist, et õigus kuuluda ametiühingusse ja õigus streikida on pühad õigused. Kogu Ühendkuningriigis peavad ametiühingud töötajate lähetamise direktiivi probleemide tõttu taas läbirääkimisi streikide teemal, kartes palkade allalöömist ja kollektiivlepingute õõnestamist.
<P>
Teie vastus minu selleteemalisele küsimusele eelmisel nädalal kõlas südamlikult, kuid te tunnistasite, et see direktiiv ei täida oma eesmärki. Probleem on selles, kuidas rakendas ja tõlgendas seda Euroopa Kohus. Te lubasite olukorda parandada uue õigusakti abil, kuid Euroopa Kohtu otsused on näidanud, et meil tuleb palkade allalöömise lõpetamiseks direktiivi tugevdada.
<P>
Nüüd, mil meid on tabanud finantskriis, on meil vaja selgeid õiguslikke suuniseid ja, härra Barroso, me peame saama samal töökohal sama töö eest võrdset palka, sõltumata soost. Milliseid tagatisi te saate meile selle kohta anda?
<SPEAKER ID="211" NAME="Marianne Thyssen" AFFILIATION="PPE">
(NL) Lugupeetud juhataja, komisjoni president, nõukogu eesistuja, kolleegid! See on raske aeg, üleminekuaeg, muutuste aeg - aga ka huvitav aeg. Kui rääkida institutsioonidest, siis oleme teel Nice'ist Lissaboni. Ma loodan, et jõuame terve nahaga kohale, kuid üleminekuvalusid tuleb meil taluda kõigis valdkondades: finants-, majandus-, keskkonna-, demograafia-, isegi energia-, rände- ja julgeolekuvaldkonnas - rääkimata üleilmastumisest, toiduprobleemist ja võitlusest meie sotsiaalse mudeli säilimise nimel. See, kas tegemist on ohtude või võimalustega, sõltub suurel määral meist endist.
<P>
Üks on kindel - ainult siis, kui me võtame omaks euroopaliku lähenemise probleemidele ja asume nendega tegelema tugeva ja sihikindla Euroopa programmi alusel - sellise programmi alusel, mille teie välja pakute, lugupeetud presidendikandidaat - ning kui meil on tugevad institutsioonid, kellega koostööd teha, on meil võimalik endil tulevikku kujundada ning arendada edasi sotsiaalselt ja ökoloogiliselt kohandatud turumajandust. Meil ei ole aega kaotada, meil on kiire, nagu mu naaber äsja ütles, ja just seetõttu tuleb uue komisjoni moodustamisega kiiresti pihta hakata. Praegu, kolleegid, on meil ainult üks presidendikandidaat.
<P>
Me peame näitama José Manuel Barrosole oma usaldust. Soovitaksin kõikidel vastuvaidlejatel mõelda, kas te oskate sõpru vaenlastest eristada. Mida te lõppude lõpuks nende viivituste ja vastuhäältega saavutate? Kui te ei taha Barrosot, keda te siis tahate? Ma küsin Roheliste / Euroopa Vabaliidu fraktsioonilt ning Sotsiaaldemokraatide ja demokraatide fraktsioonilt Euroopa Parlamendis: kes oli või on teie kandidaat? Kui teie plaanid õnnestuvad, siis kas olete kindlad, et saate enda arvates parema kandidaadi, parema komisjoni presidendi?
<P>
Austatud komisjoni presidendi kandidaat, teil on minu usaldus ning te saate meie fraktsiooni hääled. Soovin teile edu kõiges, sealhulgas uue komisjoni moodustamisel, teile tuleb anda edasiseks tegutsemiseks liikumisvabadust.
<SPEAKER ID="212" NAME="Edite Estrela" AFFILIATION="S&amp;D">
(PT) President Barroso, Lissaboni leping ratifitseeritakse ja see jõustub mõne kuu jooksul. Ma loodan seda. Teie programmist ja tänasest sõnavõtust ilmneb, et te soovite tugevdada Euroopa Parlamendi volitusi kohe. Olen sellega nõus, sest me ei saa enam minna tagasi aega, mil Euroopa tuleviku üle otsustasid nõukogu ja komisjon ning Euroopa Parlamendile jäeti vaid pealtvaataja roll.
<P>
Härra Barroso, ma usun, et oma järgmise ametiaja jooksul te tugevdate seda uut institutsionaalset tasakaalu komisjoni, nõukogu ja Euroopa Parlamendi vahel. Meie toetus ei ole niisiis blankovolitus, vaid investeering.
<P>
Euroopa tunnusjooned on meie demokraatlik traditsioon, inimõiguste kaitse, uuendused keskkonnahoidlikuma energeetika vallas ja parem keskkonnapoliitika, kuid miski ei erista meid ülejäänud maailmast paremini kui meie sotsiaalpoliitika. Seetõttu pean ma väljendama lootust, et teie juhitud komisjon võtab endale kindlalt vastutuse Euroopa sotsiaalse mudeli kaitsmise, tugevdamise ja parandamise ning soolise võrdõiguslikkuse edendamise eest.
<P>
Enne kui ma lõpetan, tahaksin rõhutada, et ma jätan meelde teie tänased sõnad tulevikus võetavate kohustuste kohta. Te võite Portugali sotsialistide häältele kindel olla. Kuid oma järgmisel ametiajal võite arvestada ka sellega, et kuigi me oleme kahtlemata lojaalsed, oleme samas ka väga nõudlikud.
<P>
Õnn kaasa ja edu töös!
<SPEAKER ID="213" NAME="Markus Ferber" AFFILIATION="PPE">
(DE) Lugupeetud juhataja, komisjoni president, nõukogu eesistuja, head kolleegid! Mis on homsel hääletusel kaalul? Kaalul on see, mida paljud inimesed siin saalis ei saa teha ja mida mõned ei taha teha. Kaalul on vastutuse võtmine Euroopa eest. Ma tahaksin rõhutada ühte asja ja härra Barroso, ma olen väga tänulik, et te sellele oma sõnavõtus veel kord osutasite. Küsimus on vastutuses Euroopa suutlikkuse eest raskel ajal tegutseda ja lahendada kõik probleemid, mis on pälvinud õigustatud kriitikat nii kodanikelt kui ka Euroopa Parlamendilt. Usun, et tänane arutelu on aidanud selgeks teha, kellele Euroopa saab tulevikus toetuda ja kellele mitte, kui teemaks on poliitilise vastutuse võtmine eelseisvatel aastatel.
<P>
Samas tahaksin ma rõhutada, komisjoni president, et päevakorras on kahtlemata terve rida teemasid, mida tuleb käsitleda ja teil lasub nende puhul suur vastutus, sest teile kuulub Euroopa tasandil algatuste tegemise monopol.
<P>
Ma peatuksin veel ühel teemal, mida minu arvates ei ole selles arutelus veel piisavalt üksikasjalikult käsitletud, nimelt põllumajanduspoliitikal. Me oleme selles valdkonnas silmitsi mitme uue raskusega. Ei piisa lihtsalt mainimisest, et põllumajandusministrid jõudsid eelmise aasta sügisel otsusele. Ka ulatusliku põllumajandusreformi käivitamisest ei ole küllaldast kasu, sest kui põhitingimused muutuvad, siis on Euroopa Liidu põllumajandustootjate abistamiseks kindlasti vaja midagi ette võtta. Ma palun teil teha põllumajandusvolinikule selgeks, et tema mudeliga ei õnnestu seda tähtsat sektorit kriisist välja viia.
<P>
Me oleme valmis - ja ma ütlen seda oma kolleegide nimel - võtma vastutuse Euroopa eest Euroopa Liidu ja eurooplaste huvides.
<SPEAKER ID="214" NAME="Csaba Sándor Tabajdi" AFFILIATION="S&amp;D">
(FR) Lugupeetud juhataja, härra Barroso! 2008. veebruaris, kuus kuud enne üleilmset finantskriisi, tegi Ungari peaminister ettepaneku luua Euroopa asutus, mis jälgiks ja kontrolliks maailma finantsturgude suundumusi. Kahjuks tegid nõukogu ja teie juhitud komisjon otsuse selle asutuse loomise kohta alles pärast maailmakriisi puhkemist.
<P>
Härra Barroso, millises etapis on selle asutuse loomise ettevalmistused? Millal see asutus tööle hakkab?
<P>
Minu teine küsimus on järgmine. Viimastel aastatel ei ole komisjon olnud edukas võitluses suurte kaubanduskettide ülemvõimuga. Samuti pole ta kaitsnud ei põllumajandustootjaid ega tarbijaid. Kas me võime komisjonilt oodata konkreetseid ja tõhusaid meetmeid?
<P>
Kolmas küsimus. Kogu Euroopa piimasektor on sügavas kriisis. Sellel on tõsised sotsiaalsed ja poliitilised tagajärjed. Kas te kavatsete muuta seda uusliberaalset poliitikat, mida komisjon seni on ajanud ja mis on täielikult läbi kukkunud?
<P>
Neljas küsimus. Kas te kavatsete presidendina luua vahendusmehhanismi? Kas te kinnitate oma kavatsust seada uuele põhiõiguste volinikule vastutus ajalooliste rahvusvähemuste, sisserändajatest vähemuste ja romide eest?
<SPEAKER ID="215" NAME="Simon Busuttil" AFFILIATION="PPE">
(MT) Lugupeetud juhataja, härra Barroso! Rahandus- ja majandusprobleeme on põhjalikult arutatud. Mina tahaksin täna siiski keskenduda kodanike õigustele ja kodanike Euroopale. Me räägime Euroopa kodakondsusest, kodanike õigustest, vabast liikumisest, võitlusest kuritegevusega, julgeoleku tugevdamisest, terrorismivastasest võitlusest ja ühisest rändepoliitikast. Kõik need teemad mõjutavad Euroopa kodanikke samamoodi nagu majandus- ja rahandusküsimusedki. Kuid on ka teisi probleeme, mis mõjutavad meie kodanikke nende igapäevaelus ja mis väärivad seetõttu käsitlemist.
<P>
Meil on plaan luua vabadusel, turvalisusel ja õigusel rajanev Euroopa ala. Meil oli Tampere programm ja Haagi programm ning nüüd on meil Stockholmi programm. Minu arvates peame selles valdkonnas uue energiaga tegutsema hakkama. Stockholmi programm avab uued võimalused. Lisaks on meil Lissaboni leping, mis annab Euroopa Parlamendile selles valdkonnas uued olulised volitused ja palju suurema rolli. President Barroso, te ütlesite meile täna õhtul, et senise ühe voliniku asemel hakkab selle valdkonnaga nüüdsest tegelema kaks volinikku. Meile öeldi, et üks volinik hakkab tegelema siseasjade ja sisserändega ning teise voliniku portfell hõlmab õigusasju, inimõigusi ja kodanikuvabadusi. Ma kutsun üles looma partnerlussuhteid - tihedaid koostöösuhteid komisjoni ja Euroopa Parlamendi vahel, et luua Euroopa, mis on tõepoolest meie kodanike Euroopa, mis kaitseb kodanike õigusi ja vabadusi ning tagab kodanike julgeoleku.
<P>
Jah, ma usun, et üheskoos suudame luua meie kodanikele sellise Euroopa, ja ma soovin teile edu homseks hääletuseks.
<SPEAKER ID="216" NAME="Zoran Thaler" AFFILIATION="S&amp;D">
(SL) Ma nõustun paljude juba sõna võtnud kolleegide märkustega, kuid lubage minulgi esitada teile järgmised küsimused, härra Barroso. Kas te olete teinud kokkuvõtteid oma eelmisest ametiajast? Kas olete rahul oma viimase viie aasta saavutustega? Ma eeldan, et olete, ja seetõttu kandideeritegi uuesti komisjoni presidendi ametikohale. Samas tahaksin ma teada, kas te olete rahul sellega, kuidas te tegutsesite finants-, majandus- ja sotsiaalse kriisi ärahoidmisel? Kas te vaatate puhta südametunnistusega, kui uskumatult kiiresti kasvab töötute arv, mis on nüüdseks Euroopa Liidus jõudnud miljoniteni, ja kuidas finantssektoris premeeritakse häbitult jällegi neid, kes paiskasid meid kõige rängemasse kriisi, mida võib ette kujutada, ja ähvardasid meid vaesusse langemisega?
<P>
Kas te saate meile täna öelda, et kavatsete oma teisel ametiajal teistmoodi tegutseda? Kas kõik jätkub nii, nagu enne, või juhtub midagi uut? Mida me ootama peaksime? Mida te enda arvates oma tegevuses muutma peate?
<P>
Lubage mul esitada teile veel üks küsimus. See puudutab teemat, mida te oma poliitilistes suunistes hoolega vältisite. Ilmselgelt soovite te juhtida 500-miljonilise elanikkonnaga Euroopa Liidu komisjoni. Kus on see siht ja ind seoses meie suure ühendusega, kui jutt läheb ukse avamisele neile eurooplastele, kes tahaksid meiega liituda? Milliseid lisapingutusi kavatseb teie komisjon teha selle protsessi kiirendamiseks? Kas te pakute Bosnia ja Hertsegoviina keskvalitsusele käegakatsutavat abi - teadmisi ja materiaalseid vahendeid -, et aidata tal täita oma tegevuskava ja kriteeriumid, mis on eeltingimuseks selle riigi kodanike vabaks reisimiseks Euroopa Liidus?
<SPEAKER ID="217" NAME="Gunnar Hökmark" AFFILIATION="PPE">
Lugupeetud juhataja, härra Barroso saab homme meie toetuse, mitte ainult sellepärast, et teie kandidatuuri osas on üksmeelel kõik 27 liikmesriiki, härra Barroso, ja mitte ainult sellepärast, et me peame tööle hakkama, vaid ka sellepärast, et te olete esitanud ulatusliku poliitilise tegevuskava, mis käsitleb meie aja põhiprobleeme. Muidugi on meil kõigil selle kohta oma arvamus.
<P>
Me teeme ettepaneku, et teie ja teie komisjoni algatuste taga oleks EP enamus, mitte püüd suruda peale vähemuse seisukohti, ning meie lähtume teie ettepanekute arutamisel ja uurimisel ning otsuste tegemisel samuti EP enamusest. Nii toimib demokraatia ja nii töötame meie. Me ei ole kindlad mitte üksnes teis, vaid ka Euroopa Parlamendis. Lubage mul lihtsalt öelda, et kui te ütlete homsel hääletusel "ei”, pakkumata välja mingitki alternatiivi, siis see tähendab, et teil polegi alternatiivi. Samal ajal, kui meie nõuame tegutsemist, on neid, kes tahavad tegutsemist peatada. Ja ma pean ütlema, et nüüd, mil Kopenhaageni kohtumiseni on jäänud vaid mõned nädalad, ei ole vastutustundlik käituda nii, et meil on komisjon ilma juhita. Ajal, mil meil on vaja tegeleda kokkulepete ja õigusaktidega finantsturgude valdkonnas, ei ole uue komisjoni vastu hääletamine vastutustundlik. Samuti ei ole vastutustundlik tegutseda nõnda, et me ei saa alustada poliitilist protsessi majanduse taastamiseks, samas kui kogu Euroopas on töökohad ohus.
<P>
Lugupeetud juhataja, homsel hääletusel on kaalul ka Euroopa Parlamendi maine. Meie, parlamendiliikmed, ütleme ikka, et Euroopal võiks olla maailmas juhtpositsioon, kuid me ei saavuta seda kunagi, kui ei suuda juhtida Euroopa Liitu. Me anname teile oma toetuse, uurime teie ettepanekuid ja peame teiega aru, sest me usaldame demokraatiat ja Euroopa Parlamendi enamust. Edu homseks!
<P>
(Aplaus)
<SPEAKER ID="218" NAME="Erminia Mazzoni" AFFILIATION="PPE">
(IT) Lugupeetud juhataja, kallid kolleegid! Härra Barroso, pärast seda arutelu olen ma veelgi enam veendunud, et teen õigesti, kui pooldan Euroopa Rahvapartei (kristlike demokraatide) fraktsiooni ettepanekut pooldada teie kandidatuuri. Petitsioonikomisjoni esimehena tahaksin anda oma tagasihoidliku panuse: ma toetan teie eesmärke ja prioriteete, millele te osutasite, härra Barroso. Kuid lubage mul juhtida tähelepanu kahele valdkonnale, mis vajavad rohkem tähelepanu eelkõige seoses majandus- ja finantskriisist väljumisega.
<P>
Minagi usun, et see kriis on ka - ennekõike - väärtuste kriis, meie ühiskonna põhiväärtuste kriis. Järgmise viie aasta jooksul peab komisjon tulema toime suurte probleemidega. Geopoliitiline raamistik on silmanähtavalt muutunud. Areneva majandusega riikidel ja piirkondadel, näiteks Indial, Brasiilial ja Aafrikal, on nüüd reaalmajanduses oluline roll. Ühelt poolt pakub see meile uusi kasvuvõimalusi, ent teisalt võib muuta meid kaitsetuks turu ülemvõimu ees, mis võib pikemas plaanis tekitada rohkem vaesust.
<P>
Selles kontekstis on Euroopa roll, selle tsiviliseeritus ja tarkus ulatusliku, tasakaalustatud kasvu ning kodanikuõiguste tagamise edendamisel üliolulised. See on erinevate juurte ja kultuuride tõeline lõimumine. Ma viitan meie juurtele, meie kristlikele juurtele, mille abil me võiksime asuda lahendama selle väga tõsise kriisi osaks olevat väärtustekriisi, kuid ainult siis, kui me kasutame neid lähtealusena, mille pinnalt edendada arengut ning tasakaalustada igaühe õigused ja kohustused.
<P>
Kui rääkida rahalisest tasandist, president Barroso, siis me peame hindama rahandus- ja maksupoliitika reformimise vajadust, et leevendada konkurentsi meie vääringu - euro - ja vana hegemooni - dollari - vahel, samuti konkurentsi Hiina ja India kasvavate valuutadega; et saavutada finantsturu rangem reguleerimine, millega kaasneb energiatoodetega ja eelkõige toiduainetega spekuleerimise keeld, kuna toidukaupade hinnad võivad põhjustada nälga paljudes riikides; et anda rahastamisele tagasi tema peamine roll, mis seisneb tootmise teenindamises; ning et asendada või toetada seiskunud majandusega Euroopa piirkondades maksusoodustuste abil traditsioonilisi majandussisendeid.
<P>
Mis puudutab kodanike Euroopat, mille arendamiseks teie soovitate tugevdada dialoogi ja levitada teavet, siis see teema on mulle kui petitsioonikomisjoni esimehele isiklikult tähtis. Seepärast tuleks tugineda petitsioonikomisjonile, kui Euroopa Parlament tegutseb vastavalt eelmise koosseisu ametiajal vastu võetud resolutsioonile.
<P>
Petitsioonikomisjon on Euroopa Liidu institutsioonide ja kodanike esimene kokkupuutepunkt. See komisjon otsib Euroopa kodanike erinevatele ja arvukatele kaebustele lahendusi, annab selgitusi ja edendab meetmeid. Seoses sellega, president Barroso, kutsun teid üles tugevdama suhteid teie juhitava Euroopa Komisjoni ja minu juhitava petitsioonikomisjoni vahel ning määrama selleks konkreetse voliniku. Te olete juba teatanud kahe uue volinikuportfelli loomisest.
<P>
Euroopa Liit, mis keskendub teie tööprogrammis teie sõnul kodanikele, peab tagama suuremad õigused ja rohkem väärikust sellele komisjonile, mis kujutab endast kodanike õiguste eest seisvat foorumit.
<SPEAKER ID="219" NAME="Sophie Briard Auconie" AFFILIATION="PPE">
(FR) Lugupeetud juhataja, komisjoni president, head kolleegid! Ma tutvusin teie programmi suunistega ja olen rahul teie eesmärkidega kõikides peamistes poliitikavaldkondades. Nendest võib nimetada majanduspoliitikat, kus jätkatakse ja arendatakse tegevust; majanduse elavdamise kava; sotsiaalset ühtekuuluvust; keskkonnapoliitikat ja eelkõige jätkusuutlikku arengut; meie noortele suunatud projekte; Euroopa kaitsevõime tugevdamist; ning tugeva ja püsiva põllumajanduspoliitika jätkumist.
<P>
Mind rõõmustab teie eesmärk saavutada võidukas, ühinenud ja kaitsev Euroopa, mis on ka meie soov. Samas kahtlen ma, kas Euroopa Liidu rahaline seis lubab kõiki teie kavasid ellu viia. Liidul peab olema raha oma eesmärkide saavutamiseks. Mõned kolleegid on seda punkti juba rõhutanud. Härra Barroso, minu arvates on väga oluline, et te julgustaksite liikmesriike suurendama märkimisväärselt oma panust ühenduse eelarvesse alates 2014. aastast. On tõsi, et kriisi tõttu on liikmesriikide eelarved praegu surve all. Sellegipoolest peame vaatama tulevikku, kriisijärgsesse aega, ja alustama juba nüüd tööd ühenduse eelarvega, mis täidab Euroopa tegevusega kaasnevad rahalised vajadused. Ma tean, et te olete sellest vajadusest teadlik, sest käsitlesite seda oma programmis. Täna tuleb teil võtta kohustus tagada, et tulevikus on nii Euroopa Parlamendil kui ka nõukogul olemas meie poliitika rakendamiseks vajalikud vahendid.
<SPEAKER ID="220" NAME="Sandra Kalniete" AFFILIATION="PPE">
(LV) Ma tahaksin kinnitada, et Euroopa Rahvapartei fraktsiooni Läti liikmed toetavad president Barroso kandidatuuri. Me oleme teie poolt, sest loodame, et te jätkate komisjoni presidendina tööd õiglasema Euroopa ülesehitamise nimel. Leiame, et põllumajandustootjate toetamisel tuleks kõiki liikmesriike kohelda võrdselt, sõltumata sellest, kui kaua nad on Euroopa Liidu liikmed olnud. Samuti ootame, et te võtate juhtrolli ühise põllumajanduspoliitika reformimisel ja kõikide liikmesriikide jaoks ausa konkurentsi võimaluste loomisel. Kutsume teid üles asuma Euroopa teenuste turu edasisel liberaliseerimisel etteotsa.
<P>
Euroopa tuleb kriisist edukalt välja üksnes siis, kui tema strateegia aluseks on tugev ühtne turg ja võrdsed võimalused. Euroopa institutsioonid kannavad tõesti stabiliseerivat rolli kriisist ülesaamisel nendes liikmesriikides, mida kriis on kõige rängemalt tabanud. Läti teab seda. Ma tahaksin tänada Euroopa Komisjoni meiega tehtud koostöö eest. Kriisioludes on oma stabiliseerivat rolli tõestanud ka Euroopa ühisraha. Balti riigid on seadnud enesele eesmärgiks euroalaga ühinemise, kuid üleilmse majandussurutise ajal on see väga raske ülesanne. Seetõttu kutsume komisjoni üles pooldama mõistlikku, paindlikku ja kriisioludesse sobivat vaatenurka selle kohta, kuidas kohaldada stabiilsuse ja kasvu pakti tingimusi ning Maastrichti kriteeriume. Olen veendunud, et Baltimaade ja kõigi Euroopa riikide varasem ühinemine euroalaga on Euroopa kui terviku huvides.
<P>
Lugupeetud president, me palume teil tungivalt liikuda kiiremini edasi ühise energiapoliitika väljatöötamisega, et vähendada Euroopa sõltuvust monopolidest. Soovin teile homseks hääletuseks edu!
<SPEAKER ID="221" NAME="Damien Abad" AFFILIATION="PPE">
(FR) Aitäh, lugupeetud juhataja. Härra Barroso, mina kui Euroopa Rahvapartei (kristlike demokraatide) Prantsuse delegatsiooni liige ja Nouveau Centre'i, UDFist välja kasvanud Prantsuse erakonna esindaja tahtsin väga täna teie poole otse pöörduda. Kõigepealt tahaksin teile meenutada Vabariigi presidendi ja Prantsuse valitsuse toetust ning tunnustada teie tööd, millega te aitasite kaasa Prantsusmaa kui eesistujariigi edule.
<P>
Michel Barnier ja kõik minu prantslastest kolleegid, kes on teie kandidatuuri toetamisel enamuses, ootavad, et teie komisjon jätkaks meie ühise ülesandega luua selline poliitiline Euroopa, mis suudab mõjutada suuri globaalseid tulevikuküsimusi, ja jagaks seda ülesannet teiste institutsioonidega.
<P>
Härra Barroso, sellise poliitilise Euroopa ülesehitamisel tuleb meie arvates vältida kahte lõksu. Esiteks ei tohiks pidada konkurentsi absoluutseks ja vastuvaidlematuks dogmaks. Euroopa vajab konkurentsipoliitikat sama palju kui tööstuspoliitikat, põllumajanduspoliitikat, energiapoliitikat või uute tehnoloogiate teket soodustavat energiapoliitikat.
<P>
Teiseks tuleb hoiduda komisjoni muutmisest pelgalt nõukogu peasekretariaadiks. Me vajame komisjoni, kes on tugev, kes teeb ettepanekuid, on uuendusmeelne ja kujutab endast Euroopa lõimimise liikumapanevat jõudu. Seega, vaatamata kahtlustele, mida võis väljendada minu enda erakond Prantsusmaal, olen ma nüüdseks valmis toetama teie tegevust ning saatma teid sel eesmärgikindlal teel, millele te tundute tahtvat asuda, eriti jätkusuutlikku arengu tagamisel ja võitluses globaalse soojenemise vastu.
<P>
Kuid et nii mina kui ka mõned minu kolleegid, kellel on täna veel mõningaid küsimusi, saaksid anda oma hääle võimalikult teadlikult, võiksite te Euroopa Parlamendi ees võtta kaks suurt kohustust. Esiteks tuleb teil rakendada tõeliselt sihikindlat poliitikat, mis edendaks meie tööstust, meie territooriume ja kõike, mis kujundab Euroopa identiteeti.
<P>
Teiseks tuleb teil teha kõik, mis võimalik, et Euroopa mudel oleks selline, mis tasakaalustab kõige paremini turumajanduse ning vajaduse liikmesriikide, piirkondade ja inimeste vahelise solidaarsuse järele.
<P>
President Barroso, tänapäeva noored vajavad Euroopat, mis toetab neid üleilmastumise tingimustes ja mis kehastab uut lootust. Mina kui noorim Prantsusmaad esindav parlamendiliige olen täiesti veendunud, et noored tahavad Euroopat, mis neid kaitseb ja pakub neile ka uusi eesmärke. Tulevikus tuleb meil Euroopat ühiselt edasi ehitada. Ma loodan teie peale, nii nagu teiegi võite minu peale loota.
<SPEAKER ID="222" NAME="Czesław Adam Siekierski" AFFILIATION="PPE">
(PL) Lugupeetud juhataja! Euroopa on ühinenud. Euroopas valitseb rahu, vabadus ja demokraatia. Me austame inimõigusi ja tahame ellu viia sotsiaalse turumajanduse programmi, mis seab tähelepanu keskmesse inimesed. Kuid Euroopa on ka erinev. Meil on palju väga vaeseid piirkondi ja see tingib vajaduse tõelise ühtekuuluvuspoliitika järele. Ühine põllumajanduspoliitika jagab Euroopa tegelikult kaheks - vanaks ja uueks Euroopaks. Selles valdkonnas on vaja muutusi. Sündima peab tõeline, ühendatud, ühinenud ja ühtne Euroopa. Teie, härra president, teate seda kõige paremini. Milliseid meetmeid te kavatsete võtta selles valdkonnas, et olukorda muuta?
<SPEAKER ID="223" NAME="Hannu Takkula" AFFILIATION="ALDE">
(FI) Aitäh, lugupeetud juhataja. Komisjoni president ja kandidaat Barroso, ma leian, et te olete olnud komisjoni presidendi ametikohal väga edukas. Kritiseerida on lihtne, kuid kui kiitus on põhjendatud, siis tuleb ka kiita. 27 erineva riigi juhtimine pluralistlikus Euroopas on raske ülesanne ja te olete sellega hästi hakkama saanud. Te olete olnud tasakaalustav tegur suurte ja väikeste riikide vahel ning sellega seoses tahaksin ma laenata oma erakonna esimehe, Soome peaministri Matti Vanhaneni sõnu, kes tõdes, et te väärite teist ametiaega. Ma toetan südamest teie jätkamist ja hääletan selle poolt. See, mida te viie aasta jooksul saavutasite, räägib ise enda eest. Minu arvates ei ole enam mingit vajadust teha ettepanekuid uute programmide kohta, sest teie teod on niigi kõnekad. Ma loodan, et Soome volinikul Olli Rehnil on järgmises komisjonis hea ja tugev positsioon. Kõige tähtsam on siiski meie homne hääletamine selle poolt, et teil oleks võimalik moodustada uus komisjon. Soovin teile palju edu!
<SPEAKER ID="224" NAME="Ulrike Lunacek" AFFILIATION="Verts/ALE">
Aitäh, lugupeetud juhataja. Härra Barroso on üsna tihti rääkinud sellest, et me elame erakordsel ajal, et meil tuleb leida vastused olulistele küsimustele ja et Euroopa Liit peab olema finantsturgude sektoris teerajaja.
<P>
Kuid, härra Barroso, on üks teema, mille kohta ma tahaksin teilt küsida ja mida te mainite meile esitatud dokumendis. Ma pean silmas Euroopa Liidu enda rahalisi vahendeid. Te ei ütle, kust need peaksid tulema.
<P>
Seoses sellega on mul üks küsimus, mille ma esitasin eelmisel nädalal, kui te Roheliste / Euroopa Vabaliidu fraktsiooniga kohtusite. Kahjuks ei saanud ma teilt siis vastust, aga ehk te vastate nüüd. Soovin teada, mida te arvate finantstehingute maksu kehtestamisest.
<P>
Isegi president Sarkozy on nüüd teinud selle kohta ettepaneku ning sellest räägivad ka Frank-Walter Steinmeier ja teised. Belgial ja Prantsusmaal on juba õigusaktid selle maksu rakendamiseks. Seega, miks mitte rääkida sel teemal ja avaldada survet komisjoni ettepaneku tegemiseks finantstehingute maksu kehtestamise kohta?
<SPEAKER ID="225" NAME="Nikolaos Chountis" AFFILIATION="GUE/NGL">
(EL) Austatud juhataja! Olen härra Barrosot kaks korda kuulanud, üks kord täiskogu istungil ja teine kord Euroopa Ühendatud Vasakpoolsetega peetud kohtumisel, ning ma olen lugenud tema programmilisi seisukohti.
<P>
Mul on üks konkreetne märkus. Me teame, milline on Barroso seisukoht poliitika muutmise suhtes. Me ei ole kuulnud aga tema seisukohta geneetiliselt muundatud toodete vallas. Kas see tähendab, et saastunud toodete import ja turustamine on Euroopas lubatud?
<P>
Samal ajal kui härra Barroso väidab end edendavat Euroopale vajalikke uusi ideid, pakub ja propageerib ta tegelikult neidsamu läbikukkunud uusliberaalseid mooduseid, mis tekitasid Euroopas majandussurutise, töötuse ja suure sotsiaalse ebavõrdsuse.
<P>
Selline tegutsemisviis - teie, härra Barroso, ja teie komisjoni tegutsemisviis - on põhjustanud usalduskriisi Euroopa Liidu juhtide ja Euroopa kodanike vahel. See ilmnes selgelt viimastel valimistel, mida iseloomustas väga väike valimisaktiivsus.
<P>
Lõpetuseks ütlen, et te nimetate kõiki, kes ei nõustu teie programmiga, Euroopa-vastasteks. Järelikult ei taha te kuulata kõikide eurooplaste arvamust, eriti nende oma, kes soovivad teistsugust Euroopat. Seetõttu ei sobi te minu arvates sellele ametikohale.
<SPEAKER ID="226" NAME="Barry Madlener" AFFILIATION="NI">
(NL) Härra Barroso, teil ei ole õnnestunud saavutada toetust ei Sotsiaaldemokraatide ja demokraatide fraktsioonilt Euroopa Parlamendis ega ka Roheliste / Euroopa Vabaliidu fraktsioonilt ja see räägib tegelikult teie kasuks. Nendest saavad põnevad valimised: te võite minu arusaamist mööda arvestada umbes poolte häältega, nii et iga hääl loeb. Te tahate muidugi ka meie, Euroopa Parlamendi suuruselt teise Hollandi erakonna, Vabaduse partei hääli. Oleme valmis teid toetama, kuid te peate lubama, et lõpetate läbirääkimised Türgiga, teete midagi selleks, et Holland ei oleks enam selle bürokraatliku Euroopa Liidu suurim netorahastaja, ning töötate selle nimel, et saavutada suveräänsete liikmesriikide Euroopa, mitte aga püüelda föderaalse superriigi poole. Ma kutsun teid kell 22.00 meie juurde külla, et saaksime seda arutada. Ehk te annategi need lubadused, saate meie toetuse ja võimaluse jätkata oma tööd - ainult et hoopis teistmoodi kui viimase viie aasta jooksul.
<SPEAKER ID="227" NAME="Brian Crowley" AFFILIATION="ALDE">
Lugupeetud juhataja! Tahaksin kõigepealt soovida härra Barrosole homseks hääletuseks edu. Paraku olin mina arvamusel, et hääletus võiks toimuda juulis, sest siis ei teki lünka, mis on täis ebakindlust. Samas leian, et teie poliitilised suunised, härra Barroso, toovad selgelt esile eesmärgid ja ideed olukorra parandamiseks.
<P>
Peale Euroopa Parlamendi ette tagasi tulemise on minu suurim palve teile ehk see, et te oleksite veidi kriitilisem valitsuste suhtes, kui nad ei täida oma kohustusi. Kui me vaatame kasvõi Lissaboni strateegiat, siis 90% sellest on jäänud rakendamata, kuna liikmesriigid ei ole võtnud meetmeid, mille tulemusena saaks meie majandusest maailma kõige konkurentsivõimelisem ja dünaamilisem tulevikumajandus.
<P>
Ma tean, et on raske mingile konkreetsele riigile näpuga näidata. Mina ei söandaks seda teha, kuid kui me juhime eeskuju kaudu ning kui Euroopa Parlamendi ja komisjoni vahelises koostöös pannakse paika ideed, kuidas jõuda uue kasvuni ja olla uue majanduse edendamisel uuendusmeelne, siis peavad ka liikmesriigid ilmutama oma valmisolekut ja viima vastavad meetmed ellu.
<P>
Kokkuvõttes teeb mind kurvaks, kui ajal, mil kogu maailmas valitsevad enneolematud majandusraskused ning Euroopat nähakse panganduse reguleerimisel ja muudes sarnastes valdkondades teerajajana, laseme me selle võimaluse käest teatud fraktsioonide lapsikute poliitmängude tõttu.
<SPEAKER ID="228" NAME="Raül Romeva i Rueda" AFFILIATION="Verts/ALE">
(ES) Härra Barroso, teid peetakse suurimaks keskkonnakaitse eest võitlejaks ja ma avaldan teile selle eest tunnustust.
<P>
Eelmisel nädalal saime hea uudise, et lõpuks jõuti otsusele kanda hävingu äärel olev harilik tuun ohustatud looduslike looma- ja taimeliikidega rahvusvahelise kauplemise konventsiooniga kaitstavate liikide nimekirja. Teen ettepaneku tagada, et sellest ajutisest toetusest saaks alaline toetus.
<P>
Kõiges selles peituv probleem ja üldine paradoks seisneb aga asjaolus, et praegusesse olukorda on meid toonud just teie seni propageeritud uusliberaalne poliitika, mille puhul kasum erastatakse, kuid kulud jäävad ühiskonna kanda.
<P>
Sellega seoses oleme silmitsi tõsise keskkonnaprobleemiga. Me oleme aastaid subsideerinud laevastikke, kes tühjendavad meie meresid ja vastutavad konkreetses valdkonnas paljudel juhtudel ühiselt katastroofi eest. Nüüd küsivad nad raha, et lahendada olukord, mille meie oleme tekitanud.
<P>
See on absurdne ja seda on tõesti keeruline demokraatlikult põhjendada. Me ei saa maksumaksjate rahaga selliseid vigu teha.
<P>
Seetõttu kutsume üles muutma ühist kalanduspoliitikat eelkõige nende uute põhimõtete alusel.
<SPEAKER ID="229" NAME="Pat the Cope Gallagher" AFFILIATION="ALDE">
Austatud juhataja, ma olen täiesti kindel, et härra Barroso tagab endale homme teise viieaastase ametiaja järgmise komisjoni presidendina. Ma arvan, et ta on õige inimene selle töö jaoks ja tema saavutused on olnud muljetavaldavad.
<P>
Usun ka seda, et Euroopa Liit toimib tõhusamalt, kui Lissaboni leping saab minu kodumaal toetuse. Need, kes on Iirimaal Lissaboni lepingu vastu, levitavad häbiväärset valet, nagu hakkaks miinimumpalk olema 1,84 eurot.
<P>
Inimesed räägivad uutest võrsetest Euroopa majanduskasvu taastumisel. Ka Lissaboni lepingu ratifitseerimine on üks selline võrse. Investorid ja inimesed, kes loovad töökohti, soovivad Lissaboni lepingu jõustumist.
<P>
Pärast eelmist rahvahääletust õnnestus Iirimaal tagada endale õigus nimetada edaspidi ametisse üks komisjoni liige; see on suur muutus. Olulised on ka õiguslikud tagatised, mis on seotud neutraalsusega, maksudega, õigusega elule, haridusega ja peredega.
<P>
Need tagatised on meie jaoks tähtsad. Protokollid on aluslepinguga samaväärsed ja kahtlemata vajab Iirimaa Euroopat ning Euroopa vajab Iirimaad.
<P>
(GA) Ma soovin teile homseks palju edu!
<SPEAKER ID="231" NAME="Martin Ehrenhauser" AFFILIATION="NI">
(DE) Lugupeetud juhataja! Euroopa Liidus valitseb ilmselge demokraatia defitsiit. Kahjuks ei ole president Barroso juhtimisel viimase viie aasta jooksul selles suhtes midagi muutunud. Me oleme sattunud tema ametiajal väga raskesse majanduskriisi ning on saanud selgeks, et kõiki hoiatusi finantssüsteemi ebastabiilsuse kohta lihtsalt eirati. Neid hoiatusi kindlasti anti. President Barroso räägib nüüd vajadusest muuta finantssüsteemi korraldust ja reformida juhtide preemiasüsteemi. Ma tahaksin selgelt välja öelda, härra Barroso, et see oli teie viimase viie aasta ülesanne, ent te ei täitnud seda. Seetõttu hääletan ma teie vastu.
<P>
Mina isiklikult tahaksin näha noort komisjoni presidenti, kes teeb oma tööd väga loovalt, kellel on julgust viia läbi suuri muudatusi ja - ennekõike - kes on sõltumatu. Ma tahaksin kedagi, kes muudab Euroopa tõesti demokraatlikuks. Olen kindel, et Euroopa vajab uusi optimisminoote, ent see on võimalik üksnes ilma härra Barrosota.
<SPEAKER ID="232" NAME="Zoltán Balczó" AFFILIATION="NI">
(HU) Aitäh, et mulle sõna andsite. Ma tahaksin esitada president Barrosole kaks küsimust. Esimene neist on selline. Oma kõnes seostasite te oma poliitilise tuleviku selgelt Lissaboni lepingu jõustumisega. Kas see tähendab ka seda, et kui te osutute homme valituks ja Lissaboni leping ei lähe Iirimaa rahvahääletusel läbi, siis astute te tagasi?
<P>
Teine küsimus on järgmine. Te olete kuulutanud sõja riiklikule isekusele, mis saab teie määratluse järgi alguse ärevusest ja muutub äärmusluseks. Tahan küsida, kes otsustab, et inimesed, organisatsioonid või erakonnad on endiselt seotud sedalaadi ohtliku tegevusega? Ehk on tegemist eesmärgiga edendada rahvusteadvust ja säilitada rahvuslikku enesemääramisõigust, nagu see kehtib meie puhul? Teisisõnu, kas Euroopas on selles olukorras võimalik rääkida ka rahvuskultuurist, keeltest ja mitmekesisusest?
<SPEAKER ID="233" NAME="José Manuel Barroso" LANGUAGE="FR">
Austatud juhataja, ma alustaksin ühest protseduurilisest küsimusest. Ma tahan fraktsioonilise kuuluvuseta parlamendiliikmetele öelda, et ei külastanud teid sellepärast, et te ei kutsunud mind. Nii lihtne see ongi. Muidugi on mul suured erimeelsused mõningate fraktsioonilise kuuluvuseta parlamendiliikmetega ja ka mõnede teiste parlamendiliikmetega, kuid ma kohtusin kõikide fraktsioonidega, kes mind kutsusid - kõikide õiguspäraselt moodustatud fraktsioonidega. Ma kohtusin nendega demokraatliku arutelu eesmärgil. Mulle meeldib demokraatlik arutelu. Olgu see selgelt välja öeldud.
<P>
Püüan nüüd kiiresti vastata väga paljudele küsimustele. Kuigi ma näen, et mõned parlamendiliikmed ei ole enam siin mind kuulamas, vastan ma ikkagi.
<P>
Ma alustan preemiate küsimusest, mis esitati viimasena. Juhin teie tähelepanu asjaolule, et 2004. aasta lõpus võttis minu juhitud komisjon vastu soovituse, mis käsitles ületasustamist - mitte ainult panganduses, vaid kogu majandussüsteemis. Kahjuks ei pööranud sel ajal keegi meie soovitusele tähelepanu.
<P>
Mul on hea meel, et preemiate ja ületasustamise küsimus on saanud nüüdseks suurema tähtsuse, ning loodan, et me suudame leida lahenduse nende ettepanekute põhjal, mille me oleme nõukogule esitanud. Need ettepanekud on olemas: nii soovitus kui ka pankade kapitalinõuete direktiivi siduv osa.
<P>
Energiajulgeolekut puudutasid paljud küsimused - Jacek Saryusz-Wolski, Marian-Jean Marinescu ja teiste parlamendiliikmete küsimused. Energiajulgeolek oli tegelikult komisjoni selle koosseisu üks prioriteete ja Euroopa Parlamendi nõusolekul kavatsen ma lisada selle ka järgmise komisjoni esmatähtsate teemade hulka, sest eurooplased - mitte ainult Euroopa Liidu liikmesriikide kodanikud - vaatavad komisjoni poole. Kui Venemaa ja Ukraina vahel tekkis probleem, otsustas president Putin mulle helistada, et sellest üksikasjalikult teada anda. Te teate, kui palju aega ja energiat komisjon ja teised partnerid kulutasid, et püüda leida lahendust probleemile, mis oli seotud Venemaa ja Ukrainaga, kuid mis avaldas mõju Euroopa tarbijatele.
<P>
Need teemad on minu jaoks isiklikult väga tähtsad. Ma lisaksin, et just seetõttu alustasime me Balti riikides võrkude ühendamise programmi ja just seetõttu lahendas komisjon ummikseisu Nabucco küsimuses - olgem ausad, see projekt oli ju jõudnud täielikku ummikseisu. Seega lisan ma need teemad komisjoni prioriteetide hulka, kuid tegelikult esineb vastuseis energia siseturu reaalse loomise suhtes. Ma loodan, et minu järgmise ametiaja jooksul saame teie abiga sellest vastuseisust üle - vaadakem tõele näkku, see vastuseis on ikka veel olemas -, ja et Euroopas tekib ehtne lõimitud energiaturg.
<P>
Te võite olla kindlad, et komisjonis kaitsen ma vankumatult Euroopa huve. Pealegi olen ma seisukohal, et energiajulgeoleku probleem on oluline küsimus võitluses kliimamuutusega.
<P>
Ma ütlen veel kord, eelkõige Roheliste / Euroopa Vabaliidu fraktsiooni liikmetele, et alati võib olla kõrgelennulisem, ent kui olla otsekohene, siis tuleks minu arvates tunda heameelt selle üle, et komisjoni ettepaneku põhjal tegutsev Euroopa Liit on võitluses kliimamuutusega esirinnas. Ma tahan rõhutada, et kindlasti ei oleks me saavutanud kõikide liikmesriikide vahelist kokkulepet ilma Angela Merkeli ja seejärel ka Nicholas Sarkozy eesistumise ajal tehtud tööta. Seda tööd tuleb tunnustada. Kõik liikmesriigid andsid oma panuse, kuid meie võitlus globaalse soojenemise vastu on saanud teoks üksnes tänu komisjoni kaugelepürgivale ettepanekule ja ma loodan väga teie jõupingutustele selle nimel, et Euroopa püsiks selles võitluses ka edaspidi esirinnas.
<P>
Mis puudutab sotsiaalküsimusi, siis ma ütlesin juba, et ma olen andnud mõned väga konkreetsed lubadused seoses probleemidega, mis puudutavad töötajate lähetamist ja avalikke teenuseid. Olen valmis koos teiega töötama nende põhimõtete kallal, mida ma olen varem maininud ja mille ma täna väga selgelt välja ütlesin: sotsiaalse dumpingu vastu, sotsiaalse turumajanduse poolt.
<P>
Ma saan väga hästi aru, et see on huvitav ideoloogiline vaidlus, kuid minu arvates on meil Euroopas vastus olemas. Meil on vaja siseturgu, sest see on meie tugev koht, ja samal ajal on meil vaja suurt sotsiaalset ühtekuuluvust. See on Euroopa loodud väärtus; see on meie panus. Oma dokumendi alguses tsiteerisin ma Euroopa nüüdisaja suurt ajaloolast Tony Judti, kes peab loenguid New Yorgi Ülikoolis. Ta ütles: "Ameerika Ühendriikidel võib olla maailma kõige võimsam sõjavägi, Hiina võib müüa odavamaid kaupu, kuid ainult Euroopal on mudel, mis võib olla eeskujuks kogu maailmale.”
<P>
21. sajandist võib vabalt kujuneda Euroopa sajand. Ma usun seda. Ma usun, et tuleme üleilmastumisega toime - mitte jõuga, vaid eeskuju näidates. Meil on olemas sotsiaalne turumajandus, mis pole kristlike demokraatide, sotsiaaldemokraatide ega liberaalide omand. Selle kujundas Euroopa, eriti pärast Teist maailmasõda - mitte üksnes Euroopa lõimumine, vaid ka sotsiaalne turumajandus, mille eesmärk on turgude avamine ja vabade turgude ühendamine.
<P>
Euroopal on maailma suurim ekspordivõimsus. Meie, eurooplased, peame seega seisma vastu protektsionismile ja edendama samal ajal Euroopa sotsiaalse dialoogi mudelit, Euroopa sotsiaalse kaitse mudelit. Kui ma kuulen teatud kriisilembeseid eitajaid lausumas, et nüüd kontrollivad kõike Ameerika Ühendriigid ja Hiina, siis ma ütlen neile: olgu nii, aga mida teeb president Obama? President Obama püüab - ma soovin talle edu - praegu juurutada riiklikku tervishoiusüsteemi, mis on meil Euroopas mõningate erinevustega peaaegu kõikjal olemas. Ameeriklased võtavad nüüd eeskuju Euroopa mudelist. Mida teevad hiinlased? Nad kaaluvad - muu hulgas nõudluse suurendamise eesmärgil - sotsiaalkindlustussüsteemi juurutamist, ja ma usun, et see läheb neil korda, sest jõukus hakkab selles riigis kasvama ja jõukuse kasv Hiinas on kasulik kogu maailmale.
<P>
Mida teevad praegu Ameerika Ühendriigid ja teised suurriigid? Nad on hakanud meiega rääkima kliimamuutuse vastu võitlemise teemal. Ma mäletan hästi, et kui me sellest nendega varem kõnelesime, keeldusid ameeriklased otsustavalt kõikide arvuliste näitajatega seotud kohustuste võtmisest kliimamuutuse vastu võitlemisel.
<P>
Nagu näete, ei saa ma olla nii pessimistlik kui mõned täna siin sõna võtnud parlamendiliikmed. Muidugi on meil Euroopas probleeme kooskõlaga. Me vajame rohkem poliitilist tahet ja peame tegema rohkem tööd, et saavutada suurem kooskõla. Meil on ka väga selge sotsiaalne probleem, mis on kõigist teistest probleemidest rängem - see on töötuse kasv. Kuid lubage mul selgelt välja öelda: selles finantskriisis ei ole süüdi Euroopa ega komisjon. Te kõik teate, kust see kriis alguse sai. Me reageerisime kohe. Me reageerisime konkreetsete ettepanekutega. Ma külastasin Ameerika Ühendriike koos Prantsuse presidendiga - Prantsusmaa oli siis eesistujariik -, et teha USA presidendile ettepanek algatada G20 protsess. Seega oli see Euroopa, kes alustas reageerimist kriisile.
<P>
Ma ütlesin Camp Davidis, et nii nagu avatud ühiskonnad vajavad õigusriigi põhimõtteid ja õigusnorme, vajab ka turg reegleid, et see oleks õiguspärane, usaldusväärne ja eetiline. See on Euroopa seisukoht.
<P>
Tegelikult leian, et me peaksime oma ettepanekute üle uhked olema. Need ettepanekud on tehtud. Loodan, et need võetakse vastu, ja me vaatame edaspidi, kas lisapingutused on vajalikud.
<P>
Mis puudutab keskkonnateemat, siis minu arvates on selle komisjoni saavutused kõigile teada. Keegi ütles, et ma ei käsitle bioloogilist mitmekesisust. Lugege mu dokumenti uuesti ja te näete, et see teema on seal olemas. Lisaks tunnustas üks parlamendiliige meie tegevust hariliku tuuni kaitsmisel ja ma tänan teda selle eest. Usun, et meil on sel teemal ette näidata päris head tulemused.
<P>
Proua Beňová küsimusele põhiõiguste kohta tahaksin vastata, et just selle valdkonna olulisuse veelkordseks rõhutamiseks otsustasin ma luua põhiõiguste ja isikuvabaduste voliniku ametikoha. Ma tahaksin lisada, et ettepanek selleks tuli Euroopa Parlamendilt, ent ka ma ise olin juba selle ametikoha vajaduses veendunud. See volinik tegeleb muidugi ka vähemuste küsimusega ja võib anda aru petitsioonikomisjonile, mida siin mainiti.
<P>
Usun ka seda, et kui liikmesriikides on tavaliselt olemas nii justiitsminister kui ka siseminister, siis meilgi peaks olema õigusasjade, põhiõiguste ja -vabaduste eest vastutav volinik. Meile tuleb veel teinegi volinik, sest me peame sellesse teemasse tõsiselt suhtuma, me peame mõistma, et Euroopas on julgeolekuga probleeme ja et on asju, mida me saame teha ühiselt, kasutades Euroopa tasandi lisaväärtust. See volinik tegeleb ka teiste küsimustega, kuid järgib alati sama vaimsust - ta peab alati silmas julgeolekut ning austab täiel määral isikuvabadusi ja põhiõigusi. Selline on Euroopa.
<P>
Keegi rääkis Guantánamost. Ma olin üks esimesi - kui mitte esimene - valitsuses töötavaid poliitikuid, kes kutsus Ameerika Ühendriikide presidenti üles Guantánamot sulgema. See oli Austria eesistumise ajal. Ütlesin seda avalikult, sest usun, et meie, eurooplased, oleme vastu terrorismivastasele kampaaniale, mis ei austa põhiõigusi, sest sellise kampaania korral kaob moraalne autoriteet. Mis puudutab põhiõigusi, siis vaatamata mõnedele võimalikele lahkarvamustele ei ole meil minu arvates põhjapanevaid erimeelsusi nende parlamendiliikmetega, kes selle küsimuse tõstatasid. Mina ise ei vaja sellel teemal kelleltki õpetussõnu. Ma olin juba 16-aastaselt tänaval, et võidelda diktatuuri ja koloniaalsüsteemi vastu. Nii et ma ei vaja nõuandeid selle kohta, kuidas näidata oma pühendumist põhiõigustele. Aga tänan sellegipoolest.
<P>
Põhja-Iirimaad puudutanud küsimusele - tänan, Diane Dodds - vastan, et me oleme tõepoolest Põhja-Iirimaale palju tähelepanu pööranud, ent teinud seda taktitundeliselt. Me moodustasime spetsiaalse töörühma ja aitasime tol ajal, kui poolte vahel ei olnud veel dialoogi tekkinud, kaasa leppimisele.
<P>
Vastuseks López Aguilari küsimusele ütlen, et jah, ma leian, et nüüd on aeg püstitada uus sotsiaalne eesmärk. See on ilmselge. Meil on varasemast palju suurem tööpuuduse probleem. Kui te vaatate statistikat, siis ilmneb, et kuni finantskriisini kasvas tööhõive kõikjal. Lissaboni strateegia, mida mõned kritiseerivad, liikus tegelikult üldiselt õiges suunas. Euroopas loodi töökohti ja majandus hoogustus. Alles finantskriisi ajal tekkis vastupidine suundumus enamikus riikides, sealhulgas teie kodumaal Hispaanias. Üleilmne finantskriis seadis meid teistsugusesse olukorda. Nii et nüüd, selles sotsiaalse ängi seisundis - sest meil pole mitte ainult töötud, vaid ka inimesed, kes elavad töö kaotamise hirmus - on selge, et me vajame sotsiaalset investeeringut. Seetõttu olengi taotlenud uue sotsiaalse eesmärgi püstitamist. Ma uskusin, et sellele prioriteedile oleks võimalik saada Euroopa Parlamendi enamuse toetus, ja usun seda praegugi.
<P>
Sophia in 't Veld ütles, et ma ei ole teda veennud. Teid on väga raske veenda, proua in 't Veld. Ma annan endast parima, kuid ütlen teile, et ma annan alati endast parima - mitte ainult teie veenmiseks, vaid sellepärast, et ma usun tõesti põhiõigustesse, vabadustesse ja tagatistesse. Ma leian, et komisjonil on siin täita oma ülesanne, mitte üksnes õigusaktide mõttes, vaid ka seoses edastatud sõnumitega. Ma võin teile öelda, et iga kord, kui maailmas on mingi probleem, olgu see siis Guantánamo, või kui ma kohtun president Putiniga, siis alati küsin ma temalt: "Mis on saanud Anna Politkovskaja tapjatest? Kuidas on võimalik, et sellises süsteemis nagu Venemaa, kus on maailma suurim julgeolekusüsteem, ei suudeta leida ajakirjanike tapjaid?” Ma esitan selle küsimuse president Putinile, nii nagu ma esitan küsimusi peaministritele, sealhulgas isegi Hiina peaministrile, kui ma temaga räägin, ja nii nagu ma alati tõstatan inimõiguste teema. Ma küsin isegi Jaapani peaministrilt, miks viiakse vaatamata moratooriumile Jaapanis jälle täide surmanuhtlusi.
<P>
Niisiis on komisjonil tähtis ülesanne - mitte ainult õigusaktide mõttes, vaid ka seoses sõnumitega, mida komisjon ja komisjoni president edastavad, näiteks nagu siis, kui tekkis Taani koomiksite kriis, mil ma kaitsesin ja toetasin üheselt õigust sõnavabadusele. Tegelikult usun, et jõuame selles küsimuses põhimõttelisele kokkuleppele.
<P>
Damien Abad esitas mõned väga konkreetsed küsimused. Ma ütleksin talle, et toetan tema ettepanekuid ja pean neid oluliseks. Olen nõus, et Euroopa vajab tööstusbaasi. Me ei taha, et ettevõtted mujale koliksid, kuid see tööstusbaas peab kohanema üleilmsest konkurentsist tulenevate uute piirangutega ning eelkõige suurte katsumustega, mis on seotud kliimamuutuse ja keskkonnahoidlikuma majanduskasvuga. Ma usun, et võimalused selleks on meil olemas. Seetõttu teen ettepaneku, et tulevikus suunataks sellesse valdkonda Euroopa tasandil rohkem vahendeid.
<P>
Kui vastata eelarvega seotud küsimusele, siis püüame kõigepealt põhimõtetes üksmeelele jõuda. Minu arvates oleks viga alustada arutelu tulevase eelarve summadest. See põhjustaks lahkarvamusi. Me peame kõigepealt vaatama, millistes valdkondades annab Euroopa tasand lisaväärtust, ning seejärel otsustama, millised on prioriteedid. Ma arvan siiski, et teadusuuringud, uuendusmeelsus ja ühtekuuluvuspoliitika peavad kindlasti olema esmatähtsate valdkondade seas, eriti noorte põlvkondade seisukohalt. Prantsuse delegatsiooni noorimale liikmele ütlen, et loodetavasti toetavad Euroopa Parlamendi noored seda mõtet.
<P>
Keegi küsis minult üleilmse finantstehingute maksu kohta. Kui see on üleilmne maks, siis muidugi ma toetan seda. Ma arvan, et see oleks hea idee, kuid teeme ühe asja kindlalt selgeks: minu arvates on täiesti mõttetu juhtida finantsteenused - olgu need koondunud Londonisse, Frankfurti või Pariisi - Euroopast välja. Me oleme finantsteenuste turul maailmas juhtpositsioonil. Miks me peaksime selle positsiooni Dubaile loovutama? Ma ei näe sellel mingit mõtet. Olgu see selgelt välja öeldud. Üleilmne finantstehingute maks oleks aga minu arvates hea mõte. Ma arvan, et selle kasuks räägib juba praegu üsna mitu põhjust. Näiteks võiks see maks aidata vältida maailmas nälga, sest on häbiväärne, milline olukord valitseb maailmas 21. sajandil, samuti saavutada Euroopa aastatuhande arengueesmärke ja võidelda Euroopas suurema solidaarsuse eest. Te ehk ei tea, aga ma tegin nõukogule ettepaneku suurendada Euroopa toiduabirahastut, sest meil Euroopas on vaeseid ja äsja vaeseks jäänud inimesi, kuid see ettepanek lükati tagasi. Kui soovite, leidub põhjuseid selle maksu kehtestamiseks palju, kuid see peab olema tõesti üleilmne maks ja see ei tohi kahjustada Euroopa konkurentsivõimet.
<P>
Lõpetuseks tahaksin öelda teile midagi väga tähtsat. Mõned teist küsisid: "Miks me peaksime teid valima? Te olete ainus kandidaat. Kas see on demokraatlik?” Olen isegi väga tihti mõelnud, miks ma olen ainus kandidaat. Ausalt öeldes arvan, et minu jaoks on halb olla ainus kandidaat, sest on ju nii, et kuna ma olen ainus, siis olen ma ka see, kelle vastu kõik rünnakud ja kogu kriitika on suunatud. Iga kord, kui te võrdlete mind oma ideaalkandidaadiga, jään ma ilmselgelt kaotajaks. Ma kaotan ideaalsele kandidaadile. Ma kaotan iga fraktsiooni ideaalsele kandidaadile. Kuid Euroopat ei ehitata üles ideaalsete kandidaatidega. Euroopa tähendab vastutuse võtmist. Ma arvan, et teised kandidaadid puuduvad sel lihtsal põhjusel, et neil puudus vajalik toetus. See ongi põhjus. Nimetati mõningaid nimesid, kuid minul õnnestus saavutada üksmeel ja ma olen selle üle uhke, sest Euroopa kujundamine on tänapäeval väga keeruline ja raske ülesanne, nagu näitas ka tänane arutelu ja nagu te kõik möönate. Euroopa on väga mitmekesine. On palju piiranguid ja palju prioriteete, seega tunnen uhkust, et olen kandidaat, keda toetab valimised võitnud erakond; kandidaat, keda toetavad demokraatlikult valitud riigipead ja valitsusjuhid, kes esindavad kõikvõimalikke poliitilisi vaateid. Ma ei pea seda enda miinuseks. Pealegi ei ole ma kellegi peasekretär ja komisjon on sõltumatu institutsioon. Ma võin seda teile kinnitada. Komisjon, mida ma juhin praegu ja teie nõusolekul ka edaspidi, on sõltumatu, kaitstes kindlameelselt Euroopa ühiseid huve.
<P>
Ma mõistan täielikult, et mind pooldavate parlamendiliikmete toetus ei ole blankovolitus, nagu ütles näiteks Edite Estrela. Ma tänan kõiki, kes on mind toetanud; ma ei jõua neid kõiki nimepidi üles lugeda. Mõned neist on praegugi siin. Ma olen teile tänulik. Teie toetus ei ole blankovolitus. Ma pean Euroopa Parlamendist palju lugu.
<P>
Mõned ütlevad: "Te olete valitsustega liiga heades suhetes.” Te unustate, et enne peaministriks saamist olin ma opositsiooni juht ja enne opositsiooni juhiks saamist olin ma parlamendis. Esimest korda valiti mind Portugali parlamenti, kui olin 29-aastane. Ma olen poliitik, mitte tehnokraat ega bürokraat. Ma pooldan parlamente ja tahan teiega asju arutada.
<P>
Seega võivad teie nõudmised aidata mul ja komisjonil oma tööd paremini teha. See on minu eesmärk, kui ma pälvin teie toetuse.
<P>
(Aplaus)
<SPEAKER ID="235" NAME="Juhataja">
Ma tänan komisjoni presidendi kandidaati. Samuti tahaksin tänada kõiki kohalolijaid ja sõna võtnud parlamendiliikmeid väga elava arutelu eest. Tänan ka Cecilia Malmströmi, et ta meiega sel istungil viibis.
<P>
Austatud kolleegid, me juurutame Euroopa Liidu jaoks uusi tegevuspõhimõtteid, uusi institutsioonilisi lahendusi. Palun pidage meeles, et presidendikandidaat rääkis meile järgmise viie aasta poliitilistest tegevussuundadest. Ta tegi seda siin, Euroopa Parlamendis, kus ta kohtus kõikide fraktsioonidega. Ta andis meile teavet, mis on väga oluline nii meie kui ka meie kodanike jaoks. Me hääletame homme, pärast tänast pikka, põhjalikku ja mõistlikku arutelu.
<P>
(Juhataja jätkas inglise keeles)
<P>
Tänan teid veel kord, austatud presidendikandidaat. Meil oli suurepärane võimalus tutvuda teie poliitiliste suunistega ning arutada neid nii fraktsioonides kui ka täiskogu istungil.
<P>
Arutelu on lõppenud.
<P>
Kirjalikud avaldused (kodukorra artikkel 149)
<SPEAKER ID="992" NAME="Georges Bach  " LANGUAGE="FR">
Härra Barroso programm on edasipürgiv ja väljendab suurt soovi anda meie kriisist vaevatud Euroopale tõuge, mida see hädasti vajab. Minu arvates oleks vale panna härra Barroso isiklikult vastutama kõikide nende probleemide eest, mis iseloomustasid tema eelmist ametiaega. Kindlasti ei teinud president Barroso tööd lihtsamaks kompromisside leidmine laienenud komisjonis, kus otsusetegijaid on nüüd 27, ning võitlus finants- ja majanduskriisiga keerulise institutsionaalse reformi taustal. Tõsi, neil rasketel aegadel oleks tahtnud kuulda teda Euroopa nimel veenvamalt rääkimas. Usun siiski, et ta on oma vigadest õppinud ja teeb tulevikus suuri jõupingutusi nii kogu Euroopa kui ka väikeste riikide nimel. Tõstes sotsiaalküsimused oma programmis tähtsamale kohale, tundub ta tahtvat vastata nende eurooplaste soovidele, kes igatsevad sotsiaalsemat Euroopat. Idee luua Euroopa Parlamendi ja komisjoni vahel tõeline partnerlussuhe on kiiduväärt mõte ja võimalus, mis tuleb ära kasutada. Seetõttu toetan ma härra Barroso kandidatuuri, kuid see toetus ei ole blankovolitus.
<SPEAKER ID="237" NAME="Diogo Feio  " LANGUAGE="PT">
Mul on hea meel öelda, et portugallase ja Euroopa Parlamendi liikmena kavatsen ma toetada José Manuel Durão Barroso valimist komisjoni presidendi ametikohale teiseks ametiajaks. Usun, et tema tegevus praeguse mandaadi raames, mida on painanud nii paljud poliitilised, rahalised ja sotsiaalsed probleemid, ning sel ametikohal saadud kogemused õigustavad valitsuste toetust ja Euroopa Parlamendi jätkuvat usku temasse.
<P>
Ma taunin neid rohkeid Barroso kandidatuuri õõnestamise katseid, millest kaugeltki kõik polnud siirad ega tõsiseltvõetavad, ning märgin, et ründajaid ei pannud nördima mitte üksnes igasuguse arvestatava alternatiivi puudumine, vaid ka nende endi argumentide tobedus. Ma kahetsen, et isegi parlamendiliikmed minu enda kodumaalt ei suutnud hoiduda sellisest käitumisest, mis oli kergemeelne ja asjakohatu.
<P>
Ma loodan, et Barroso teine komisjon suudab ühendada tehnilise pädevuse selle "millegi erilisega”. Ma loodan ka, et see komisjon järgib ja rakendab tõhusalt lähimuspõhimõtet ning valib ohutu ja kindla tee, liikudes edasi väikeste sammudega, nagu soovitas Jean Monnet, mitte aga kiirustamise tee, mis on olnud küll paljulubav, kuid aidanud vähe kaasa Euroopa projekti ja unistuse teostumisele. Ükskõik kui pingsalt me ka silmapiiri ei jälgiks, edasi jõuame ikka vaid sammhaaval. Astugem siis õigel teel.
<SPEAKER ID="238" NAME="João Ferreira  " LANGUAGE="PT">
Selle hääletuse puhul on kaalul ka see, millises suunas Euroopa Liit järgmise paari aasta jooksul liigub. Komisjoni praegune president, kes kandideerib teiseks ametiajaks, sümboliseerib üht võimalikku suunda. See Euroopa Liit, mida tema esindab, teenib suurte kontsernide huve.
<P>
Seda Euroopa Liitu iseloomustab ebademokraatlik bürokraatia, poliitiline ja ideoloogiline konservatiivsus, sügava ebavõrdsuse ning sotsiaalsete, piirkondlike ja riiklike võimusuhete rõhutamine ja kinnistamine, militarism, teiste riikide asjadesse sekkumine ning uusliberalismi kui ainsa vastuvõetava majandussüsteemi kinnistamine. Ent see ei ole praegu ega ole kunagi olnud ainus võimalik suund. Selle suuna alternatiiviks on sotsiaalne Euroopa, töötajate ja rahvaste Euroopa. See on Euroopa Liit, mis väärtustab osalusdemokraatiat, mitte ei taanda demokraatiat formaalsele esindamisele. See on Euroopa Liit, mis austab oma rahva tahet ja rahva poolt demokraatlikult väljendatud otsuseid ning mis kaitseb avalikke teenuseid ja töötajate õigusi kui olulisi sotsiaalse arengu ja ühtekuuluvuse vahendeid. See on vabade, suveräänsete riikide liit, kus kõigil on võrdsed õigused ning kus toetatakse ja edendatakse looduskaitset, rahu ja rahvastevahelist koostööd.
<SPEAKER ID="239" NAME="Ilda Figueiredo  " LANGUAGE="PT">
Avaldus, mille härra Barroso komisjoni presidendi kandidaadina äsja tegi, kinnitab veel kord selle Euroopa Liidu tugisambaid, mida me tunneme. See kinnitab ka Euroopa kapitalistlikku, föderalistlikku ja sõjalist integratsiooni, mis on sätestatud Maastrichti ja Nice'i lepingus ning mida Lissaboni lepingu eelnõuga soovitakse veelgi süvendada.
<P>
Kui keegi selles kahtleb, siis kuulake president Barroso avaldusi Lissaboni lepingu eelnõu tähtsuse kohta. Need avaldused järgnesid ebademokraatlikule survele, mida Euroopa liidrid avaldasid Iiri rahvale, kellele sunniti peale uus rahvahääletus, mis toimub 2. oktoobril.
<P>
Isegi kui härra Barroso lubab nüüd heastada need tõsised rünnakud sotsiaalsete õiguste ja töötajate õiguste vastu, mille tema eelmisel ametiajal pani toime tema poolt siiani juhitav komisjon, ei ole ta kunagi põhjalikult analüüsinud neid küsimusi ega praeguse kapitalismikriisi põhjuseid. Kui ta ütleb, et me oleme üleilmastumise eest seisjad, teeb ta tegelikult ettepaneku jätkata sama poliitikat, mis seab esikohale vaba konkurentsi, militarismi ning esmajoones mõjukaimate riikide majandus- ja rahandusringkondade huvid.
<SPEAKER ID="240" NAME="Lívia Járóka  " AFFILIATION="PPE">
kirjalikult. - (HU) Austatud juhataja, ma tahaksin Euroopa Rahvapartei liikmena kinnitada president Barrosole kui komisjoni presidendi kandidaadile oma toetust ja väljendada lootust, et praegune komisjon saab jätkata tööd, mida romide sotsiaalse lõimimise vallas on alustatud. Selle tsükli vältel on saavutatud olulisi tulemusi, eriti viimase kahe aasta jooksul, kuid me ootame komisjonilt tulevikus märksa aktiivsemat tegutsemist ja suuremat algatusvõimet, sest komisjon saab ainsana teha ettepanekuid ühenduse õigusaktide kohta ning võib seega toimida liikumapaneva jõuna Euroopa suurima vähemuse - romide - vaesuse ja tõrjutuse vähendamisel.
<P>
Loodan, et uue õigusasjade, põhiõiguste ja kodanikuvabaduste voliniku portfelli loomine kannustab komisjoni rohkem ja paremini kooskõlastatud viisil tegutsema. Loodetavasti tegeleb president Barroso edaspidigi aktiivselt romide teemaga, sest ta on mitmel korral viidanud oma isiklikule huvile selles küsimuses, ning teeb oma parima, et riigipead ja valitsusjuhid võtaksid endale jõulisema rolli ühtse, seostatud, partei- ja tsükliülese tegevuskava väljatöötamisel.
<P>
Sotsiaalsed probleemid, mis mõjutavad nii romisid kui ka teisi rahvaid, on nii tõsised ja tegevusetuse hind on nii kõrge, et me ei saa endale lubada apaatiat ja vigu, mis iseloomustasid eelmist tsüklit. Me ootame komisjoni praeguselt ja uuelt presidendilt kiireid, julgeid tegusid, seniste hoiakute kindlameelset muutumist ning seda, et komisjon oleks üleeuroopalise romide strateegia eestvedaja. See strateegia tuleks välja töötada võimalikult kiiresti ning selle aluseks peavad olema õigusnormid, stabiilne eelarve ja selge poliitiline tahe.
<SPEAKER ID="241" NAME="Nuno Melo  " LANGUAGE="PT">
Kõik erakonnad on ühel meelel selles, et meid on tabanud majanduskriis, mis mõjutab riike ja muudab otsuste tegemise valitsuste jaoks keeruliseks.
<P>
Järelikult sõltub Euroopa Liidu tõhusus kriisi vastu võitlemisel sellest, kas meil on kinnitatud komisjon, millel on valitud president, või ajutine komisjon, kus lõplike otsuste tegemist lükatakse alati edasi.
<P>
Kõigi nende inimeste argumendid, kes küll ei eita kriisi ja isegi viitavad sellele pidevalt, kuid kes tahavad takistada José Manuel Durão Barroso valimist komisjoni presidendiks, on seega paljasõnaline retoorika.
<P>
Teisisõnu ei hooli selliselt mõtlevad ja tegutsevad inimesed kuigivõrd, kui üldse, kriisi tagajärgedest, vaid peavad silmas üksnes või enamjaolt mingitest parteipoliitilistest manöövritest saadavat kasu. Praeguses olukorras tuleks sellisest käitumisest kindlasti hoiduda.
<SPEAKER ID="242" NAME="Georgios Toussas  " LANGUAGE="EL">
Euroopa Parlamendi konservatiividest, liberaalidest ja sotsiaaldemokraatidest liikmete toetus härra Barrosole on loogilises seoses tema ühehäälse ülesseadmisega ainsa ühiskandidaadina kõigi Euroopa Liidu valitsuste - nii uuskonservatiivsete kui ka sotsiaaldemokraatlike - poolt. Euroopa Liidu töölisklassi vastane poliitika ei sõltu isikutest ega komisjoni presidendist; selle määrab ära eelkõige asjaolu, et olemuslikult on tegemist kapitaliringkondade imperialistliku liiduga.
<P>
President Barroso poliitilistes suunistes esitatakse kokkuvõtlikult Euroopa monopoolsete kapitaliringkondade strateegilised eesmärgid. Need suunised moodustavad poliitilise programmi, mida rakendavad poliitilised jõud - sealhulgas Uus Demokraatia ja PASOK Kreekas - Euroopa ühesuunalisel tänaval kogu Euroopa Liidus, olenemata sellest, kas nad on valitsuses või opositsioonis.
<P>
Selle poliitilise programmi peamine eesmärk on laduda kriisi koorem töötava klassi õlgadele ja anda Euroopa monopoolsetele kontsernidele vabad käed oma kasumi kaitsmiseks ja suurendamiseks, et nad võiksid kindlustada oma positsiooni üleilmsete imperialistlike konkurentidena ajaks, mil kapitalistlik majandus pärast surutist taas elavneb. See eesmärk saavutatakse tänu kohanemisele 2020. aastani paika pandud töölisklassivastase Lissaboni strateegia tingimustega ning veelgi metsikumate rünnakutega töötajate töö-, palga-, sotsiaal- ja kindlustusõiguste vastu.
