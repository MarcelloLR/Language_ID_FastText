<CHAPTER ID="005">
Pidulik istung - Jordaania
<SPEAKER ID="102" NAME="Juhataja">
Austatud liikmed, volinik Ferrero-Waldner, daamid ja härrad, Euroopa Parlamendil on eriline au tervitada täna Strasbourgis tema majesteet Abdullah II, Jordaania Hašimiidi Kuningriigi kuningat. Me soovime Teie majesteedile südamlikult tere tulemast Euroopa Parlamenti.
<P>
(Aplaus)
<P>
Ma tervitan samuti ka kuningas Abdullahi saatvat kõrgetasemelist delegatsiooni, eriti Jordaania parlamendi mõlema koja spiikrit.
<P>
(Aplaus)
<P>
Tänane Jordaania kuninga visiit on arvult kolmas 2002. aastast alates, kui tema majesteet pöördus Euroopa Parlamendi poole kõnega. Novembris 2004 külastas kuningas esimeeste konverentsi Brüsselis. Tema visiit ja kõne Euroopa Parlamendis täna, on nii märk tugevast partnerlusest Jordaania Hašimiidi Kuningriigi ja Euroopa Parlamendi vahel kui ka julgustav märguanne meie ühisest tulevikust Vahemere regioonis.
<P>
Teie majesteet, ma valmistusin palju pikemaks kõneks, kuid kuna me pidime paluma Teil veidi oodata, teen ma lühidalt ja ütlen lihtsalt, et Teie kohalviibimine siin meie juures on imetore ja mul on äärmiselt meeldiv paluda Teid esineda meile kõnega.
<P>
(Aplaus)
<SPEAKER ID="103" NAME="Abdullah II">
Jordaania Hašimiidi Kuningriigi kuningas. - Bismillah ar-Rahman ar-Rahim, hr president, parlamendi liikmed, daamid ja härrad, tänan teid sooja tervituse eest ja Jordaania rahva nimel on mul au veelkord selle auväärse institutsiooni ees üles astuda.
<P>
Sõbrad, täna viibivad siin muutuv Euroopa ja muutuv Kesk-Ida. Suureneva liikmete arvu ja visioonidest kantud missiooniga Euroopa - piiriülene koostöö ja tõketeta majanduskasv. Uute horisontide ja kasvava lootusega Kesk-Ida - naabritevaheline rahu, võimalused meie rahvaste ja tulevik meie noorte jaoks.
<P>
Need suundumused ei leia aset isolatsioonis. Meie piirkondade lootuste saavutamine suurendab stabiilsust ja loob uusi võimalusi julgeoleku ja õitsengu jaoks kogu maailmas. Edu saavutamine on sügavalt meie enda huvides. Meie ees seisab kriitiline võimalus.
<P>
Kahe nädala eest kohtusid Euroopa Liidu ja meie mõlema piirkonna rahvaste toel Annapolises iisraellased ja palestiinlased. Nad tõotasid kompromissituid läbirääkimisi rahulepingu sõlmimiseks 2008. aastal ja viivitamatuid samme tegevuskavast tulenevate kohustuste rakendamiseks. Esimest korda aastate jooksul näeme liikumist püsiva kokkuleppe ja sõltumatu, suveräänse, elujõulise Palestiina riigi poole.
<P>
(Aplaus)
<P>
Osutatud edasiliikumine on paljude rahu sõprade töö, kaasa arvatud Euroopa ja Araabia riikide juhid. Uskusime, et pärast kriisi aastatepikkust halvenemist on vaja strateegiat muuta. Nõudsime uut valmisolekut kahte riiki hõlmava eesmärgi saavutamiseks ja sihipärast protsessi selleni jõudmiseks - kiirete tähtaegade, mõõdetavate nõudmiste ja tegevuse teetähistega.
<P>
Teist võimalust antakse harva, aga ma usun, et oleme ühe saanud. Ees seisavad väga reaalsed väljakutsed, aga Annapolis on tekitanud uue lootusesädeme. Me saame ja peame puhuma selle sädeme kindla veendumuse, tegevuse ja käegakatsutavate tulemuste leegiks.
<P>
Meie naabrina jagab Euroopa meie huvi selle meie ajajärgu keskse kriisi lahendamise vastu. Kõik osapooled austavad Euroopa erapooletut osa ja piirkondliku progressi ja rahu mudelit. Aastaid olete olnud lahenduste otsimisel meie partneriks. Samuti olete meie partneriks tulemuste nautimisel - elav rahu ja õitsengu piirkond meie ühisel poolkeral.
<P>
Kirjeldatud reaalsus annab Euroopale rahu tulevikus tähtsa ja esiletõusva osa. Räägin konkreetselt Euroopa Liidust ja teist, Euroopa häältest siin Euroopa Parlamendis. Tulin täna siia, et teie pühendunud tegevust tagant tõugata, taotleda teie konkreetseid praktilisi oskusi ja investeeringuid tulevikku ja pakkuda Jordaania enda valmisolekut eesseisvatel tööga täidetud päevadel.
<P>
Sõbrad, tähtsates valdkondades on vaja alustada tegutsemist kohe. Esimene valdkond on läbirääkimiste ja nende eesmärgi toetamine - lõplik kokkulepe, mis lõpetab konflikti, toob rahu Palestiinale ja Iisraelile ja lõpuks suveräänse, sõltumatu ja elujõulise Palestiina riigi.
<P>
(Aplaus)
<P>
Me ei tohi eesseisvaid raskusi alahinnata. Küsimused on keerukad ja aastakümneid vanad. Toime on vaja tulla tõeliste mureprobleemidega ja need seljataha jätta. Positiivsel poolel mõistavad iisraellased ja palestiinlase oma sügavat ühist huvi konflikti lõpetamsie vastu. Suur töö on juba tehtud. Alates Oslost, võttes aluseks tegevuskava ja Genfi lepingu ning teised algatused on lahenduste parameetrid tähelepanu keskpunktis. Ma usun, et pooltel on võimalik liikuda lõppetappi.
<P>
Selleni jõudmiseks on äärmiselt oluline rahvusvahelise kogukonna kaasamine. Euroopal on ainulaadne kogemus konfliktijärgse taastumise ja lepituse mehhanismide ja protsessidega. See hõlmab julgeolekuraamistiku loomist, mis suudab pakkuda kindlust mõlemale poolele. Euroopa rahutagamisjõud kandsid Liibanonis konstruktiivset osa. Teie valmisolek võib aidata tekitada usaldust Palestiina ja Iisraeli kokkuleppe vastu.
<P>
Kohapeal on vajadus mitte ainult ressursside, vaid partnerluse järele - et kasvatada majandusvõimalusi, tekitada kindlust, et poliitiline protsess töötab, aidata luua tingimusi rahu püsimiseks. Nii palestiinlased kui iisraellased vajavad käegakatsutavaid tulemusi, ja kiiresti. See tähendab vabanemist vägivallast ja okupatsiooni lõpetamist; samuti tähendab see paremaid elutingimusi. Okupeeritud aladel on humanitaarolukord palestiinlaste jaoks jätkuvalt kohutav. Inimesed vajavad juurdepääsu töökohtadele ja haridusele, tõhusatele avalikele teenustele ja palju enamale. Selline tegevus sisendaks suurt lootust ja oleks jõuliseks vastuargumendiks ekstremistlikele ennustustele, et midagi ei ole võimalik muuta.
<P>
Järgmisel nädalal kohtuvad Pariisis doonnorriigid ja institutsioonid ning võtavad kohustusi ja kavandavad edasiliikumist. Euroopa rahvad ja Euroopa Liit osutavad juba abi, valmisolek, mida austavad kõik piirkonna rahvad.
<P>
Teine ja seonduv vältimatu vajadus on aru saada ja sõnastada rahupotentsiaal. Peame hakkama praegu tulevikku uuesti kavandama - piirkond, kus konflikt on asendunud koostööga, kus piirkonna majandus koondab 22 riigi - üle 300 miljoni inimese, Atlandi ookeanist India ookeanini - võimekused ja ressursid - ja kus piiriülesed partnerlused edendavad arengut, tervishoidu, keskkonda ja palju enamat.
<P>
See on tulevik, mis annab inimestele võimaluse olla globaalse protsessi täielikud osalised. See päästab valla uuemahulise partnerluse meie Euroopa naabritega teaduse, tehnoloogia ja kaubanduse valdkonnas.
<P>
Sellise paljutõotava tuleviku huvides peame liikuma kiiresti kõikehõlmava kokkuleppe poole, tegutsedes Süüria ja Liibanoni suunal. Kogu Araabia maailm on tõepoolest edasiliikumise tähtsusest aru saanud. Arabia rahualgatust kinnitati ühehäälselt eelmisel kevadel. Piirkonnast väljapoole jäävad muslimiriigid on andnud sellele oma toetuse. Lõpuks on saabunud suveräänse, sõltumatu ja elujõulise Palestiina riigi ning täielike, normaalsete suhete võimalus Iisraeli ja 57 araabia ja muslimi rahva vahel. See tähendab aktsepteerimist, aktsepteerimist peamiste riikide poolt, kus on miljardeid kodanikke ja mis esindavad kolmandikku ÜRO liikmetest. See avab ühise julgeoleku, rahu ja uute partnerluste tuleviku.
<P>
Kõnealuse rahu saavutamine mõjutab oluliselt teisi küsimusi. See loob piirkonnas uue strateegilise ruumi, võimaldades lahendada teisi tõsiseid küsimusi alates vaesusest kuni tuumarelva levikuni. Agressiivsetel jõududel ei ole enam võimalik ekspluateerida Palestiina põhjust enda ambitsioonide ja huvide saavutamiseks.
<P>
(Aplaus)
<P>
Vabanevad ressursid ja tähelepanu, et kasutada neid piirkonna potentsiaali edendamiseks läbi arengu ja reformide.
<P>
Meie Jordaanias oleme selleks tulevikuks valmis. Oleme piirkonna ebastabiilsusele vaatamata survestanud oma reformiprogrammiga edasiliikumist. Viimase kümne aasta jooksul oleme saavutanud märkimisväärseid tulemusi - suur majanduskasv, tõusev sissetulek inimese kohta, eeskujulik haridussüsteem. Euroopa on olnud oluline partner erasektori investeeringute kui ka ametliku abi kaudu. Lubage mul öelda, et hindame sügavalt parlamendi ja Euroopa Liidu toetust ja sõprust.
<P>
(Aplaus)
<P>
Ja me usume, et rahule järgnevatel päevadel saab meie partnerlus ainult kõrgemale liikuda.
<P>
Sõbrad, täna on meil võimalik mõelda suurest naabruskonnast, mis ulatub Läänemere põhjakaldalt Vahemere lõunakallastele ja mida jagavad Euoopa ning Kesk-Ida. See on Euromedi partnerluse alus, mis on meie piirkondadevaheline koostöö- ja arenguplatvorm. See on suurte ühiste huvide ja piiramatu potentsiaaliga suhe. Partnerluse täiel määral väljaarendamine oleneb meist endist.
<P>
Täna saavad täiskasvanuks noored eurooplased, kes ei tunne jagatud Euroopat. Nende noortel eakaaslastel Palestiinas ja Iisraelis selline positiivne kogemus puudub. Nad on üles kasvanud jagatud ja konfliktidega maailmas. Ühiselt on meil nüüd võimalus eemaldada tõkked nende tuleviku eest ja jätta minevik seljataha.
<P>
Täna esindab Euroopa Parlament märkimisväärselt rohkem liikmesriike, kui siis, kui ma alles viis aastat tagasi parlamendi ees kõnelesin. See on kogu piirkonna valmisoleku tulemus partnerluse ja progressi ala laiendamiseks. Kes-Ida tegeleb samasuguse olulise ülesandega. Koos on meil võimalik selle töö edukusele kaasa aidata.
<P>
Täna on alanud uuendatud rahuprotsess. Oleme minevikus näinud selliste alguste nurjumist. Seekord on unikaalne sündmuste kokkulangemine loonud uued eduvõimalused. Nüüd saame ja peame rahulubaduse ühiselt täitma.
<P>
(Aplaus)
<P>
Sõbrad, meie Jordaanias teame, et oliivipuu kasvamisel on istutamine ainult esimene samm. Selle käigus aktiveeritakse sadu protsesse rakkude ja elustruktuuride loomiseks. Tekivad juured, toimub kasv ja tugev südamik tagab ellujäämise. Väljastpoolt tuleb vesi ja toetus elu säilitamiseks ja uute viljade moodustamiseks.
<P>
Kesk-Ida aladel istutati äsja uus oliivioks. Nüüd on vaja alustada tegelikku tööd. Meie kätes on protsessi ja struktuuride loomine, mis annab rahule juured, aitab sellel kasvada ja hoiab seda edaspidi elus.
<P>
Palun teil tungivalt selles pingutuses osaleda. Meie partnerlus võib kaasa tuua ajaloolise muutuse ja rikkaliku saagi - rahu ja õitsengu aastad, mis toovad kasu meie rahvastele ja meie maailmale.
<P>
(Parlament tõusis ja tunnustas kõnelejat seistes ovatsiooniga)
<SPEAKER ID="105" NAME="President">
Teie majesteet, täname Teid Euroopa Parlamendi külastamise eest. Täname Teid selle suurepärase kõne eest. Meie kõik - aplaus näitas seda - oleme sügavalt Teie veendumustest puudutatud. Vähe isiksusi, vähe juhte on sedavõrd pühendunud rahule Kesk-Idas kui Teie. Nimetate meid sõpradeks ja ütlen Teile Euroopa Parlamendi nimel - seisame Teie kõrval, et luua Palestiina riik, millel on võimalik rahus elada. ..
<P>
(Aplaus)
<P>
... ja Iisraeli riik, millel on võimalik rahus elada. Meie Euroopa Parlamendis usume inimväärikusse ja inimväärikus hõlmab kõiki inimesi selles maailmas.
<P>
(Aplaus)
<P>
Teie majesteet, soovime Teie riigiga tihedat koostööd ja Te olete üks väga vähestest, kes on külastanud Euroopa Parlamenti enam kui korra. Meie Euroopa Parlamendis ja Euroopa Liidus soovime tugevat partnerlust, suhteid ja võimalusel sõprust kõikide Kesk-Ida riikidega. Seisame Teie kõrval. Töötagem koos.
<P>
Shukran jazilan. Tänan Teid, Teie majesteet.
<SPEAKER ID="107" NAME="Martin Schulz" AFFILIATION="PSE">
(DE) Juhataja, daamid ja härrad, arvestades ametlikku istungit Jordaania kuningaga pole kõik minu kolleegid, poliitiliste fraktsioonide esimehed, kahtlemata saanud meie menetluseeskirjade kohaselt võimalust esitada avaldusi varemtoimunud sündmuste kohta. Ma tahaksin seda teha praegu.
<P>
Usun, et räägin paljude liikmete nimel, kui ma väljendan kõigepealt tänu täiskogu esimehele hr Barrosole ja hr Sócratesele selle väärikuse eest, millega nad kaitsesid põhiõiguste harta allkirjastamise pidulikku toimingut. Nende taga seisis selle maja valdav enamus.
<P>
(Aplaus)
<P>
Siiski on kaks asja, mida mul oleks öelda täiskogule ja ma ütlen seda ainult iseenese algatusel, mitte oma fraktsiooni nimel. Ma räägin iseenda eest.
<P>
Tahaksin juhtida täiskogu tähelepanu asjaolule, milles mina kui fraktsiooni esimees olen osaline. Tavaliselt ei ole kombeks avaldada arvamust esimeeste konverentsi arutelude kohta, kuid, daamid ja härrad, te peaksite kindlasti teadma, et ainus fraktsiooni esimees, kes palus esimeeste konverentsi koosolekul kutset lepingu ametliku allkirjastamise juures viibimiseks Lissabonis, oli hr Bonde. Ma usun, et täiskogu peaks seda teadma. Ükski teine fraktsiooni esimees ei ole niisugust palvet esitanud. Härra Bonde, kes korraldab siin niisugust mürglit, oli otsustanud olla kohal lepingu allkirjastamisel. See on nagu mingi kaksikmoraal, mida meil tuleb siin taluda.
<P>
Teine märkus, mida ma soovin teha, on selle kohta, et keskkoolis Saksamaal sain ma teada viisist, kuidas kollektiivse skandeerimise meetodit kasutati poliitiliste vastaste mahakarjumiseks Weimari vabariigi Riigipäevahoones. Fraktsioon, kes selle kombe kasutusele võttis, tegutses Adolf Hitleri juhtimisel. Tänased juhtumid meenutasid mulle seda. Tänan.
<P>
(Vali aplaus)
<SPEAKER ID="108" NAME="Joseph Daul" AFFILIATION="PPE-DE">
(FR) Ma teen võrdlemisi lühidalt. Ka mina olin täna juhtunust äärmiselt šokeeritud. See on debattide koht, kus valitseb demokraatia ja pole vajadust niisugusteks jagelusteks telekaamerate jaoks, mille tunnistajaiks me täna hommikul olime. Suhtlus on see, millele meil kõigil siin on õigus. Neile, kes on vastutavad tänahommikuse lärmi eest saalis, mis on pühendatud demokraatiale ja vabadusele, ütlen ma lihtsalt, et nad käitusid häbiväärselt. Me arutame seda uuesti täna pärastlõunal, esimeeste konverentsil, et ennetada olukorra ülepea kasvamist.
<P>
(Vali aplaus)
<SPEAKER ID="109" NAME="Francis Wurtz" AFFILIATION="GUE/NGL">
(FR) Juhataja, daamid ja härrad, ma tahksin väljendada enda poolt ja ma loodan, olles läbi elanud selle, mille tunnistajateks me olime, ka kogu oma fraktsiooni nimel, täieliku hukkamõistu häbiväärse, šovinistliku, anti-euroopaliku demonstratsiooni kohta, mis täna varem siin lavastati.
<P>
(Aplaus)
<P>
Minu fraktsioon on muidugi uuele lepingule referendumi korraldamise poolt ja tal on küsimusi ja halbu eelaimdusi harta teatud lõigete suhtes. Kuid see kõik ei seondu sellega, mis leidis siin aset täna hommikul ja on oluline, et selles poleks mingit ebaselgust. Meie omalt poolt toetame väärtushinnangute ühendust, me toetame põhiõiguste propageerimist, me toetame demokraatlikku Euroopat ja meie nägemuses pole kohta šovinismile ega halvale käitumisele!
<P>
(Vali aplaus)
<SPEAKER ID="110" NAME="Graham Watson" AFFILIATION="ALDE">
Proua juhataja, korra küsimuses tahaksin esitada ametliku nõude meie parlamendi väärikuse tagamiseks. Parlamendi teatud liikmete käitumine parlamendi, komisjoni ja nõukogu liikmete kohta allakirjutamistseremoonia ajal halvustavaid väljendeid hõigates oli väljakannatamatu ja seda ei ole võimalik taluda. See muudab Euroopa kõrgeima koja halvimaks jalgpallistaadioniks ja meenutab kommunistide tegevust Vene Duumas ja natsionaalsotsialistide käitumist Saksamaa Reichstagis.
<P>
(Aplaus)
<P>
Minu ametlik nõue, proua president, on järgmine - minu fraktsioon nõuab, et eesistujariik kasutaks tulevikus talle meie kodukorras antud volitusi, et takistada parlamendi liikmeid sellisel viisil käitumast.
<P>
(Vali aplaus)
<SPEAKER ID="111" NAME="Daniel Cohn-Bendit" AFFILIATION="Verts/ALE">
(FR) Daamid ja härrad, ma arvan, et vaevalt on vaja lisada, et nagu kõik meie kolleegid, olime ka meie võrdlemisi kohkunud toimunud demonstratsioonist. Ma ütleksin siiski nii: "Ärge dramatiseerige üle! Kojas võib olla 50 peast põrunut, kuid nende vastu on 700 liiget, seega ärge tehke riiklikku sündmust asjaolust, et 50 ajuhälvikut takistas allkirjastamistseremooniat. Rahunegem maha ja, Graham, ärgem nõudkem selle eest vastutavate väljaviskamist. Minu arvates on vaba parlament niisugune parlament, mis suudab taluda mõningaid peast põrunuid, nii tüütud nagu nad olla võivad.
<P>
(Aplaus)
<SPEAKER ID="112" NAME="Brian Crowley" AFFILIATION="UEN">
Proua juhataja, oma fraktsiooni nimel, kuigi me kõik tervitame valjuhäälsete arvamusavalduste võimalust, mis peaks olema lubatud kõikides parlamentaarsetes kogudes, siis täna hommikul toimunu ületas selle piiri, mis demokraatlikus asutuses lubatud võiks olla. Selle asemel et seda vaidlust jätkata, läheme palun siiski hääletusega edasi, et saaksime ka nii kiiresti kui võimalik lõunale minna.
<SPEAKER ID="113" NAME="Jens-Peter Bonde" AFFILIATION="IND/DEM">
Proua juhataja, hr Schulz ründas mind isiklikult; seetõttu ma arvan, et peaksime minema hääletuse juurde. Osalesin rahumeelsel meeleavaldusel, mis oli suunatud harta tähistamise vastu, mis on osa põhiseadusest, kui mul ei ole isegi võimalik saada konsolideeritud teksti ja näha olulisust ja tähendust ja teil ei ole see ka võimalik. See, millele te homme alla kirjutate, on leping, mida keegi teist ei ole lugenud, sest seda ei ole lihtsalt võimalik lugeda. Te võtate meilt hääletuse aega, et tähistada võitu demokraatia üle ja seetõttu ma ei ründa oma kolleege, kuid pean ütlema hr Schulzile, et ma ei osalenud kuriteos.
<P>
Mõistan seda täielikult, aga meil on Taanis täiesti erinev traditsioon, nii et ma seisin seal T-särgis ja kutsusin üles referendumile, ma arvan, et me kõik peaksime kutsuma üles referendumile. See on demokraatlik norm, mida te kaitsete.
<SPEAKER ID="114" NAME="Dimitar Stoyanov" AFFILIATION="NI">
(BG) Ma võtan sõna vastavalt kodukorra sättele, mis annab mulle õiguse isiklikule selgitusele, kuna hr Cohn-Bendit solvas siin saalis viibivaid inimesi. Need on isiklikud solvangud, mille eest, hr Cohn-Bendit, Teil pole mingit õigust peita end oma parlamentaarse puutumatuse taha. Öelge, et Te loobute oma puutumatusest ja solvake siis parlamendi liikmeid! Sellest, mis siin juhtus, see on ainult väljendusvabadus, mis on olemas igal parlamendi liikmel.
<P>
Ma tahaksin pöörduda hr Dauli poole. Hr Daul, kui Te soovite parlamendi liikmeid jõuga siit saalist välja viia, kas pole Te siis täpselt nagu Hitler, kes tegi täpselt sedasama Saksa Riigipäevahoones?
<P>
Suurim demokraatia on vahetu demokraatia. Ja meie tõstsime oma häält, me kasutasime oma õigust vabale eneseväljendusele, pigem vahetule demokraatiale kui Euroopa rahvastest mööda hiilimisele nagu teie tegite. Mis siin toimub on uue proletariaadi diktaatorlus, mis on välja kujunemas uues liidus. Mis sedakorda pole Nõukogude, vaid Euroopa Liit.
<SPEAKER ID="115" NAME="Joseph Daul" AFFILIATION="PPE-DE">
(FR) Juhataja, minu nime nimetati üleskutses parlamentaarsest immuniteedist loobumiseks ja kojast eemaldamiseks. Kas ma tohiksin teha ettepaneku, et te alustate liikmete õigete nimede kindlakstegemisest enne täiskogus esinemist.
<SPEAKER ID="116" NAME="Juhataja">
Lähen nüüd edasi hääletuse juurde, aga enne seda esitaksin vaid lühida kommentaari.
<P>
29. novembril 2007 kiitis käesolev parlament heaks põhiõiguste harta 534 poolt- ja 85 vastuhäälega, erapooletuks jäi 21.
<P>
(Vali aplaus)
