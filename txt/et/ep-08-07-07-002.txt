<CHAPTER ID="002">
Presidentuuri avaldus
<SPEAKER ID="006" NAME="President">
Daamid ja härrad, pärast mitmeid järelepärimisi sooviksin teha lühikese avalduse Ingrid Betancourti ning teiste pantvangide vabastamise kohta.
<P>
Colombia terroriorganisatsioon FARC röövis ja hoidis mitmeid aastaid pantvangis Ingrid Betancourti, Keith Stanselli, Thomas Howesit, Marc Gonsalvesit, Juan Carlos Bermeod, Raimundo Malagóni, José Ricardo Marulandat, William Pérezit, Erasmo Romerot, José Miguel Arteagat, Armando Florez't, Julio Buitragot, Armando Castellanost, Vianey Rodríguezt ja John Jairo Durani. Tänu Colombia armee edukale sõjalisele operatsioonile vabastati nad lõpuks kolmapäeval, 2. juulil 2008.
<P>
Euroopa Parlamendil on hea meel Ingrid Betancourti ja teiste vabastatute ning nende perekondade üle. Vabastamine tähistab piinarikka ajajärgu lõppu ning meenutab ühtlasi, et lootust ei tohi kunagi kaotada.
<P>
Eelmisel neljapäeval rääkisin ma president Uribega ning õnnitlesin Colombia valitsust, armeed ning rahvast eduka operatsiooni puhul. Ma soovin veelkord rõhutada, et demokraatia ei tohi terrorismile järeleandmisi teha ning seaduste täitmine on poliitiline ja moraalne kohustus.
<P>
Me peame kõigi pantvangide vabastamise tagamiseks jätkama kõikvõimalikke jõupingutusi. Ingrid Betancourt rööviti 23. veebruaril 2002. Sellest ajast alates on Euroopa Parlament osalenud tema vabastamiseks tehtud korduvates algatustes. 2006. aastal oli Ingrid Betancourt koos sihtasutusega "Vaba Maa” kolme finalisti hulgas, kes kandideerisid Sahharovi nimelisele mõttevabaduse auhinnale.
<P>
Daamid ja härrad, Euroopa Parlament usub, et Ingrid Betancourti panus on ja jääb oluliseks rahu tagamisel Colombias. Meie püsiv kohustus on avalikkuse tähelepanu all hoida ikka veel Colombias pantvangidena hoitavate isikute dramaatilist olukorda ning töötada nende vabastamise nimel.
<P>
Eelmisel nädalal esitasin ma Ingrid Betancourtile kutse külastada Euroopa Parlamenti - temale sobival ajal ning pärast paranemist. Siinkohal soovitaksin ma FARCil ja muudel terroriorganisatsioonidel alla anda ning loobuda mõistusevastasest ja mõttetust vägivallast. Me ei alistu terrorismile mitte kunagi! Ma nõuan kõigi pantvangide vabastamist ning et asjaosalised võtaksid vastu Colombia valitsuse ettepaneku teha koostööd rahumeelse lahenduse leidmise nimel.
<P>
(Aplaus)
<P>
Daamid ja härrad, lubage mul täiskogul soojalt tervitada Prantsusmaa Euroopa asjade riigiministrit ning uue eesistujariigi esindajat Jean-Pierre Jouyet'd. Esimest korda on valitsuse esindaja kohal meie istungi algusest peale. Ma loodan, et saame erakordselt hästi alanud tööd sama edukalt jätkata.
<P>
(Aplaus)
