<CHAPTER ID="004">
Vesinikkütusega mootorsõidukite tüübikinnitus (arutelu) 
<SPEAKER ID="038" NAME="Juhataja">
Järgmine päevakorrapunkt on Anja Weisgerberi raport siseturu ja tarbijakaitsekomisjoni nimel, mis käsitleb ettepanekut võtta vastu Euroopa Parlamendi ja nõukogu määrus vesinikkütusega mootorsõidukite tüübikinnituse ja direktiivi 2007/46/EÜ muutmise kohta - C6-0342/2007 -.
<SPEAKER ID="039" NAME="Günter Verheugen" LANGUAGE="DE">
Proua juhataja, daamid ja härrad, taas kord räägime tulevikuautost - selle teemaga on Euroopa Parlament sel nädalal juba muuga seoses intensiivselt tegelenud.
<P>
Täna arutame tehnilist võimalust, mis võib aidata meil lahendada sõidukitest tingitud keskkonnaprobleeme. Lubage mul korrata: see on miski, mis võib meid aidata. Me ei tea, kas selle potentsiaali on võimalik suures mastaabis ära kasutada, aga me peaksime sellest võimalusest maksimumi võtma. Selles ongi asja tuum.
<P>
Me kõik nõustume, et säästev liikuvus on eelolevatel aastatel üks põhilisi lahendamist vajavaid ülesandeid. Me ei taha piirata Euroopa kodanike õigust individuaalsele liikuvusele. Teisest küljest ei saa olla kahtlust, et seda õigust individuaalsele liikuvusele - lihtsalt öeldes õigust autodega sõita, autot omada ja kasutada - tuleb kasutada viisil, mis ei hävitaks meie keskkonda ja see tähendab, et meil on vaja keskkonda mitte kahjustavaid autosid.
<P>
Vahekommentaar: see ei ole oluline ja pakiline teema ainult keskkonna olukorra tõttu; see muutub üha olulisemaks ka majanduslikus mõttes. Traditsiooniline sisepõlemismootor on aegunud suure kütusetarbimise tõttu. Peame tegema kõik võimaliku, et vähendada kõikjal fossiilkütuste tarbimist.
<P>
Selle taustal tekib küsimus, kas meil on võimalik soodustada vesinikkütusel töötavate sõidukite väljatöötamist. See idee tõigi kaasa komisjoni ettepaneku, mille sisuks on vesinikkütusega sõidukite tüübikinnituse sisseviimine.
<P>
Tahaksin esmalt tänada raportööri Anja Weisgerberit konstruktiivse eduka töö eest ettepaneku kallal. Mul on hea meel, et tänu tema tööle sai võimalikuks kokkulepe esimesel lugemisel.
<P>
Praegusel etapil me ei tea, milline tehnoloogia on säästva liikuvuse saavutamiseks kõige parem. Ajalehtedes ja teleris tutvustatakse teile iga päev erinevaid järeldusi. Kui mõned räägivad kütuseelementidest, siis teised on entusiastlikud elektriautode suhtes ning kolmandad mainivad uuenduslikke suure jõudlusega akusid. Vesinikkütusega konkureerivaid valikuid on mitmeid; igal juhul on nendeks elektrimootorid ja kütuseelemendid.
<P>
Meie ülesanne on sätestada paljulubavate tehnoloogiate suhtes vajalikud ohutusreeglid, säilitades samal ajal range tehnoloogilise erapooletuse. Mõistagi on vesinik üks neist tehnoloogiatest. Vesinik võib asendada tavalise kütuse ning vähendada oluliselt maanteeliikluse kahjulikku mõju keskkonnale. Samas tahaksin sulgudes lisada, et kõigil neil kaalutlustel on mõtet ainult juhul, kui me saame vesinikku toota keskkonnasõbralikult. Kui vesiniku tootmiseks kasutatakse musta energiat, siis me ainult nihutame probleemi teise kohta.
<P>
Välja pakutud määrus liidab vesinikkütusega sõidukid Euroopa tüübikinnitussüsteemi. See võimaldab vesinikkütusega sõidukeid kohelda sarnaselt tavaliste sõidukitega, nii et kogu Euroopa Liidu jaoks piisab ühest loast. See loa hankimise protsess on vähem kohmakas ja palju soodsam. Tootjad saavad kõik vormistuslikud küsimused lahendada ühes kontaktipunktis, mis annab neile märkimisväärse kokkuhoiu. See muudab Euroopa tööstuse konkurentsivõimelisemaks ja tähendab vähem halduslikku tülinat.
<P>
Vesiniku omadused erinevad tavapäraste kütuste, näiteks bensiini ja diisli omadustest, mistõttu ettepaneku prioriteediks on määrata kindlaks vajalikud ohutusnõuded. Eriti peame tagama, et vesiniku hoidmine sõidukis oleks absoluutselt ohutu. See määrus muudab kõik ELi teedele saadetavad vesinikkütusega sõidukid sama ohutuks nagu tavalisi kütuseid kasutavad sõidukid. Loodetavasti suurendab see ka avalikkuse usku tundmatutesse uutesse tehnoloogiatesse. Samuti sisaldab see ettepanek uut süsteemi sõidukite tuvastamiseks, et päästeteenistusel oleks neid lihtsam ära tunda.
<P>
Tihe koostöö parlamendi, nõukogu ja komisjoni vahel on avaldanud läbirääkimistulemusele positiivset mõju, nii et me saame ainult nõustuda kõigi teie raportööri Anja Weisgerberi poolt välja pakutud muudatustega.
<SPEAKER ID="040" NAME="Anja Weisgerber">
raportöör. - (DE) Proua juhataja, volinik, daamid ja härrad, fossiilkütuste kogus on lõplik. Nõudlus kasvab ja kergitab hindu - me näeme seda iga päev bensiinijaamas. Eeldus, et nafta, maagaas ja süsi saavad tulevikus otsa, on üks hinnatõusu põhjus. Seetõttu peame hakkama kohe uurima tehnoloogiaid, mis võiks tulevikus fossiilkütuseid asendada.
<P>
Üks sellistest alternatiividest on vesinikutehnoloogia - ning volinik rõhutas õigusega, et see on vaid üks omataolistest, kuid see on siiski alternatiiv. Mõistagi ei ole vesinikul töötavad sõidukid veel turustamisvalmis, kuid selle olukorra muutmiseks on käimas mitmeid projekte. Äsja on lõpule jõudnud ELi "maanteede” projekt ning selle lõppraport on julgustav.
<P>
ELi teadusuuringute valdkonna ministrid käivitasid veebruaris pikaajalise avaliku ja erasektori partnerluse eesmärgiga muuta vesiniku ja kütuseelementide tehnoloogia turustamiskõlbulikuks ajavahemikus 2015 - 2025. Sellesse uurimisprogrammi on järgmistel aastatel kavas investeerida ligikaudu 940 miljonit eurot, mis jaguneb võrdselt avaliku sektori asutuste ja erainvestorite vahel.
<P>
Me näeme, et kõik on valmis vesiniksõidukite turustamiskõlbulikuks muutmiseks. Kütuseelementide kõrget hinda ei saa kasutada argumendina vesinikutehnoloogia vastu, sest see kehtib kõigi tulevikutehnoloogiate puhul. Esimene 0,5 megapiksline digitaalkaamera töötati välja paljude aastate eest kosmoselendude jaoks ja see maksis ligikaudu 10 miljonit eurot, kuid tänapäeval on peaaegu igaühel digitaalkaamera olemas.
<P>
Käesolev määrus tagab tulevikus esmakordselt ühtlustatud tehnilised eeskirjad vesinikul töötavate sõidukite heakskiitmiseks üle kogu Euroopa. Ühtsed kriteeriumid on hädavajalikud, kui seda tehnoloogiat tahetakse edendada ning säilitada kõrge ohutuse ja keskkonnakaitse tase.
<P>
Vesinikkütusega sõidukid ei kuulu praegusel ajal ELi tüübikinnitussüsteemi, nii et liikmesriigid saavad anda seda tüüpi sõidukitele ühekordseid lubasid. Mõned liikmesriigid teevadki seda, aga teistes on see täiesti tundmatu. Kui lubasid väljastatakse sellisel moel, tekib oht, et iga liikmesriik kehtestab lubadele oma tingimused ning siseturg lõhestub. See suurendaks kulutusi tootjate jaoks ja tekitaks ohutusalaseid riske.
<P>
Vesinik on üks tuleviku energiasuundadest. Seetõttu on meie ülesanne, mida me selle määruse vastuvõtmisega täidame, kehtestada poliitilised raamtingimused selle tehnoloogia kasutamiseks tulevikus ning luua ühtsed kinnituse andmise tingimused. Mul on hea meel, et meil on õnnestunud saavutada kõigi poolte vahel kokkulepe esimesel lugemisel ning et koostöö nõukogu ja komisjoniga oli sedavõrd hea. Seetõttu kuulub minu tänu suurepärase koostöö eest variraportööridele; samuti tahaksin Wolfgang Bulfoni ja Harkin Mandersit nimeliselt ära mainida. See muutis võimalikuks kokkulepe esimesel lugemisel. Me keskendusime vesinikkütusega sõidukite märgistamise küsimusele.
<P>
Vesinikkütusega sõidukid on sama ohutud nagu diisli või bensiiniga töötavad sõiduautod. Määruse kohaselt peavad nad läbima ohutuskatsed, mis on sama ranged nagu kõigil teistel sõidukitel. Samas on mõistlik, kui päästeteenistused teavad õnnetuskohale saabudes, kas neil on tegemist vesiniksõidukiga, et nad saaksid arvestada teatud asjaoludega. See ei peaks tähendama, et vesinikkütusega sõidukitesse suhtutakse negatiivselt, sest, nagu ma juba ütlesin, on nad sama ohutud nagu teisi kütuseid kasutavad sõidukid. See on väga oluline asjaolu, mille ma tahan täna teieni tuua.
<P>
Seetõttu teeme ettepaneku, et vesinikkütusega sõidukid peavad kandma vesinikku sisaldavatel osadel eraldi märgiseid. Koostöös komisjoni ja nõukoguga täiustasime veelgi komisjoni teksti ning asendasime sõna "märgis” sõnaga "tunnus”, sest pikas perspektiivis peaks selle märgise asendama elektrooniline tunnus, mis on seotud intelligentse hädaabikõnede süsteemiga eCall.
<P>
Samuti tõstatus teisi küsimusi. Arutelu lõpus pöördun ma ehk põgusalt tagasi vesinikutanklate infrastruktuuri küsimuse juurde, kuid praegu jään ootama elavat arutelu ning ootan huviga, mida teil on öelda.
<SPEAKER ID="041" NAME="Alojz Peterle">
keskkonna-, rahvatervise- ja toiduohutuse komisjoni arvamuse koostaja. - (SL) Tahaksin tänada oma kolleegi doktor Anja Weisgerberit suurepärase raporti eest ning avaldada oma rahulolu, et oleme jõudnud nõukoguga sedavõrd kiiresti sedavõrd suure konsensuseni. See määrus asetab meid veenvalt uue energia- ja keskkonnapoliitika poolele, mis avaldab kindlasti positiivset mõju ka rahvatervisele. Nõustun volinikuga, et me peame seda võimalust täiel määral ära kasutama. See määrus on üks avakäike; see on üks osa vastusest tänapäeva energia- ja keskkonnaprobleemidele, kus vesinik mängib ühte võtmerolli. Me ei pea silmas vesinikku üksinda, vaid muu hulgas ka vesinikku ning mitte ainult üksikuid liikmesriike vaid tervet Euroopa Liitu.
<P>
Väga oluline on kasutada õiget dünaamikat, ent luua kasutamiseks vajalik kontekst. Siin peame arvesse võtma ka kõike, millele mõtlevad meie kodanikud, alustades infrastruktuurist. Selles erakordselt nõudlikus energiaolukorras on väga oluline arengu dünaamilisus ning eriti uute tehnoloogiate kiire väljatöötamise probleem. Ma näen uutele tehnoloogiatele väga suuri võimalusi selles mõttes, et nad võimaldavad vesiniku detsentraliseeritud tootmist; samuti on päikeseenergia kaasamise korral tegelikult võimalik tootmist hajutada ning vähendada selle sõltuvust praegu tuntud energiaallikatest. Leian, et komisjon võiks edukalt edendada ja kiirendada sellesuunalist arendustööd.
<SPEAKER ID="042" NAME="Malcolm Harbour">
fraktsiooni PPE-DE nimel. - Proua juhataja, ma tahan Anja Weisgerberit kui komisjoni raportööri ja loomulikult ka kui meie fraktsiooni liiget soojalt tänada, kuna ta on minu arvates taas kord näidanud oma meisterlikkust keerukate tehniliste teemavaldkondade käsitlemisel, olles väga tõhusalt töötanud arvamuse koostajana mitmete heitkoguste eelnõude kallal. Ent mul on hea meel, et nüüd on tal oma raport ning ma õnnitlen teda selle põhjalikkuse puhul, millega ta selle olulise ülesandega tegeles. Olles ise olnud kogu tüübikinnituse direktiivi raportöör, ma tean, kui palju tööd see nõuab.
<P>
Samuti tahan tänada Günter Verheugenit ja tema meeskonda komisjonis kiire ja õigeaegse tegutsemise eest, et esitada meile see oluline ettepanek, mis sisuliselt lisab suurde tüübikinnituse direktiivi spetsiifilised nõuded vesiniksõidukite jaoks. Muuseas arvan, et see näitab meie lõpuks saavutatud mootorsõidukite ühise tüübikinnitussüsteemi kohta olulisena seda, et meil on vajalik paindlikkus, et reageerida sellistele uutele arengutele ja need kaasata.
<P>
Sellega seoses tahan vaid rõhutada, mida mitmed kolleegid on juba öelnud, aga teha seda iseenda vaatevinklist, olles parlamendiliikmena töötanud koos komisjoniga töörühmas Cars 21, mis moodustati 21. sajandi jaoks konkurentsivõimelise autonduse reguleerimise strateegia väljatöötamiseks - seda Cars 21 tähendaski - ning käesolev on kindlasti 21. sajandisse kuuluv ettepanek. Aga oluline on, et see annab tootvale tööstusele - kuid mitte ainult suurtootjatele, paljudele ettevõtetele, kes tegelevad vesinikkütusega sõidukite arengut soodustavate süsteemide ja osade väljatöötamisega -, see annab neile selge õigusliku raamistiku mille sees nüüd töötada. Nad ei pea seda ootama. See on tohutu eelis ning see tähendab, et meil on Euroopa jaoks üks raamistik - üks raamistik - ja see tähendab, et kui te neid nõudeid täidate, võite müüa oma sõidukit igal pool mujal.
<P>
Kuid tegelikult sellest ei piisa ning mul on hea meel, et Anja on lisanud oma raportisse konkreetse palve, et komisjon ütleks: "Me tahame muuta vesiniksõidukite ohutusnõuded ülemaailmseteks nõueteks.” Kogu maailmas töötavad inimesed vesiniksõidukite standardite kallal. Praegu on just õige aeg esitada see ülemaailmsele sõidukite töörühmale, sest me peaksime alustama nii, nagu me kavatseme jätkata, ning saavutada sellised globaalsed standardid vesiniksõidukite jaoks. Samal ajal tahame, et Euroopa oleks nende tehnoloogiate väljatöötamisel juhtkohal ning selle ettepaneku vundamendilt saame saavutada mõlemad eesmärgid.
<SPEAKER ID="043" NAME="Wolfgang Bulfon" LANGUAGE="DE">
Proua juhataja, volinik, daamid ja härrad, kogu ELi hõlmav ühtlustatud lubade andmise menetlus vesinikkütusega sõidukitele ületaks vähemalt ühe takistuse keskkonnasõbralike liikumisvormide väljatöötamise teel. Kohaliku ühistranspordi valdkonnas on juba mitmeid paljutõotavaid projekte, mis tähendab, et vesinikkütusega sõiduautode seeriatootmine pole üldsegi kaugel. Samas peame küsima, kuidas vesinikku saadakse. See, kas lõpptulemus on CO2 mõttes soodne, sõltub paljuski sellest, kuidas vesinikku tootma hakatakse. Pole mingit kasu, kui selle tootmise käigus tekib rohkem CO2, kui vesinikkütus suudab säästa. Samal ajal peame siiski tagama sobiva tanklate infrastruktuuri loomise ja ehitamise, sest isegi vesinikkütusel töötavaid autosid tuleb tankida. See on väljakutse eriti liikmesriikide jaoks.
<P>
Käesoleva raporti selged suunised loovad õigusliku raamistiku, mis soodustab selle paljutõotava tehnoloogia ja mitmete teiste uuenduste edasist arendamist. Selle koja president Hans-Gert Pöttering on rääkinud vesinikkütusega sõidukitest isikliku kogemuse põhjal. Tasuks kaaluda tema kogemuste kasutamist, et kohandada vastavalt ka parlamendi autoparki - vähemalt on see kaalumist vääriv ettepanek.
<P>
Lõpetuseks tahaksin kõige siiramalt tänada Anja Weisgerberit tema sooja koostöö eest selle raporti koostamisel ja valmimisel.
<SPEAKER ID="044" NAME="Vladko Todorov Panayotov">
fraktsiooni ALDE nimel. - (BG) Vesinikul töötavate sõidukite lisamine Euroopa Ühenduse üldisesse normatiivsesse raamistikku on erakordselt oluline, sest praegused seadustatud tüübikinnitusmenetlused ei taga ühesuguse kvaliteediga sõidukite väljastamist kogu Euroopa Liidu turule.
<P>
Euroopa Liidu määruse vastuvõtmine tagaks, et kõik turule viidavad vesinikkütusega sõidukid on toodetud, neid on katsetatud ja nad on tähistatud vastavalt ühtsele standardile ning nende ohutuse tase on vähemalt sama kõrge nagu tavalistel mootorsõidukitel. Ühtne määrus tagaks samuti jõupingutuste koondamise vesiniku kütusena kasutuselevõtmiseks energiasäästlikul viisil, nii et üldine keskkonnabilanss vesiniku kasutuselevõtmisel mootorsõidukite kütusena oleks positiivne. Üleeuroopaline määrus peaks samuti sätestama ühtsed nõuded nende mootorsõidukite kontrollile ja vajalikule infrastruktuurile - tanklatele.
<P>
Euroopa Liidu määruse vastuvõtmise aitaks samuti tagada ühtsete standardite kohaldamist vesinikkütusega sõidukite tootmisele ja kasutamisele kolmandates riikides - Ameerika Ühendriikides, Aasia majandusühenduses - ning aitaks kaitsta Euroopa huve.
<P>
Lubage mul märkida, et Euroopa Liidu tasandi tegevuse puudumise korral võtaks liikmesriigid vastu erinevaid vesinikkütustega sõidukite standardeid, mis tekitaks ebasoodsa olukorra seoses ühisturuga, ei võimaldaks hoida kokku kulusid mastaapse tootmise arvelt ning aeglustaks nende sõidukite arendamist.
<P>
Hetkest, mil igale sõidukitüübile piisab Euroopa Liidu turule lubamiseks ainult ühest tüübikinnitusest, peaksid ELi liikmesriigid avanema vesinikkütusega sõidukitele. Tüübikinnitus kiirendab selle keskkonnasõbraliku sõidukikütuse tehnoloogia kasutuselevõtmist, mis omakorda võimaldab vesinikkütustega sõidukite kasutamise keskkonnaeelistel kiiremini avalduda.
<P>
Viimaks saaks täiendava impulsi investeeringud vesinikkütusega sõidukite ja nende tootmiseks vajalike materjalide tootmisse ning nende kontrollimiseks vajalikesse vahenditesse, mis aitaks kaasa vesinikutehnoloogia kiiremale kasutuselevõtule Euroopa Liidu riikides.
<SPEAKER ID="045" NAME="Leopold Józef Rutowicz" LANGUAGE="PL">
Proua juhataja, volinik, vesinikkütusega sõidukite kasutuselevõtt avaldab mõju keskkonna- ja tervisekaitsele ja kasvuhooneefektile ning on poliitilise ja majandusliku tähtsusega, arvestades traditsiooniliste süsivesinikkütuste nappust. Peamine nende kasutuselevõtuks vajalik samm on võtta vastu vesinikkütusega mootorsõidukite tüübikinnituse direktiiv. Mul on direktiivi eelnõu ja muudatusettepanekute kohta kaks kommentaari.
<P>
Esiteks ei sisalda eelnõu vajadust kontrollida hooldus- ja kasutusjuhendeid pärast tüübikinnituse saamist. Väga suure energiaväärtusega vesinikkütus on eriti ohtlik toode ning sõidukite kasutajad puutuvad sellega kokku esmakordselt.
<P>
Teiseks, eelnõus kehtestatud läbivaatamistähtaeg üks aasta pärast kehtimahakkamist, et arvestada selle toimimise käigus ilmnevaid kaalutlusi ja selles valdkonnas kehtestatud rahvusvahelisi norme.
<P>
Fraktsioon Liit Rahvusriikide Euroopa Eest toetab selle direktiivi vastuvõtmist. Ma tänan Anja Wesgerberit asjaliku raporti eest.
<SPEAKER ID="046" NAME="Jaromír Kohlíček">
fraktsiooni GUE/NGL nimel. - (CS) Daamid ja härrad, kõnealuse määruse seletuskirja lugedes olin ma ebameeldivalt üllatunud. Ühelt poolt võimaldab vesinik energiat salvestada ning teiselt poolt muudab see suure osa heitkogustest praktiliselt olematuks. Samas esitab direktiiv liigituse traditsiooniliste süsteemide kohaselt. Lihtsamalt öeldes tähendab see vesiniku kasutamist põlemismeetodil.
<P>
Lisaks metaani ja vesiniku segu põlemise probleemile, millega oma olen kursis pärast oma põlemist käsitlenud väitekirja kirjutamist, peaksid normaalsed mootorid lisaks kasutama karbamiidi, et põlemissaadused oleksid puhtad ja vastaksid heitgaasinormidele EURO 5 ja 6 lämmastiku oksiidide kõrvaldamise osas.
<P>
Üks Euroopa Liidu eesmärke on suurendada lähitulevikus vesiniku kasutamist transpordis ning aastaks 2020 peaks toimuma järsk kasv. On tõsi, et vesiniku hoiustamise ja käsitsemisega seotud tehnilised probleemid nõuavad selgeid ühtlustatud reegleid, mis hõlmavad ka vesinikuga töötavate süsteemide märgistamist. Ma olen selles osas raportööriga täiesti nõus. Samuti tahaksin märkida, et paljud riigid on keelanud surveanumaid sisaldavate sõidukite parkimise kinnistes ruumides, eriti maa-alustes parklates. Lihtne märgistus on vajalik ka selle jaoks.
<P>
Vesiniku kütuseelemendid on üks paljutõotavamaid eksperimentaalseid sõidukite käitamise süsteeme. Paljud Euroopa Liidu linnad on kasutanud seda energiaallikat pikka aega busside käitamiseks. Usun, et kõnealune määrus võimaldab ühtlustada põhilised nõuded vesinikkütusega mootorsõidukite varustusele. Loodan, et see loob parema raamistiku vesinikkütusega sõidukite süsteemide erinevate osade kiiremaks väljatöötamiseks ja nende töö kontrollimiseks. See peaks märkimisväärselt kiirendama eriti just vesinikuelementide praktilist kasutuselevõttu, kuid vesinikku ei tuleks laialdaselt kasutada "traditsioonilistes süsteemides”, teiste sõnadega sisepõlemismootorites, sest minu arvates pole see mõttekas. Selle reservatsiooniga soovitan ma fraktsiooni GUE/NGL nimel soojalt see dokument heaks kiita.
<SPEAKER ID="047" NAME="Andreas Schwab" AFFILIATION="PPE-DE">
(DE) Proua juhataja, volinik, daamid ja härrad, Anja Weisgerberi raport on täiuslik näide sellest, kuidas Euroopa poliitika kohaneb muutuvate turgudega ning tegutseb kiiresti, et luua tehnoloogiliste uuenduste jaoks ennetavaid standardeid ja õiguslikke aluseid. Nõukogu kavatseb käsitleda standardimist mõne kuu pärast ning teha selle kohta järeldused. Selles arutelus mängivad taas rolli küsimused, kui kiiresti reageerivad tehnoloogilistele edusammudele standardid, kui kiiresti reageerivad tehnoloogilistele edusammudele õigusloojad ja kui kiiresti kohanduvad standardid majandusliku tegelikkusega. Usun, et see raport vesinikkütusega sõidukite tüübikinnituse kohta muudab Euroopa teerajajaks ühtse regulatiivse platvormi osas vesinikkütusega sõidukite väljatöötamisel.
<P>
On asjakohane märkus, et veel pole selge, kas vesiniku kasutamine sõidukikütusena hakkab lõpuks vastama säästvuse põhimõttele ja osutub keskkonnasäästlikuks, kuid seda võimalust ei saa ka veel välistada. Seetõttu usun, et selle raportiga loome Euroopa siseturul tegutsevatele juhtivatele uurimisinstituutidele ja eriti juhtivatele ettevõtetele hea aluse edasisteks teadusuuringuteks. See on eriti oluline, arvestades taustaks olevat arutelu sõidukite CO2 poliitika üle ning soovi saavutada erinevate tehnoloogiate suuremat mitmekesisust, et lõpuks kindlalt selgeks teha, milline sõiduk ja milline mootoritehnoloogia on keskkonnale ja inimestele kõige parem.
<P>
Arvan, et peaksime seda raportit eriti tervitama siseturu seisukohast, sest tõeliselt lõimunud siseturgu on võimalik saavutada ainult siis, kui ühtlustatakse vesinikkütusega sõidukite tüübikinnitus erinevates liikmesriikides, et selle turu sünergiat maksimaalselt ära kasutada. Nagu varem märgiti, peaks ülemaailme tüübikinnitus toetuma loomulikult sellele alusele. Loodame, et saame selle kõik korda. Soovin teile palju edu!
<SPEAKER ID="048" NAME="Arlene McCarthy" AFFILIATION="PSE">
Proua juhataja, tahaksin tänada meie raportööri Anja Weisgerberit ja variraportööre selle raporti koostamise eest ning nõukogu ja komisjoniga väga hea kokkuleppe saavutamise eest, säilitades samal ajal parlamendi prioriteedid. Ajal, mil bensiinihinnad Euroopas on kahekordistunud ning Euroopas ja maailmas tunnevad kodanikud üha suuremat muret kliimamuutuste mõjude pärast, on selge, et meil on vaja tulevikukütuste osas uut lootust.
<P>
Üleeuroopaline seadus vesinikkütusega autode kohta võib sillutada teed nende autode täiemahulisele tootmisele ning pakkuda Euroopa autojuhtidele mitte väga kauges tulevikus reaalseid valikuvõimalusi. Näiteks ainult Ühendkuningriigis on alternatiivkütuseid kasutavate sõidukite müük kasvanud kõigest mõnesajast 2000. aastal üle 16 000 möödunud aastal. Elektriautode ja muude alternatiivide müük on hoogsalt tõusnud, kuid vesinikautod on alles masstootmise algusjärgus. Usun, et see uus seadus kiirendab nende sõidukite arendamist, tagades samas, et nad on töökindlad ja ohutud. Selle seaduse abil algab masstootmine Euroopas nüüd 2015. aastal ning aastaks 2025 peaks umbes 5% kõigist ELi maanteesõidukitest töötama vesinikuga.
<P>
Vesinikautode keskkonnaeelised hakkavad sõltuma sellest, millist energiaallikat vesiniku tootmiseks kasutatakse. Nad võivad otseselt lahendada bensiinist tingitud õhusaaste probleemi ja vähendavad meie sõltuvust naftast, kuid globaalse soojenemise probleemi aitavad nad lahendada vaid juhul, kui vesinikku toodetakse säästval moel. Sellepärast toetan ma tugevalt Anja Weisgerberi poolt läbi räägitud muudatusettepanekuid, millega soovitakse tagada, et vesinikkütust toodetaks säästvalt ning võimaluste piires taastuvenergiast.
<P>
Oluline on rõhutada, et vesinikkütusega autod võivad olla täpselt sama ohutud nagu bensiiniga töötavad autod ning õnnetuse korral peavad päästemeeskonnad teadma, millega neil tegemist on. Sellepärast on Anja Weisgerber taganud, et sõidukid oleks päästeteenistustele hõlpsalt tuvastatavad. See õigusakt teeb seda, mida ainult Euroopa Liit saab teha oma tugeval siseturul. See annab Euroopa suurusele kaubaturule ühtsed reeglid ja kõrged ohutusnõuded. Just see turg suudab toota tuleviku vesinikautosid ning ma usun, et see tänane seadus, kui me selle poolt hääletame, on selle eesmärgi saavutamiseks väga oluline.
<SPEAKER ID="049" NAME="DanutBudreikait" AFFILIATION="ALDE">
(LT) Komisjoni ettepanek vesinikkütusega mootorsõidukite tüübikinnituse kohta on väga oluline, et lahendada alternatiivsete sõidukikütuste otsingu, keskkonnakaitse, kliimamuutuste ja inimeste tervisega seotud probleeme. Tahaksin juhtida teie tähelepanu mõnele väga olulisele küsimusele vesinikkütusega sõidukite arendamisel.
<P>
Esiteks ei seisne vesinikkütusega sõidukite põhiprobleem sõidukite tootmisprotsessis endas, vaid nende tankimises. Seni on terves Euroopas vaid umbes 40 vesinikutanklat. Näiteks Prantsusmaal on kaks sellist tanklat ja Hispaanias üks, samas kui uutes liikmesriikides, kes ühinesid Euroopa Liiduga aastatel 2004 ja 2007, ei ole ühtegi. Ameerika Ühendriikides on neid ainult California osariigis märkimisväärsel arvul. Sellepärast nõustun kõnelejaga, et võimalikult kiiresti on vaja luua standardne vesinikutanklate võrgustik üle kogu ELi. Ilma sobiva infrastruktuurita jääb vesinikkütusega sõidukite arv väga väikeseks.
<P>
Teiseks on vesinik ainult energiakandja, mitte energiaallikas, ning seepärast on oluline, et vesinikkütust toodetaks stabiilsel ja keskkonnasõbralikul moel. Peame olema aktiivsemad teadusuuringutes, mis aitaks vältida fossiilkütuste kasutamist ning pakuks välja alternatiivseid meetodeid vee lõhustamiseks vesinikuks ja hapnikuks. Üks selline meetod võib olla fotolüüs, kuigi siin on vaja veel läbi viia põhjalikke teadusuuringuid. Lisaks võimaldaks saastevaba vesinikutootmine kasutada seda ka teistes valdkondades peale transpordi.
<P>
Kolmandaks ma nõustun voliniku ettepanekuga kasutada maagaasi ja vesiniku segusid, aga seda ainult ajutise kütusena ning ainult riikides, kus on hästi arenenud maagaasi infrastruktuur. Samuti tahaksin rõhutada, et teerajad vesinikkütusega sõidukite väljatöötamise ja tootmise valdkonnas on Ameerika Ühendriigid ja Kanada, Jaapan pürib nende kannule ning meie ei tohiks enam kaugemale maha jääda.
<SPEAKER ID="050" NAME="Małgorzata Handzlik" AFFILIATION="PPE-DE">
(PL) Proua juhataja, vesinikkütuse baasil töötavaid autosid sisaldav tulevik on põnev väljavaade. Kuigi selle tehnoloogia laialdaseks kasutuselevõtuks kulub veel palju aega, on siiski erakordselt tähtis ühtlustada nende tüübikinnituse eeskirjad juba nüüd.
<P>
Täna käsitletava määruse peamine eesmärk on võtta kasutusele ELi kriteeriumid vesinikkütusega sõidukite tüübikinnituse jaoks, et tagada turu korralik toimimine. Üksikute liikmesriikide erinevad tüübikinnitustingimused takistavad praegu selle turu toimimist, põhjustades tarbetut tootmiskulude kasvu, ähvardades ohutust ning - me ei tohi seda unustada - on suureks takistuseks vesinikutehnoloogia arendamisele ELis. Eriti ei tohi me lasta sellel küsimusel endast mööda minna, sest lootused nafta asendamiseks transpordisektoris rajanevad konkreetselt vesinikul koos biokütuste ja elektriga. Ent võib-olla kõige olulisem on, et see vesiniku põlemise protsess ei tekita endiselt keskkonnale ohtlikku süsinikdioksiidi, vaid vett, mille ilmseks tulemuseks on õhusaaste ja CO2 heitkoguste vähenemine, millele me pühendame suuri jõupingutusi, muu hulgas ka Euroopa Parlamendi foorumil.
<P>
Mõistagi sõltub nende eesmärkide saavutamine nimetatud tehnoloogiate levikust, mis - nagu raportöör, keda ma väga hea raporti puhul õnnitlen, õigusega märgib - sõltub muu hulgas vesinikutanklate võrgustiku olemasolust. Sellised tanklad peaks tekkima ühel ajal kõigis liikmesriikides, et igal Euroopa kodanikul oleks neile juurdepääs. Samuti loodan, et sõidukitootjad reageerivad tarbijate kasvavale nõudlusele vesinikkütusega sõidukite järele, nii et ühisturg saab selles valdkonnas korralikult toimida.
<SPEAKER ID="051" NAME="Matthias Groote" AFFILIATION="PSE">
(DE) Proua juhataja, volinik, raportöör, daamid ja härrad, ma usun, et see on hea näide sellest, kuidas poliitika saab midagi ära teha, sest tulevikus on vesinikkütusega sõidukite tüübikinnitusload kättesaadavad, kuigi tehnoloogia ise pole veel kasutusvalmis.
<P>
Me räägime palju sõidukite, eriti veoautode poolt tekitatava CO2 vähendamisest. See võib olla üks võimalus CO2 heitkoguste vähendamiseks, kuid oluline on - ja ma ütlen seda keskkonna-, rahvatervise- ja toiduohutuse komisjoni liikmena ja selle komisjoni variraportöörina - saada vesinikku taastuvatest energiaallikatest. See annab samuti võimaluse salvestada taastuvatest allikatest saadud energiat, mida me võime siis sõidukite jaoks kasutada ning see oleks hea liikumissuund. Peame tulevikus jätkama sellele keskendumist.
<P>
Samas on ka oluline luua tanklate infrastruktuur. Me näeme näiteks, et surumaagaasil töötavate sõidukite jaoks vajalik infrastruktuur on endiselt väga lünklik. Need sõidukid on saadaval, kuid kliendid, juhid hoidvad veel nende ostmisest, sest kütuse kättesaadavus ei ole tagatud. Edasistes aruteludes peame keskenduma sellele küsimusele.
<SPEAKER ID="052" NAME="Bogusław Liberadzki" AFFILIATION="PSE">
(PL) Proua juhataja, lubage mul kasutada seda võimalust, et õnnitleda raportööri ja ka komisjoni algatuse puhul, mille eesmärgiks on otsida sõidukitele uusi jõuallikaid ning uusi energia saamise allikaid.
<P>
On kolm olulist eesmärki: esiteks meie naftast sõltuvuse jätkuv vähendamine. Teine eesmärk on seotud CO2 heitkogustega. Lõpuks kolmas eesmärk - ja see on tähtis - on stabiliseerida ja alandada sõidukite kasutajate jaoks nende kasutamise kulusid.
<P>
Minu arvates hõlmab kõnealune dokument kolme valdkonda ja nendeks on: esiteks - vesinikkütusega sõidukite märgistamine; teiseks - nõuded tanklatele (nende paiknemine ja kasutuselevõtt). Lõpuks kolmas valdkond, mida ma oluliseks pean, on vesiniksõidukite töö ohutus. See määrus kehtestab esmalt õigusliku raamistiku, mis sätestab, kuidas me peaksime seda energiat kasutama, ning teiseks esitab nõuded infrastruktuurile, tagades, et uue tehnoloogia arendamiseks vajalikud põhilised eeltingimused on täidetud.
<SPEAKER ID="053" NAME="Silvia-Adriana Ţicău" AFFILIATION="PSE">
(RO) Transpordisektoris tuleb teha pidevaid jõupingutusi alternatiivsel kütustel töötavate sõidukite turuletoomiseks, mis aitavad oluliselt kaasa linnakeskkonna õhu kvaliteedi paranemisele.
<P>
Ühtsed standardid vesinikkütusega mootorite heakskiitmiseks on vajalikud, et tagada vesiniku ohutu kasutamine sõidukite käitamiseks. Vesiniku kasutamine kütusena kas kütuseelementide või sisepõlemismootorite kujul ei tekita mingeid süsinikuheiteid ega kasvuhoonegaase. Vesinikkütusega mootorsõidukite tüübikinnitus põhineb vesinikupõhiste osade spetsifikatsioonil ja nende suhtes kehtivate tehniliste nõuete täitmisel.
<P>
Arvestades vesiniku iseloomu, vajavad need sõidukid päästeteenistustelt erilist kohtlemist. Ma rõhutan vajadust, et liikmesriigid investeeriksid alternatiivsete kütuste ladustamiseks ja levitamiseks vajalikku infrastruktuuri, ilma milleta ei saa vähem saastavate sõidukite arv oluliselt kasvada.
<SPEAKER ID="054" NAME="Bogusław Liberadzki" AFFILIATION="PSE">
(PL) Proua juhataja, kuna ma tahtsin pidada kinni ajapiirangust, nimelt ühest minutist, jäi mul edastamata üks oluline sõnum, mida ma tahaksin selle lahenduse eelisena rõhutada. See seisneb selles, et me pakume lahenduse välja tublisti enne vajalikku aega, luues sellega tingimused tänapäevasuse jaoks. Samuti võib see tähendada ajendit otsida veel rohkem tehnoloogiaid ning sel põhjusel tahaksin avaldada tunnustust nii volinik Günter Verheugenile kui ka komisjonile.
<SPEAKER ID="055" NAME="Günter Verheugen" LANGUAGE="DE">
Proua juhataja, daamid ja härrad, mul on väga hea meel näha, et see arutelu on näidanud paljudes aspektides laiapõhist konsensust: esiteks laiapõhine konsensus, et vesinikutehnoloogia on huvitav potentsiaalne võimalus, mis võib aidata meie energiaprobleeme lahendada; teiseks konsensus, et vesinikutehnoloogia on potentsiaalselt huvitav võimalus maanteeliikluse jaoks; ning kolmandaks väga laialdane konsensus, et üldiselt on vesinikutehnoloogia loomulikult mõtteks ainult juhul, kui selle üldine ökoloogiline mõju on positiivne, ehk kui vesinikku saadakse puhastest energiaallikatest. See on väga oluline tulemus.
<P>
Samuti tahaksin teile teatada, et komisjon on teadusuuringute seitsmendas raamprogrammis pannud erilist rõhku vesinikutehnoloogia arendamisel. Vesinikutehnoloogia uurimiseks ning mitte ainult sõidukite jaoks on ühise tehnoloogiaalgatuse raames eraldatud 800 miljonit eurot. Ma ei taha jätta muljet, et me kulutame 800 miljonit eurot selleks, et võimaldada uuringuid vesiniku kasutamisest kütusetehnoloogiana. See on ainult projekti üks osa; üldiselt on selle projekti idee luua selged põhimõtted selle kohta, mil määral saab vesinik tegelikult kaasa aidata meie ühiskonna CO2 heitkoguste järsule vähendamisele.
<P>
Sarnaselt selle parlamendi presidendi Hans-Gert Pötteringiga oli mul võimalus sõita mõnda aega vesinikkütusega autoga. Oma isikliku mulje põhjal võib öelda, et sõidukites vesiniku kasutamisega seotud tehnilised probleemid on põhimõtteliselt lahendatud. See tehnoloogia on olemas. Seda on võimalik teha. Mis aga täielikult puudub - ja seda on juba korduvalt mainitud -, on infrastruktuur.
<P>
Kujutan ette, et kui see ettepanek on vastu võetud ja tööstusele julgust andnud, peame hakkama tegelema küsimusega, mille sellel arutelul tõstatas ka Wolfgang Bulfon. See on küsimus, kas ehk peamiselt kohalike suurte autoparkide kasutajad, näiteks parlamendid ja ka siinne parlament, riikide parlamendid, valitsused ja Euroopa Komisjon, ei võiks anda esimesel võimalusel head eeskuju ning soodustada oma hankepoliitikate kaudu sellist tüüpi sõidukite turuletoomist. Praegusel hetkel on see veel vaid unistus, aga kui sobiv aeg saabub, peaksime sellele mõtlema.
<P>
Lubage mul veel kord tänada raportööri tõeliselt eeskujuliku töö eest, samuti kõigi fraktsioonide ja komisjonide nimel sõna võtnud kõnelejaid, kes on näidanud, et meil on siin ühine nägemus sellest, milline peaks olema Euroopa sõidukite tulevik.
<SPEAKER ID="056" NAME="Anja Weisgerber" LANGUAGE="DE">
Proua juhataja, daamid ja härrad, tänan teid väga huvitavate sõnavõttude eest. Samuti tahaksin tänada variraportööre, komisjoni, nõukogu esindajaid ja töötajaid fantastilise koostöö eest, mis oli võtmetähtsusega, et saavutada esimesel lugemisel selline poliitiline üksmeel.
<P>
Nagu me oleme näinud, on vesinik tulevikutehnoloogia. Vesinik võib olla üks osa vastusest kliimamuutustest ja heitkoguste vähendamise vajadusest tulenevatele väljakutsetele. See on puhas alternatiiv fossiilkütustele ning vesiniku kasutamine energiakandjana - nagu on öeldud, on see tõepoolest energiakandja - on täielikult jätkusuutlik, kui seda toodetakse taastuvatest energiaallikatest või tuumaenergiast. Selles suunas peame eelolevatel aastatel liikuma.
<P>
Mind paelub täiesti ohutu vesinikutsükli idee, kus vesinikku toodetakse lõpuks taastuvenergiast ning seejärel aurustatakse. See on tõeliselt lummav. Ma toetasin seda tehnoloogiat ammu enne Euroopa Parlamenti tulekut ning olen ka vabatahtlikult selle kallal pikka aega töötanud.
<P>
Täna liiguvad meil asjad õiges suunas. Oleme loonud vajalikud eeltingimused, mis võimaldavad meil lõpuks saada ühtsed tüübikinnitusreeglid. Samuti oleme näidanud teed rahvusvahelisele tüübikinnituse määrusele ning andnud ette suuna tulevasele teadus- ja arendustegevusele.
<P>
Nagu volinik Günter Verheugen õigesti ütles, on see tehnoloogia juba olemas. Nüüd peame tegelema teiste küsimustega, mis puudutavad infrastruktuuri. Tanklate küsimus lahendatakse avaliku ja erasektori partnerluse abil. Võib-olla leiame siis, et enam ei kulu palju aega, kui vesinikkütusega sõidukid, ja mitte ainult prototüübid, jõuavad meie tänavatele.
<P>
Tänan teid veel kord hea koostöö eest.
<SPEAKER ID="057" NAME="Juhataja">
Arutelu on lõppenud.
<P>
Hääletus toimub täna.
<P>
Kirjalikud avaldused (artikkel 142)
<SPEAKER ID="058" NAME="Zita Pleštinská  " LANGUAGE="SK">
Traditsiooniliste süsivesinikkütuste tootmiseks vajalikud toorainevarud kahanevad pidevalt ning seetõttu on küsimus teadus- ja arendustööst uute alternatiivsete käitussüsteemide loomiseks mootorsõidukite tööstuses väga pakiline.
<P>
ELi seitsmes raamprogramm eraldas 800 miljonit eurot vesinikutehnoloogia uurimiseks. Uuringute põhjal näib vesinik olevat ideaalseks alternatiiviks traditsioonilistele fossiilkütustele. Vesiniku kasutamine tulevikus maanteesõidukite kütusena pakub keskkonnale erakordselt soodsa lahenduse. See ei tekita mingeid süsinikuühendite ega kasvuhoonegaaside heitkoguseid. Esimesi autode prototüüpe on Euroopa Majanduspiirkonnas juba edukalt katsetatud.
<P>
Siseturu toimimiseks ning elanikkonna ohutuse ja keskkonnakaitse kõrge taseme tagamiseks on vaja kehtestada üleeuroopalised reeglid vesinikkütusega mootorsõidukite ehitusele. Kogu ELis kehtivad ühtsed heakskiitmise reeglid on minimaalseks eelduseks, mis võimaldab vesinikkütusega sõidukeid turule viia. Uute tehnoloogiate edukas kasutuselevõtt sõltub ka sobiva vesinikutanklate võrgustiku õigeaegsest ehitamisest.
<P>
Ma usun, et tänane arutelu suurendab Euroopa tarbijate usaldust autotööstuses uute tehnoloogiate kasutamise suhtes ning suurendab selliste sõidukite osakaalu Euroopa turul.
<P>
Olen veendunud, et ainult tehniliselt hästi valmistunud EL suudab saavutada edu konkurentsis Ameerika Ühendriikide, Jaapani ja Koreaga, kus selles valdkonnas on oldud märkimisväärselt aktiivsed. Seda arvestades pean seda algatust väga positiivseks.
<P>
(Istung katkestati kell 11.00 ja jätkus kell 11.30.)
