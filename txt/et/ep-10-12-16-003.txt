<CHAPTER ID="003">
Šveitsi osalemine programmis "Aktiivsed noored” ja tegevusprogrammis elukestva õppe alal (arutelu) 
<SPEAKER ID="047" NAME="Juhataja">
Järgmine päevakorrapunkt on Doris Packi kultuuri- ja hariduskomisjoni nimel esitatud soovitus nõukogu otsuse eelnõu kohta Euroopa Liidu ja Šveitsi Konföderatsiooni vahelise lepingu (millega kehtestatakse tingimused Šveitsi Konföderatsiooni osalemiseks programmis "Aktiivsed noored” ja tegevusprogrammis elukestva õppe alal) sõlmimise kohta (2007-2013) (12818/2010 - C7-0277/2010 - 2010/0231(NLE)).
<SPEAKER ID="048" NAME="Doris Pack" LANGUAGE="DE">
Austatud juhataja! Mul on väga hea meel võimaluse üle seda arutelu täna ühiselt juhtida, sest ma mäletan, et oleme mõlemad Euroopa Ülemkogul alati Šveitsiga koostööd teinud, ja seega teame mõlemad, kui tähtis on Šveitsi jaoks nendes programmides osalemine. 2006. aastal, enne programmide uuendamist, teadsime siin Euroopa Parlamendis loomulikult seda, et me ei eksisteeri eralduses, vaid peaksime üritama kõiki teisi endaga kaasa kutsuda. Šveits ei kuulu küll Euroopa Majanduspiirkonda, kuid oli siiski huvitatud osalemast koolituse ja hariduse valdkonnas. Nagu kõik teisedki, olin sündmuste sellise arengu üle väga rõõmus. 2004. aastal kuulusin delegatsiooni, mis külastas Šveitsi parlamendi koolituse komisjoni. Arutasime detailselt asjakohaseid küsimusi, näiteks koolide ja ülikoolide vahelist liikuvust ning koostööd. Mulle oli toona selge, et see ettepanek kunagi esitatakse, ja mul on selle üle nüüd hea meel.
<P>
Programmide koostamisel ei pidanud me silmas üksnes enda, vaid kõigi naaberriikide huvisid, näiteks Lääne-Balkani riike ja Šveitsi ennast, mis oma asukohalt jääb keskele. Seetõttu oleme nüüdseks suutnud edu saavutada. Mis puudutab eelmist arutelu, saan nüüd teile öelda, et Šveits kavatseb esitada taotluse kultuuriprogrammiga ühinemiseks. Ühtlasi on ta huvitatud kultuuripärandi märgistamise projektis osalemisest, mida ta saab teha ainult tingimusel, et osaleb selles programmis.
<P>
Head kolleegid! Mida me siis nüüd tegema peame? Me saame öelda kas jah või ei. Mitte keegi meist ei kujutaks ettegi, et vastaks eitavalt, sest me oleme alati olnud Šveitsi osalemise poolt. Peaksin lisama, et osalemise all pean silmas seda, et Šveits maksab oma osa eest. Artikli 218 alusel on meil valida ainult sõnade "jah” ja "ei” vahel ning loomulikult on meie vastus kindel jah.
<P>
Mis on Šveitsiga sõlmitava lepingu põhipunktid? Iseenesestmõistetavalt on Šveitsi osalejatega projektide ja algatuste tingimused, eeskirjad ja menetlused samad, mis kehtivad liikmesriikidest pärit osalejatele ja liikmesriikide esitatud projektidele. Šveits peab looma riikliku asutuse, täpselt nagu me kõik oma vastavas riigis oleme teinud, mis koordineerib programmide rakendamist riigisisesel tasandil ja mis peab igal aastal tasuma kummagi programmi puhul rahalise osamakse. 2011. aastal oleks programmi "Aktiivsed noored” osamakse 1,7 miljonit eurot ja elukestva õppe tegevusprogrammi osamakse 14,2 miljonit eurot. Mis puudutab finantskontrolle ja auditit käsitlevaid klausleid, peab Šveits järgima Euroopa Liidus kehtivaid klausleid, sealhulgas neid, mis käsitlevad ELi institutsioonide ja Šveitsi ametiasutuste kontrolle. Leping kehtib seni, kuni üks pooltest sellest loobub. Ma siiski ei usu, et keegi sooviks ühineda sellise programmiga, kavatsedes sellest välja astuda. See on Šveitsi noorema põlvkonna huvides ja loomulikult on see Šveitsi ümbritsevate riikide noorte huvides, kes soovivad Comenius-Regio raames osaleda õpilasvahetusprogrammides Šveitsiga või individuaalsetes koolipartnerlustes ja ka Erasmuse programmis.
<P>
Šveitsi ametiasutuste esindajad saavad loomulikult osaleda meie komisjoni koosolekutel nende riiki puudutavates küsimustes. Lubage mul siinkohal öelda üht: tahame väga, et Šveits astuks otsustava sammu edasi. Šveits on juba väga pikka aega näidanud üles huvi selles süsteemis osalemiseks. Loodame, et kui Šveitsi noorem põlvkond saab suhelda teiste noorte eurooplastega, siis teadvustatakse ka seal paremini eurooplaseks olemist. See võib tähendada, et tulevaste referendumi tulemused on teistsugused kui minevikus. Paneme oma lootused nooremale põlvkonnale ja neile kahele suurepärasele programmile. Olen kindel, et kolme aasta pärast lisandub kultuuriprogramm.
<SPEAKER ID="049" NAME="Androulla Vassiliou">
komisjoni liige. - Austatud juhataja! Euroopa Liidu ja Šveitsi Konföderatsiooni lepingu sõlmimiseks on kooskõlas Euroopa Liidu toimimise lepinguga vaja parlamendi nõusolekut, enne kui see leping saab jõustuda.
<P>
Tahan tänada kultuuri- ja hariduskomisjoni ja eriti selle esimeest Doris Packi tõhusa lähenemisviisi eest lepingule.
<P>
Kuna Šveits keeldus Euroopa Majanduspiirkonnaga ühinemast, ei ole siiani ühegi lepingu alusel olnud võimalik ELi ja Šveitsi vaheline otsene või kaudne koostöö hariduse valdkonnas.
<P>
Šveits on siiski näidanud juba kaua aega üles huvi meie haridus- ja noorteprogrammide vastu. Šveitsis on isegi välja arendatud riiklik toetussüsteem, et soodustada partnerlusi neis programmides aktiivselt osalevate ELi liikmesriikide organisatsioonidega. Lisaks on Šveits osalenud Bologna protsessis ja Euroopa kõrgharidusruumi loomises.
<P>
Samuti on Šveits hoolikalt jälginud Euroopa Liidus peetavat arutelu hariduspoliitika üle, ehkki distantsilt. Šveits on esimene riik, mis osaleb meie programmides, olemata ei ELi liikmesriik, Euroopa Majanduspiirkonna liige ega ELi kandidaatriik praegu või tulevikus.
<P>
Komisjon toetab Šveitsi osalemist nimetatud kahes programmis. Lepinguga võimaldatakse Šveitsi haridus- ja noorteorganisatsioonidel, samuti individuaalsetel õpilastel, õpetajatel ja noortel osaleda ELi programmis "Aktiivsed noored” ning tegevusprogrammis elukestva õppe alal ja teha seda täiesti võrdsetel tingimustel ELi kodanikega. Šveitsi osalejate esitatud projektide ja algatuste suhtes kehtivad samasugused tingimused, eeskirjad ja menetlused nagu liikmesriikide projektide suhtes.
<P>
Šveits on programmide rakendamise riigisisesel tasandil koordineerimiseks asutanud riikliku asutuse. Igal aastal tasub Šveits kummagi programmi puhul rahalise osamakse ning osaleb vaatlejana Šveitsi puudutavates küsimustes programmi komisjoni koosolekutel.
<P>
Tänan teid, head parlamendiliikmed, hea töö eest, mida selles küsimuses teinud olete!
<SPEAKER ID="050" NAME="Marco Scurria" LANGUAGE="IT">
Austatud juhataja! Head kolleegid! Lisaks komisjonile tahan kindlasti tänada kultuuri- ja hariduskomisjoni esimeest Doris Packi töö ja pühendumuse eest sellel teemal.
<P>
Täna arutatu on tähtis, sest just tänu sellistele vahenditele nagu programm "Aktiivsed noored” vahetatakse ideid, tekib lähedus ja sõprus Euroopa Liidu riikide vahel, kuid samuti ja eelkõige nende vahel, kes ei ole selle osalised, näiteks Šveits ja muud riigid.
<P>
Euroopa Liidu riikide ja kolmandate riikide suhteid on võimalik arendada just tänu meie mitmeaastaste programmide suurele rikkusele, näiteks sellised meetmed nagu "Aktiivsed noored”, "Erasmus', "Erasmus Mundus”, elukestva õppe tegevusprogramm, "Media”, "Media Mundus” jpt.
<P>
Oleme nende programmide kaudu Euroopa Liidu elule toonud, andnud paljudele kodanikele - põhiliselt noortele - võimaluse saada kokku, vahetada kogemusi, õppida üksteist tundma ning lasta teistel ennast tundma õppida. Oleme andnud õpetajatele ja töötajatele üldiselt võimaluse lihvida oma ametioskusi ning oleme andnud eri riikide juhtidele, tootjatele ja ühendustele võimaluse teha paremat tööd.
<P>
Seega - need programmid on tähtsad ja me olime veidi mures, kui me neid komisjoni järgmise aasta tegevuskavas ei silmanud. Täna kiidame seega heaks tähtsa sammu, mis aitab ELil kasvada, tugevdab meie mandri kodanikuks olekut ning - arvestades, et hetk tagasi rääkisime sellest Euroopa kultuuripärandi märgise puhul - see on samm, mis aitab kaasa meie Euroopa identiteedi kujunemisele.
<SPEAKER ID="051" NAME="Joanna Senyszyn">
fraktsiooni S&D nimel. - (PL) Austatud juhataja! Sotsiaaldemokraatide ja demokraatide fraktsiooni Euroopa Parlamendis nimel toetan raportööri raporti projekti, milles nõustutakse Šveitsi Konföderatsiooni osalemisega programmis "Aktiivsed noored” ja tegevusprogrammis elukestva õppe alal. Lepingu üle on peetud vajalikud läbirääkimised ja selles kaitstakse ELi huvisid ning Euroopa haridus-, koolitus- ja noorteprogrammide õiguslikud alused võimaldavad Šveitsi osalemist. Osalemise põhimõtted on detailselt lahti kirjutatud, mis tagab programmide kohase ja õiglase rakendamise. Šveits on väga huvitatud koostööst ELiga hariduse, koolituse ja noortega seotud valdkondades ning seega peaks meie kokkulepe oleme iseenesest ilmne.
<P>
Meil on ülimalt hea meel, et ELi haridusprogrammid on nii atraktiivsed ja tõhusad, et nendega liituvad teised riigid. Värskeimast Euroopa Komisjoni uuringust nähtub, et programmi "Aktiivsed noored” abil paranevad noorte keeleoskused ning nende võimalused tööturul. Täiskasvanute hariduse puhul ei ole võimalusi siiski ikka veel täiel määral ära kasutatud, ehkki potentsiaal selles valdkonnas on tohutu.
<SPEAKER ID="052" NAME="Hannu Takkula">
fraktsiooni ALDE nimel. - (FI) Austatud juhataja! Tahaksin kõigepealt tänada meie komisjoni suurepärast esimeest Doris Packi, kes on ka selle raporti koostaja! Võin öelda, et kui ettepanek usaldati Doris Packi kätesse, siis usaldati see headesse kätesse. Nagu meie hea volinik väga hästi teab, on Doris Packil elukestva õppe ja noorteprogrammide valdkondades väga suured ametikogemused ning suur asjatundlikkus. Selles küsimuses ettevalmistuste tegemise ajal oli rõõm jälgida, kui hästi töö edenes. On suurepärane, et ka Šveitsi noored saavad osa meie Euroopa Liidu edulugudest.
<P>
Tõsi on see, et isegi need, kes Euroopa Liitu kriitiliselt suhtuvad või isegi selle vastu seisavad, on siiski ühel meelel, et Euroopa Liidus on edulood tõepoolest olemas, näiteks programmid elukestva õppe, noorte ja kultuuri alal. See on üks Euroopa Liidu parimatest tahkudest ja see on midagi, mille nähtaval püsimiseks peame suurt tööd tegema.
<P>
Oleme just tänu Euroopa Liidule ja neile programmidele saanud julgustada noori eurooplasi oma isikliku kapitali suurendamiseks omandama haridust ja osalema koolitustel. Ühtlasi on seeläbi suurenenud ka meie riikide kapital.
<P>
Sel puhul on väga tähtis, et Šveits ei jääks sellest koostööst välja, olgugi et see riik ei ole ei ELi ega EMPi liige. Šveitsi noortele tuleb hoopis anda võimalus programmides osaleda ning edasi peaksime toimima vastastikusest kasust lähtudes. Usun, et see tekitab igal juhul lisandväärtust.
<P>
Austatud juhataja! Tahan lõpetuseks tänada meie raportööri. Loodan, et sellest programmist saab ka Šveitsi jaoks edulugu, nagu see on olnud meie, Euroopa Liidu liikmesriikide kodanike jaoks.
<SPEAKER ID="053" NAME="Marek Henryk Migalski" LANGUAGE="PL">
Austatud juhataja! Lugupeetud volinik! Kultuuri- ja hariduskomisjon võttis raporti ühehäälselt vastu ja kõik nõustusid, et tegemist on hea ideega. Tegemist on tõesti hea ideega, mis ei tohiks põhjustada mingeid vaidlusi, sest selles näitlikustatakse väärtused, mille üle me arutame. Tegelikult võib tegemist olla ühega neist raportitest, mida täiskogu saab ühehäälselt toetada, isegi kui Šveitsi puhul on tegemist ainulaadse olukorraga, nagu volinik ütles. See on väga huvitav ja poliitilises mõttes eriline riik, mis teeb Euroopa Liiduga koostööd väga erinevates vormides, ehkki ei ole paljude Euroopa Liidu lepingutega liitunud, kuid just seetõttu tasub selle riigiga sidemeid arendada, kasutades selleks sedalaadi mittevastuolulisi ja üldtunnustatud programme.
<SPEAKER ID="054" NAME="Jaroslav Paška" LANGUAGE="SK">
Austatud juhataja! Ehkki Šveits ei ole veel otsustanud Euroopa Liidu liikmesriigiks hakata, on ta pikka aega väljendanud tõsist huvi teha ELiga hariduse ja noorte ametikoolituse valdkondades ulatuslikku koostööd. Programmi "Aktiivsed noored” ja elukestva õppe tegevusprogrammi käivitamisel 2006. aastal pandi paika Šveitsi ja ELi koostöö õiguslikud alused nimetatud valdkondades.
<P>
Kooskõlas Euroopa Ülemkogu soovitustega koostas Euroopa Komisjon pärast läbirääkimisi vastavate Šveitsi organitega lepingu, mille alusel on meil võimalik arendada oma Šveitsi sõpradega tõhusat koostööd hariduse ja noorte ametikoolituse ja ka elukestva õppe valdkondades. Leping on korrektne ja tasakaalus ning selles väljendatakse mõlema allakirjutaja huvi vastastikuse koostöö laiendamise ning teadmiste ja asjatundlikkuse vahetamise toetamise vastu hariduse kvaliteedi parandamise huvides.
<P>
Lugupeetud volinik! ELi ja Šveitsi leping kujutab seega minu arvates sammu õiges suunas.
<SPEAKER ID="055" NAME="Justas Vincas Paleckis" AFFILIATION="S&amp;D">
(LT) Austatud juhataja! Tahaksin kiita raportööri Doris Packi ja nõustun täielikult tema soovitustega programmi "Aktiivsed noored” ja elukestva õppe programmi kohta ning Šveitsi osalemisega nendes. Tahaksin öelda, et Šveits ei ole mitte üksnes kaunis ja laitmatult toimiv riik; Euroopa Liidule pakub see suurt huvi selle otsedemokraatia ja kantonite konföderatsiooni tõttu. Teisest küljest peaks ka Euroopa Liit Šveitsile huvi pakkuma, sest ELi liikmesriigid ümbritsevad ju Šveitsi igast küljest. Lõpuks on Šveits hingamas ühes rütmis ELiga. Ma usun, et kui programm vastu võetakse, siis on seda võimalik veelgi paremini teha. Šveits läheneb veelgi Euroopa Liidule ja EL suudab Šveitsi paremini mõista; nagu kolleeg Doris Pack ütles - suudame paremini referendumite tulemusi ennustada.
<SPEAKER ID="056" NAME="Liam Aylward" AFFILIATION="ALDE">
Austatud juhataja! Toetan liikumist selles suunas, et Šveitsi koostöö ELiga hariduse, koolituse ja noortega seotud valdkondades suureneks. "Aktiivsed noored” on noorte Euroopa kodanike jaoks väga tähtis programm. Seda programmi on vaja rohkem esile tõsta ning selle eesmärgid tuleb täita, eriti arvestades Euroopa Vabatahtliku Teenistuse tegevusega programmi "Aktiivsed noored” raames.
<P>
Võttes arvesse, et järgmine aasta on Euroopa vabatahtlike aasta, siis on eriti oluline, et Euroopa Vabatahtlik Teenistus - mis toetab noorte osalust vabatahtlikus tegevuses ja mille eesmärk on arendada solidaarsust ning edendada kodanikuaktiivsust noorte seas - muutuks tugevamaks.
<P>
Iirimaal pakub vabatahtlik töö rohujuuretasandi spordiorganisatsioonides tuhandetele noortele võimalusi sportida ning juhtimises osaleda. Need organisatsioonid julgustavad noori kodanikuaktiivsusele, samal ajal edendades tervislikkust, sportlikku vormi ja aktiivset elustiili. Programmi ja selle vabatahtlikke meetmeid tuleks tõhustada ning Šveitsiga tuleks sel puhul sisse seada tugevad sidemed.
<P>
Programm "Aktiivsed noored” pakub palju võimalusi ning kõiki meetmeid selle eesmärkide tõhustamiseks ning ELi noorte julgustamiseks ja toetamiseks tuleks toetada ning otsustavalt soosida.
<SPEAKER ID="057" NAME="Vilija Blinkevičiūt" AFFILIATION="S&amp;D">
(LT) Austatud juhataja, raportöör! Tahaksin teid teie töö eest tänada ja öelda, et ma tõesti toetan teie soovitust, et Euroopa Parlament peaks kiitma heaks nõukogu otsuse Šveitsi osalemise kohta programmis "Aktiivsed noored” ja elukestva õppe programmis, sest komisjoni leping Šveitsi ametiasutustega on kooskõlas kõigi nõuete, sätete ja tingimustega. Lisaks teeb Šveitsi riiklik asutus koostööd programmide rakendamisel riigisisesel tasandil ning tasub igal aastal kummagi programmi osamaksed. See kahepoolne leping on väga tähtis nii Šveitsile endale kui ka Euroopa Loodule, sest Šveitsi noortel on nüüd võimalik kasutada programmi "Aktiivsed noored” pakutavaid mitmesuguseid võimalusi ja vastupidi. Euroopa Liidu noortel on võimalik koos Šveitsi noortega projektides osaleda. Mul on seetõttu ülimalt hea meel, et ehkki Šveits ei kuulu Euroopa Majanduspiirkonda ega ole ELi liikmesriik, teeb ta siiski hariduse, koolituse ja noortega seotud valdkondades Euroopa Liiduga tihedat koostööd.
<SPEAKER ID="058" NAME="Seán Kelly" AFFILIATION="PPE">
Austatud juhataja! Alates hetkest, mil ma Euroopa Parlamenti tulin, olen endalt pidevalt küsinud, miks Šveits ja Norra ei ole Euroopa Liiduga ühinenud, ja olen mõelnud, et järsku on põhjus selles, et nad saavad kasutada mõlema maailma eeliseid. Eelist olla Euroopa Liidus, kuid ilma kohustusteta. Täna siin jään ma ikka kahtlevale seisukohale. Volinik mainis, et Šveits peab raha välja andma. Loomulikult peab ta seda tegema, kuid üldjuhul maksavad klubisse mittekuulujad liikmetest rohkem.
<P>
Ma teen siiski kummarduse Doris Packi ülimale tarkusele ja kogemustele ning ütlen, et võib-olla on see samm edasi. Võib-olla aitab see Šveitsi kodanikel paremini teadvustada eurooplaseks olemist ja võib-olla nad kunagi ühinevad Euroopa Liiduga. Kui nii läheb - ja ma loodan, et läheb -, siis ma arvan, et kogu au peaks minema volinikule ja Doris Packile nende valgustatud lähenemisviisi heaks. Sellel heade soovide ajal olen valmis ettepanekutega kaasa minema.
<SPEAKER ID="059" NAME="Alajos Mészáros" AFFILIATION="PPE">
(HU) Austatud juhataja! Lugupeetud volinik! Euroopa noored on põlvkond, kellel on olnud privileeg kasvada rahu ajal mandril, millel peaaegu puuduvad piirid ja mida iseloomustavad liikuvus ja paljukeelsus ning mis pakub ka mitmesuguseid kultuurilisi ja majanduslikke võimalusi. Meil on vaja noorsoopoliitikavaldkonnas kehtestada stabiilsed abiprogrammid, kui me tahame tagada, et aina rohkem noori oleksid aktiivsed kodanikud. Vastab tõele, et Šveits ei kuulu Euroopa Majanduspiirkonda, kuid ta teeb Euroopa Liiduga tihedalt koostööd, ning seda mitte ainult hariduse, koolituse ja noortega seotud valdkondades. Šveits on alates 2008. aastast osalenud mitmetes laienenud Euroopa majanduslike ja sotsiaalsete erinevuste vähendamisele suunatud projektides ja neid rahastanud. Šveits on näidanud üles solidaarsust Euroopa Liidu laienemisega ja pühendumust sellele ning tahab uute liikmesriikidega rajada kindlad majandus- ja poliitilised suhted. Ma nõustun Šveitsi programmis osalemist käsitleva lepingu põhipunktidega, mis teeks temas võrdse partneri...
<P>
(Istungi juhataja katkestas sõnavõtu)
<SPEAKER ID="060" NAME="Silvia Costa" AFFILIATION="S&amp;D">
(IT) Austatud juhataja! Head kolleegid! Kui see programm täna teoks saab, siis on see tänu Doris Packi meelekindlusele ja volinik Vassiliou tahtele.
<P>
Itaalia-Šveitsi kodanikuna olen rõõmus, et Šveits on esimene riik väljaspool Euroopa Liitu, mis osaleb ELi noorte haridusprogrammides nii kõrghariduse kui ka jätkuõppe valdkondades. Tõepoolest - ärgem unustagem, et ehkki Šveits ei ole Euroopa Liidu osa, on ta oluliselt kaasa aidanud väärtuste ja vabaduste loomisele, mis on Euroopa kontinendi ühine kultuuripärand.
<P>
Selliste programmide nagu "Aktiivsed noored” edust annab tunnistust asjaolu, et Šveits soovib meie Euroopa programmidega võimaldatavat liikuvust laiendada oma noortele, ning seega on väga tähtis, et Šveits ei taotle mitte üksnes avaramat majanduspiirkonda, vaid ka avaramat hariduspiirkonda. Ma arvan, et Euroopa Liidu ja Šveitsi noortel oleks väga huvitav üksteist paremini tundma õppida ning ma olen kindel, et sellega rajatakse vundament, mis vormib Euroopa Liidu tulevikku.
<SPEAKER ID="061" NAME="Andreas Mölzer" AFFILIATION="NI">
(DE) Austatud juhataja! On täiesti arusaadav, et Šveits, kes osaliselt rahastab programmi "Aktiivsed noored” ja elukestva õppe programmi, soovib nüüd neis programmides osaleda. Õppimise vaimus jätkates oleks aga tore, kui EL järgiks Šveitsi eeskuju otsedemokraatia vallas. Kui šveitslased otsustavad mitte rajada minarette, siis nende otsust aktsepteeritakse. Sama lugu on hiljutise algatusega välismaalastest kurjategijate väljasaatmiseks. Šveitsi ametiasutused teavad, et kui rahvas ütleb ei, siis mõeldakse ka nii, ja nad ei korralda lihtsalt seni hääletusi, kuni saavad soovitud tulemuse, nagu juhtus ELis näiteks Iirimaal.
<P>
On fakt, et toona võis Euroopa põhiseadusliku lepingu esialgne tagasilükkamine muuta mõnede šveitslaste jaoks Schengeni ja Dublini lepingute poolt hääletamise lihtsamaks. Neile võib tunduda hõlpsam moodustada liit lõdvalt seotud riikide föderatsiooniga ja mitte tsentraalse Euroopa Liiduga. See on midagi, mida ei saa varjata praegu Šveitsis kostuvate häältega ELiga ühinemise poolt. Euroopa Liidus ei ole kõik sugugi nii roosiline; tsentralistlikud tendentsid on süvenemas ning sündmused on arenemas selles suunas, et liidust on saamas nn ümberjagamisühing.
<P>
(Istungi juhataja katkestas sõnavõtu)
<SPEAKER ID="062" NAME="Piotr Borys" AFFILIATION="PPE">
(PL) Austatud juhataja! Ma tahaksin Doris Packi ja volinikku selle algatuse eest soojalt tänada. Ma arvan, et Šveits - igast küljest ELi liikmesriikidest ümbritsetud enklaav - peab tegelikult olema programmidele avatud. Ma arvan, et noored ei tea alati, et kuna nad veel ei kuulu Euroopa Liitu, siis ei saa nad kasutada selle riigiülese Euroopa programmi eeliseid, mis pakub suurepäraseid võimalusi noorte lõimumiseks ja parimate tavade vahetamiseks ning mis tõepoolest tagab, et koostöö ja elukestev õpe on oma olemuselt tõeliselt euroopalikud.
<P>
Ma olen ühtlasi - ja see on veel olulisemgi - tänulik selle eest, et kanname nüüd Euroopa programmide mudeli üle riiki, mis ei ole Euroopa Liidu liikmesriik. Tahaksin samas nõustumise ja kutsumise vaimus julgustada Doris Packi ja volinikku sarnaseid projekte ehk laiendama, et kaasata teisi osaleda soovivaid riike. Pean peamiselt silmas idapartnerlust ja ka Balkani riike ehk teisisõnu riike, mis ei ole veel formaalselt Euroopa Liidu liikmesriigid.
<SPEAKER ID="063" NAME="Hella Ranner" AFFILIATION="PPE">
(DE) Austatud juhataja! Nagu kõigil siin, on minulgi tunne, et Šveits võib sel viisil Euroopale aina lähemale tulla ja et kunagi - ja loodetavasti varsti - saab sellest Euroopa Liidu täisliige, mis on kindlasti väga tervitatav. See tilluke valge täpp Euroopa kaardi keskel peaks meisse julgust süstima.
<P>
Meie hinnangute kohaselt jõuab programmis "Aktiivsed noored” osalenute arv peagi ühe miljonini. Noorteorganisatsioonide osalemine on tähtis ja ülekaalukas eesmärk. See on sõnum järgmisele põlvkonnale, et nende aktiivne osalus on väga oodatud. Tahan avaldada ka oma tunnustust Doris Packile tema jõupingutuste eest.
<P>
Peame liikuma liidust edasi teiste riikide juurde, antud juhul siis Šveitsi juurde, ja see on ainus viis, kuidas saame edu saavutada. Sellistel aegadel nagu praegu ei piisa arvatavasti sellest, kui lihtsalt oodata, millal Šveits palub luba Euroopa Liiduga ühineda. Pealegi ei tohi me unustada, et kultuuri- ja hariduskomisjoni rahaline toetamine annab meile eriti põhjust loota, et Šveits liitub peagi ka teiste programmidega.
<SPEAKER ID="064" NAME="Androulla Vassiliou">
komisjoni liige. - Austatud juhataja! Tahaksin kõiki selle algatuse eest soojalt tänada! Mul oli hea meel, et esimese teona hariduse, kultuuri ja noorte volinikuna kirjutasin ma alla Euroopa Liidu ja Šveitsi konföderatsiooni lepingule. Mul on selle arengu üle hea meel ja ma soovin, et Šveits saaks ühineda ka meie kultuuriprogrammiga, mida nad põhiseaduse tõttu teha ei saa.
<P>
Nagu paljud sõnavõtjad rõhutasid, toetame tihedamate suhete sisseseadmist Šveitsi ja ELi liikmesriikide noorte vahel. Me suhtume sellesse kui vahendisse, et sillutada teed Euroopa projekti suuremale toetamisele Šveitsis, ja loodame, et nad muudavad tulevikus meelt ja otsustavad Euroopa Liiduga ühineda.
<P>
Täheldasin ka seda, et austatud parlamendiliikmed julgustavad kolmandaid riike programmiga liituma, ja see on midagi, mida me loomulikult edendame. Tänan teid väga teie toetuse eest!
<SPEAKER ID="065" NAME="Doris Pack" LANGUAGE="DE">
Austatud juhataja! Mul on väga hea meel, et mõned kaasparlamendiliikmed euroskeptikute ridadest on selle ettepaneku poolt hääletanud ja nõustuvad, et on suurepärane, et Šveits selle programmiga liitub ja et koostöö hariduse vallas Euroopas suureneb. Võimalik, et see avab uusi horisonte mitte ainult liikmetele, vaid kindlasti ka Šveitsi nooremale põlvkonnale. Meile teeb see heameelt.
<P>
Kolleeg Mölzer on juba lahkunud, kuid panin tähele, et ta ei maininud asjaolu, et Šveitsis ei korraldatud selle koostöö kohta referendumit. Tõesti on tähelepanuväärne, et Šveits otsustas just selles valdkonnas sellise sammu vastu. Lõppude lõpuks saab ta ju olla kindel selles, et noorem põlvkond on kaua aega sellist koostöövõimalust oodanud. Andreas Mölzeril jäi ilmselt märkamata, et praegusel juhtumil referendumit ei toimunud. Rahvaga ei pea absoluutselt igas küsimuses konsulteerima. Head asjad, näiteks Euroopa Liiduga ühinemine, on niigi ilmsed. Ma loodan, et nooremale põlvkonnale tõuseb viljakast koostööst haridus- ja noorteprogrammide valdkonnas kasu ja et neist saavad tõelised eurooplased, kes ühel hetkel teatavad: "On saabunud aeg ka meil Euroopa Liiduga ühineda ja teha ülejäänud Euroopaga koostööd kõigis poliitikavaldkondades. Me oleme üks kontinent ja me peaksime neis küsimustes ühel nõul olema”. Ma olen kindel, et need haridusprogrammid mängivad tähtsat rolli eurooplaseks olemise paremal teadvustamisel kõigi šveitslaste seas.
<SPEAKER ID="066" NAME="Juhataja">
Tänan teid, Doris Pack! Tahaksin avaldada teile tunnustust mitte ainult raporti, vaid ka teie raske töö ja entusiasmi eest ning ka selle eest, et osalete nädalavahetusel LUXi auhinna edendamisel Madridis! Ma ei saa olla koos teiega 17ndal, kuigi ma seda väga tahaksin. 18. ja 19. kuupäeval saan koosolekutel osaleda. Tänan teid! On tõsi, et parlament vajab Doris Packi suguseid inimesi, et me oleksime nii tõhusad, nagu me olema peaksime.
<P>
(Aplaus)
<P>
Arutelu on lõppenud.
<P>
Hääletus toimub täna kell 12.00.
<P>
Kirjalikud avaldused (kodukorra artikkel 149)
<SPEAKER ID="999" NAME="Iosif Matula" LANGUAGE="RO">
Minusse süstib julgust Šveitsi soov osaleda Euroopa Liidu haridus- ja noorteprogrammides, eriti seetõttu, et see riik ei kuulu veel ei ELi ega Euroopa Majanduspiirkonda. ELi programmidesse kaasamine on tähtis ka seetõttu, et meil ei ole siiani olnud vahetut kultuuri- ja hariduskokkulepet. Šveitsi osalemine Bologna protsessis ja Euroopa Kõrgharidusruumi loomine tagavad, et saame koos luua tingimused 2020. aasta strateegia eesmärkide saavutamiseks ning seada selle protsessi käigus sisse tugevad sidemed liikmesriikide ja kolmandate riikide vahel. Noorte kokkusaamised, kogemuste vahetamine õpetajate ja teadlaste vahel ning paremad võimalused elukestvaks õppeks aitavad meil kujundada ühist Euroopa identiteeti. Tahan siiski rõhutada, et peame kaaluma ka teiste, ELi piiril asuvate riikide kaasamist oma programmidesse, sest haridus ja kultuuri ei tohiks meie piiridel lõppeda. See võimaldab meil uuesti üles ehitada Euroopa kontinendi ning julgustab noori aktiivselt osalema meie ühise tuleviku vormimises.
<SPEAKER ID="067" NAME="Mario Mauro" LANGUAGE="IT">
Šveitsi - riigi, mis otsustas mitte olla osa Euroopa Liidust - osalemist programmis "Aktiivsed noored” ja elukestva õppe tegevusprogrammis ei saa a priori välistada, kuid seda tuleks hoolikalt hinnata. Toetan seega komisjoni ja Šveitsi valitsuse sõlmitud lepingu tingimusi ja hääletan Doris Packi raporti poolt. On õige võimaldada Šveitsil kasutada programmide eeliseid, kuid õige on ka kaitsta Euroopa Liidu finants- ja muid huvisid.
<SPEAKER ID="068" NAME="Joanna Katarzyna Skrzydlewska" LANGUAGE="PL">
Seitsmendasse raamprogrammi lisatud elukestva õppe programmi eesmärk on arendada eri õppimisvorme kogu inimese ametielu jooksul, milleks toetatakse koostööd programmis osalevate riikide haridus- ja koolitussüsteemide vahel. Programmi sihtrühm ei ole ainult üliõpilased või keskkooliõpilased, vaid tänu Grundtvigi programmile ka täiskasvanud ja koolitajad, kellele on ette nähtud õppekülastused. Aasta-aastalt suurenenud eelarveeraldised selle programmi jaoks, mis 2011. aastal on peaaegu 1,028 miljardit eurot, näitavad, et selles valdkonnas on olemas põhjendatud vajadus arengu ja koostöö järele.
<P>
Ajal kui noorte seas on tööpuudus nii suur, kuna ei ole võimalik saada tööturu vajadustega kohandatud haridust ning ülikoolilõpetajad ei saa vajalikku tööalast koolitust, peame keskenduma sellele, et maksimaalselt ära kasutada elukestva õppe programmi pakutavad võimalused ning leida lahendus igale keerulisele olukorrale. Toetan algatust kaasata Šveits selle valdkonna koostöösse. Loodan, et ühine kogemuste vahetamine aitab parandada tööhõivet ja suurendada liikuvust tööturul.
