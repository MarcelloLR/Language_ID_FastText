<CHAPTER ID="013-01">
1. Guinea-Bissau
<SPEAKER ID="308" NAME="Juhataja">
Järgmine päevakorrapunkt on Guinea-Bissau olukorda käsitleva kuue resolutsiooni ettepaneku arutelu.
<SPEAKER ID="309" NAME="José Ribeiro e Castro" LANGUAGE="PT">
Proua juhataja, volinik, daamid ja härrad. Kahjuks peame jälle kord sellel täiskogul arutama Guinea-Bissau olukorda, mis on üks tõesti raske olukord. See on riik, mis on palju aastaid kannatanud kroonilise ebastabiilsuse all ning üritanud 1990ndatel võtta suuna demokraatiale. Miski ei läinud õigesti, toimus riigipööre ja väike kodusõda ning sellest saadik on valitsenud suur poliitiline ja militaarne ebastabiilsus, pinged ja tugev rivaliteet. Hiljuti tekkis seal ka väga murettekitav huvi narkokaubanduse vastu, mis muutub kõigile vaatlejatele üha ilmsemaks.
<P>
Me mõistame sügavalt hukka hiljutised rünnakud: pommirünnaku, milles sai surma sõjaväe staabiülem kindral Tagme Na Waie, ning ka president Nino Vieira eriti barbaarse, kui mitte lausa metsiku tapmise. Nende meeste minevikust hoolimata avaldame solidaarsust nende perekondadele ja Guinea-Bissau rahvale ning kahetseme neid rünnakuid ja mõistame need sügavalt hukka.
<P>
Me tahame näha tagasipöördumist normaalse olukorra juurde. Õppetund, mille ma sain ja mida tahtsin selles resolutsioonis rõhutada, on see, et karistamatus ei ole vastus. Kuidas saime me minevikus Ansumane Mané ja kindral Veríssimo Seabra mõrvamise puhul sulgeda silmad fakti ees, et toimepanijaid ei leitud ega toodud kohtu ette? On selge, et see pole vastus. Seepärast peame Guinea-Bissau valitsusele peale käima, et selle teo eest vastutavad isikud tuleb leida. Süüdlased tuleb kohtu ette tuua ja meie peame selleks vajalikku abi osutama.
<P>
Lõpetuseks tahan juhtida tähelepanu ka meie murele praegu selles piirkonnas toimuva uimastite transiitveo pärast, seetõttu Euroopa Liidule tekkiva ohu pärast ning Guinea-Bissaus endas toimuva narkokaubanduse pärast, mille kohta on selged tõendid. Sellega seoses tahan üles kutsuda looma ka tihedamaid suhteid Cabo Verdega. Oleme loonud erilise partnerluse Cabo Verdega, millel on Guinea-Bissauga väga lähedased suhted ja laialdased teadmised selle riigi kohta, kuid mis on ka väga vähe kaitstud. Seepärast on see oluline ka meie enda Euroopa julgeolekule. Seepärast on selle erilise partnerluse tugevdamine Cabo Verdega selles kontekstis samuti väga oluline.
<SPEAKER ID="310" NAME="Justas Vincas Paleckis" LANGUAGE="LT">
Mõrvad Guinea-Bissaus on tugev hoop mitte ainult selle narkokaubandusest nõrgestatud riigi demokraatia pihta, vaid ka tervele Lääne-Aafrika piirkonnale. Presidendi ja sõjaväe staabiülema tapmine paiskas riigi veel sügavamale saamatute asutuste, üha nõrgeneva demokraatia, kasvava korruptsiooni ja isikukultuste mädasohu. Riigi asukad elavad kaoses ning seal on puudus veest, ravimitest ja koolidest. Narkokaubandus ei tunne piiranguid ega riigipiire ning muutub ähvarduseks tervele piirkonnale, ulatudes isegi Euroopa riikidesse.
<P>
Kuigi relvajõudude komandörid on praeguseni pidanud oma lubadust riigi siseasjadesse mitte sekkuda, võivad hiljutised sündmused täielikult hävitada kõik, mis Guinea-Bissaus on demokraatiast järele jäänud. Uus valitsus peab austama põhiseaduslikku korda, lahendama konfliktid rahumeelselt ja uurima põhjalikult mõrvu. Peame Euroopa Liidu julgeoleku- ja kaitsemissiooni abiga saavutama pöördepunkti riigi arengus, pakkuma talle stabiilsust ja väärikat elu. Peame lootma, et presidendivalimised toimuvad lähematel kuudel ning on kooskõlas valimiste korraldamise rahvusvaheliste standarditega. Kutsume Euroopa Liidu liikmesriike ja kogu rahvusvahelist üldsust üles andma Guinea-Bissaule demokraatlike valimiste läbiviimiseks vajalikku rahalist ja tehnilist toetust. Guinea-Bissau poliitilised opositsioonijõud peaksid praegusel riigile raskel ajal otsima ühiseid toetuspunkte ja kompromisse ning võtma kiiresti vastu otsused riigi julgeoleku, valimisprotseduuride ja avaliku halduse kohta. Me kutsume neid üles võitlema tõhusamalt korruptsiooniga ning konsulteerima rahvusliku leppimise küsimuses kodanikuühiskonna ja muude organisatsioonidega.
<SPEAKER ID="311" NAME="Ewa Tomaszewska">
autor. - (PL) Proua juhataja, käesoleva aasta 2. märtsil lasti Guinea-Bissau president João Bernardo Vieira maha rünnakus, mille korraldasid sõjaväe staabiülemale ustavad sõdurid. Sõjaväe staabiülem Batista Tagme Na Waie suri eelmisel päeval plahvatuses saadud vigastustesse. Mõlemad surmad on seotud Guinea-Bissau poliitilise konfliktiga, mis on kestnud palju aastaid ning viinud tragöödiani ja stabiilsuse puudumiseni riigis. Kuigi 2008. aastal peetud valimised olid rahumeelsed, toimus kohe pärast neid esimene mõrvakatse. President pääses sellest rünnakust eluga. Endine Portugali asumaa Guinea-Bissau on üks maailma vaeseimatest riikidest. Samas viib läbi riigi kokaiini salakaubaveo transiittee.
<P>
Me mõistame hukka katsed lahendada konflikte riigipöörde abil; me kutsume üles pidama Guinea-Bissaus kahe kuu jooksul presidendivalimised; ning me kutsume üles tagama, et need valimised vastaksid demokraatlikele standarditele ja põhiseaduslik kord saaks taastatud.
<SPEAKER ID="312" NAME="Ilda Figueiredo" LANGUAGE="PT">
Guinea-Bissau poliitilist olukorda analüüsides ei tohiks me unustada, et selle noore Aafrika riigi rahvas oli Portugali kolonialismi ohver ning võitles selle vastu tõesti väga vapralt. Võttes arvesse, mis seal on toimunud ja mida me kahetseme, eriti presidendi ja staabiülema mõrvamist, ei tohi me unustada, et see on tagajärjeks kõigile raskustele ja lõhenemistele, mis on eksisteerinud juba aastaid ja eksisteerivad ka praegu ning pärinevad koloniaalsest minevikust. Peaksime ka meeles hoidma, et see on endiselt üks Aafrika vaesematest riikidest, mis tähendab, et Euroopa Liit peab pöörama suurt tähelepanu koostööle rahvatervise ja hariduse valdkondades, et parandada elanikkonna elutingimusi ja üle saada raskustest, millega endiselt peab silmitsi seisma suur osa Guinea-Bissau elanikkonnast, eelkõige naised, emad ja lapsed.
<P>
On eluliselt tähtis, et Euroopa Liit tugevdaks oma osavõtlikku toetust neile inimestele. Me peame toetama ka haridust, kindlat varustatust joogiveega ning mõnedel juhtudel isegi põllumajandustootmist, et tagada kogu elanikkonna juurdepääs toidule. Seda toetust tuleb siiski anda välise sekkumiseta ning suveräänsust ja rahva valikuid täielikult respekteerides.
<SPEAKER ID="313" NAME="Marios Matsakis">
autor. - Proua juhataja, see vaesusest rabatud endine asumaa on aastakümneid kannatanud poliitilise ebastabiilsuse ja kriiside all, mille tagajärjeks on selle kodanike rasked ja pikaajalised kannatused.
<P>
Tema üleminek demokraatlikule riigile ja parematele aegadele sai paremad väljavaated pärast seda, kui 2008. aasta parlamendivalimised olid läbi viidud silmnähtavalt ausalt ja rahumeelselt. Siiski kogunesid riigi kohale jälle killustava vihkamise ja vägivalla mustad pilved, kui renegaatidest sõdurid tulistasid president Vieirat 2. märtsil, järgmisel päeval pärast armeeülema tapmist. Me mõistame mõlemad mõrvad hukka ning võime ainult loota, et Guinea-Bissau rivaalitsevad pooled leiavad oma kodanike heaolu nimel vajalikku tahet ja jõudu oma erimeelsuste lahendamiseks dialoogi kaudu läbirääkimislaua ääres. Peale selle, kuna Guinea-Bissau on viimastel aastatel muutunud laiaulatusliku narkokaubanduse riigiks, me innustame mitte ainult riigi ametiasutusi, vaid ka rahvusvahelist üldsust tegema oma parima tõhusaks võitluseks selle surmava needusega.
<SPEAKER ID="314" NAME="Marie Anne Isler Béguin">
autor. - (FR) Proua juhataja, volinik, daamid ja härrad. Roheliste / Euroopa Vabaliidu fraktsioon mõistab sügavalt hukka Guinea-Bissau presidendi João Bernardo Vieira ning relvajõudude ülema kindral Tagme Na Waie mõrvamise 1. ja 2. märtsil 2009. aastal.
<P>
Me nõuame, et viidaks läbi täielik juurdlus ja tegude kordasaatjaid karistataks, ning samuti ka aastatel 2000 ja 2004 mõrvatud kindralite Mané ja Correia tapjaid, kes on tänapäevani avastamata jäänud.
<P>
Olles vaesematest vaesem ning tähelepanuväärne oma madala keskmise eluea poolest, peab Guinea-Bissau nüüd hakkama tegelema narkokaubanduse probleemiga. Lõuna-Ameerika salakaubavedajate sillapeana on Guinea-Bissau muutunud transiitriigiks uimastitele, mis kavatsetakse viia Euroopasse, kus suurimaks tarbijaks oleme meie. Me teame liigagi hästi, et see mõjub kahjulikult tervele piirkonnale, sest näiteks Mauritaanias on avastatud suuri uimastikoguseid, seda isegi lennujaamas.
<P>
Euroopa Liit peab aitama Guinea-Bissaul narkokaubandusele selga pöörata, võideldes sellega nii siin kui seal ning pöördudes tagasi arengu juurde, mis põhineb riigi enda ressurssidel.
<P>
Kuna rahvusvaheline üldsus on tervitanud viimaseid valimisi ning Euroopa Liit demonstreerinud oma toetust protsessile, mille kaudu Guinea-Bissaud tundma õppida ning seal demokraatiat kehtestada, võivad sündmused, mille riik on just läbi elanud, seda aitamise ja toetamise hoiakut üksnes tugevdada.
<P>
Ka sõjavägi, mis valimisprotsessi ei sekkunud, peab samuti jätkama ranget kinnipidamist põhiseaduslikust korrast, nagu ta on lubanud.
<P>
Kuna naaberriigid Lääne-Aafrikas on pärast aastatepikkusi probleeme ja kaost taas avastanud demokraatia tee ning austavad ametiasutusi ja inimõigusi, ei tohi ka Guinea-Bissau langeda laiduväärsete tavade lõksu. Euroopa Liit peab olema kohal ning kasutama oma mõjuvõimu ja eeskuju, et aidata sellel riigil jääda demokraatia teele.
<SPEAKER ID="315" NAME="Laima Liucija Andrikienė">
fraktsiooni PPE-DE nimel. - Proua juhataja, lisaks sellele, mida täna Guinea-Bissau olukorra kohta juba räägiti, tahaksin kommenteerida kahte küsimust.
<P>
Esiteks, Guinea-Bissau presidendi João Bernardo Vieira ning relvajõudude ülema kindral Tagme Na Waie mõrvu tuleks põhjalikult uurida ja nende kordasaatjad kohtu ette tuua.
<P>
Teiseks, oma tänases resolutsioonis me väljendame lootust, et presidendivalimised riigis peetakse 60 päeva jooksul. Kutsume täna ELi liikmesriike ja rahvusvahelist üldsust üles tagama, et Guinea-Bissau saab rahalist ja tehnilist abi, mida ta usaldusväärsete valimiste läbiviimiseks vajab.
<SPEAKER ID="316" NAME="Leopold Józef Rutowicz">
fraktsiooni UEN nimel. - (PL) Proua juhataja, Guinea-Bissau-taolistes vaestes Aafrika riikides võib traagiliste tagajärgedega ebastabiilsus tekkida väga lihtsalt. President João Bernardo Vieira ja relvajõudude ülema kindral Tagme Na Waie mõrvamine oli kindlasti osa katsest riiki destabiliseerida, mida arvatavasti õhutas narkomaffia. Tõhusate julgeolekujõudude puudumine selles riigis on tähendanud, et mitmesuguste mõrvade sooritajad jäävad tegelikult karistamata. Me peame pakkuma igakülgset abi, mida selle riigi valitsus vajab, ning see ongi küsimus, millega resolutsioon tegeleb.
<P>
Lisaks sellele ning taoliste intsidentide toimumise ärahoidmiseks peame kuulutama armutu sõja narkokaubandusele, mis on destabiliseerivaks jõuks paljudes vaestes Aafrika, Aasia ja Lõuna-Ameerika riikides, toetab terrorismi ning hävitab sõltuvuse tekitamise kaudu sadade tuhandete inimeste elu kogu maailmas. Kui me seda probleemi lahendada ei suuda, maksame oma abituse eest aina suuremat hinda.
<SPEAKER ID="317" NAME="Benita Ferrero-Waldner">
komisjoni liige. - Proua juhataja, lubage mul kõigepealt Euroopa Komisjoni nimel öelda, et meil on sügavalt kahju Guinea-Bissau vabariigi presidendi, Tema Ekstsellents João Bernardo Vieira tapmisest. Me mõistame kõige tugevamate võimalike väljenditega hukka selle mõrva ning samuti rünnakud, mis lõppesid relvajõudude ülema kindral Batista Tagme Na Waie ja teiste sõdurite surmaga. Tahaksin saata kaastundeavaldused ka nende perekondadele.
<P>
Narkodiilerite kohaleilmumine ja nii palju kuritegevust on praegu liigagi murettekitav. Vastavalt kaheksandale EDFile ja muudele instrumentidele, kuid lisaks UNODC-le antud 2 miljonile eurole, on komisjon alla kirjutanud väga ambitsioonikale kavale narkootikumide vastase võitluse vallas. Me arvame, et see on tõesti väga tähtis, nagu toimunud sündmused on näidanud.
<P>
Me kutsume tungivalt üles jääma rahulikuks ja erapooletuks ning innustame Guinea-Bissau ametiasutusi neid sündmusi täielikult uurima ja tooma nende eest vastutajaid kohtu ette. Nad ei tohiks karistamata jääda. Kahjuks järgnesid need vägivaldsed teod edukatele parlamendivalimistele, mis sillutasid teed ELi ja rahvusvahelisele toetusele riigi rahu tugevdamise pingutustes. Need rünnakud toimusid kasvanud rahvusvaheliste kohustuste ajal, mis olid mõeldud demokraatliku ja stabiilse Guinea-Bissau ülesehitamiseks.
<P>
Selles äärmiselt keerulises olukorras jääb komisjon täielikult pühendunuks riigi ametiasutuste tugeva toetamise jätkamisele, eesmärgiga taastada stabiilsus, kuid säilitada ka areng. Ma pean silmas tegelemist kõige vaesemate haridusega, põhivajaduste ja põhiteenuste puudumisega ning riigi majanduskasvuga. Hakkame nüüd teoks tegema laia valikut meie käsutuses olevaid instrumente eesmärgiga aidata Guinea-Bissaul saavutada jätkusuutlikku rahu ning loodetavasti konsolideerida tema demokraatlikke protsesse.
<P>
Eelmisel aastal kiideti heaks ambitsioonikas riigi strateegiakava 100 miljoni euro ulatuses, mis hõlmab perioodi 2008-2013. See keskendub julgeolekusektori reformimisele - sealhulgas võitlusele narkootikumidega, mida enne mainisin - ja riigi suveräänsete asutuste edendamisele.
<P>
Eelmisel aastal otsustas nõukogu moodustada ka ELi missiooni, et julgeolekusektori reformi Euroopa julgeoleku- ja kaitsepoliitika raames toetada. Saabuvad presidendivalimised - mida praegu oodatakse 60 päeva jooksul pärast uue presidendi nimetamist - toimuvad arvatavasti juba enne suvist vaheaega. Seda äärmiselt pingelist ajakava arvesse võttes peab komisjon hoolikalt kaaluma, kas valimiste vaatlemise missiooni läbiviimine on teostatav. Sellest hoolimata jäävad muu hulgas meie olulisteks prioriteetideks toetus valimisraamistiku vajalikele reformidele vastavalt ELi-ÜRO poolt 2008. aastal sõnastatud soovitustele ning piirkondlikele organisatsioonidele antav toetus saabuvate valimiste jälgimisel.
<SPEAKER ID="318" NAME="Juhataja">
Arutelu on lõppenud.
<P>
Hääletus toimub arutelude lõppedes.
