<CHAPTER ID="008-13">
13. Euroopa Järelevalveasutuse (Euroopa Pangandusjärelevalve) eesistuja ametissenimetamine 
<SPEAKER ID="115" NAME="Olle Schmidt" AFFILIATION="ALDE">
Lugupeetud juhataja, me peaksime nüüd ametisse nimetama uute finantsjärelevalveasutuste kolm eesistujat. Tahaksin juhtida Euroopa Parlamendi tähelepanu asjaolule, et ükski neist kolmest pole naine. Minu arvates on väga kummaline, et komisjon ei leia ühtki naiskandidaati, kes oleks pädev mõnda neist asutustest juhtima.
<P>
(Aplaus)
<SPEAKER ID="116" NAME="William" AFFILIATION="The Earl of) Dartmouth  (EFD">
Austatud juhataja, tahaksin esitada Marta Andreaseni kandidatuuri mõnele neist ametikohtadest.
<P>
(Aplaus ja nõusolevad hüüded EFD fraktsioonist)
<SPEAKER ID="117" NAME="Enikő Győri">
nõukogu eesistuja. - Austatud juhataja, eile õhtul oli meil siin saalis erakordselt viljakas arutelu järelevalveasutuste uute eesistujate ja tegevdirektorite ametissenimetamise protsessi üle. Avaldan täiskogule ja Euroopa Parlamendi liikmetele, kes arutelus osalesid, siirast tänu.
<P>
Parlamendiliikmed juhtisid tähelepanu mõningatele küsimustele, mis vajavad selgitamist ja läbivaatamist, et me jõuaksime oma ühise eesmärgini: luua hästitoimiv järelevalvesüsteem, mis on suuteline oma tööd korralikult tegema.
<P>
Nõukogu jagab teie seisukohta, et äärmiselt tähtis on tagada, et asutused saaksid toimida sõltumatult, et neil oleksid võimekad ja piisavate volitustega juhid ning piisavad rahalised vahendid.
<P>
Euroopa Parlament suutis oma sõnumi eesistujariigile edasi anda ning sõnum leidis heakskiitu. Olen kindel, et meil õnnestus jõuda selles küsimuses heale kokkuleppele. Kutsun teid kõiki kandidaatide poolt hääletama.
<SPEAKER ID="118" NAME="Juhataja">
Ehk olete teie valmis seda tööd tegema?
<SPEAKER ID="119" NAME="Michel Barnier" LANGUAGE="FR">
Austatud juhataja, lugupeetud parlamendiliikmed! Hääletus, millel te suure vastutustundega osalete, on väga tähtis.
<P>
Me valime kolme järelevalveasutuse - panganduse, kindlustuse ja turgude järelevalvega tegeleva asutuse - eesistujad, misjärel saavad kolm uut asutust tööle hakata, moodustades koos Süsteemsete Riskide Nõukoguga esimese tõelise Euroopa finantsturgude järelevalve struktuuri. Väga suurt osa selles on mänginud just parlament, sest asutused loodi ja nende volitusi suurendati Euroopa Parlamendi positiivse hääletuse tulemusel.
<P>
Te annate oma hääled väga vastutustundlikult ja me austame teie hääletusotsust. Kuna see küsimus oli komisjonis minu vastutusalas, tuli mul teha valik 275 minust sõltumatult üles seatud kandidaadi seast. Taotlusi said vabalt esitada kõik inimesed eri liikmesriikidest ja reguleerivatest asutustest. Tegemist oli avatud ja läbipaistva protsessiga, milles võis osaleda igaüks, kes seda soovis.
<P>
Protsessi lõpul kohtusin ma isiklikult eelvaliku läbinud inimestega. Olle Schmidt, pean teile tunnistama, et ka minul oli kahju, et kolmest ametikohast ühe - Euroopa Pangandusjärelevalve Asutuse juhi ametikoha - puhul võttis üks kahest eelvaliku läbinud kandidaadist, kõrge kvalifikatsiooniga naine, viimasel hetkel - vahetult enne jõule - oma kandidatuuri tagasi. Esimene kohustus, mille ma tahan võtta, on tagada, et käimasolev tegevdirektorite ametissenimetamise protsess - alles täna hommikul kohtusin ma ühe asutuse puhul eelvaliku läbinud kandidaatidega - oleks tasakaalustatum ja et esindatus oleks mitmekesisem, eriti soolise võrdõiguslikkuse seisukohast. See on Euroopa Parlamendi õigustatud nõudmine.
<P>
Lähtusime kandidaatide valimisel nende oskustest, teadmistest, pühendumisest Euroopale ja sõltumatusest. Sama kavatsen ma teha tegevdirektorite valimisel, et neil kolmel asutusel saaks olema vajalik usaldusväärsus ja autoriteet.
<P>
Daamid ja härrad, see hääletus on tähtis. Eile esimeestele Sharon Bowlesile ja Klaus-Heiner Lehnele saadetud kirjas lubasin - ja ma kinnitasin seda lubadust teile täna hommikul koos asepresident Šefčovičiga -, et me võimaldame nendele kolmele asutusele materiaalsed, finants- ja inimressursid, mis on vajalikud tagamaks, et neil asutustel oleks vajalik usaldusväärsus ja sõltumatus. Ma saan aru, et eesistujariik on võtnud sama kohustuse.
<P>
Nimetatud kolmel asutusel seisab ees suur töö seoses stressitestide, reitinguagentuuride ja tekstidega, mida te arutate ning mis käsitlevad tuletisinstrumentide ja lühikeseks müümise määrust. Tööst puudust ei ole. Me teame, et turud liiguvad palju kiiremini kui demokraatia. Usaldan Euroopa Parlamendi liikmeid, kes valmistuvad hääletama, ja kinnitan komisjoni lubadust tagada neile kolmele uuele asutusele sõltumatus, tööks vajalikud ressursid ja usaldusväärsus.
<SPEAKER ID="120" NAME="Sharon Bowles">
esitaja. - Lugupeetud juhataja, palun vabandust kolleegide aja kulutamise eest.
<P>
Resolutsioonid esitati seepärast, et parlamendikomisjon ei olnud rahul institutsiooniliste menetlustega ja soovis saada Euroopa Komisjonilt ja eesistujariigilt teatavaid kinnitusi. Eilsel arutelul, kirjalikes avaldustes ja mulle saadetud kirjades anti vajalikud kinnitused ning need kõik avaldatakse.
<P>
Parlamendikomisjoni enamik soovitab nüüd kõik kandidaadid heaks kiita. Mina isiklikult olen sellega nõus. See tähendab kõigi resolutsioonide vastu hääletamist.
<P>
Me soovisime kinnitusi neljas valdkonnas.
<P>
Seoses asutuste sõltumatusega on nii komisjon kui ka eesistujariik kinnitanud kavatsust tagada asutuste, nende eesistujate, tegevdirektorite ja nõukogude liikmete sõltumatus.
<P>
Seoses nõukogude koosseisuga teatas komisjon, et jälgib valvsalt, keda järelevalveasutuste juhid järelevalvenõukogudesse nimetavad, nagu nõuab määrus, ja eesistujariik toetas komisjoni avaldust.
<P>
Mis puudutab eelarvevahendite piisavust, siis komisjon on tunnistanud vajadust tagada asutustele piisavad eelarve-- ja inimressursid. Eesistujariik on sellega nõustunud ja lisaks rõhutanud ka seda, et liikmesriigid peavad täitma omapoolseid kohustusi.
<P>
Seoses ametissenimetamise korraga oleme avastanud, et me oleme määrustega seotud viisil, mille puhul kõik asjaosalised mõistavad, et see ei ole õige. Näidetena võib nimetada ametiaja lõpuga seotud pensioniea kriteeriumid ja ka sooküsimuse. Neid küsimusi käsitletakse läbivaatamise käigus, millega on nõus nii komisjon kui ka eesistujariik.
<P>
Parlamendikomisjon nõuab endiselt, et ta kaasataks nii praegu kui ka tulevikus kõikide ametikohtade, sealhulgas tegevdirektori ametikoha puhul valikumenetlusse. Lähtudes demokraatlikest põhimõtetest, soovivad parlamendiliikmed väljendada oma eelistusi kandidaatide suhtes. Seetõttu ongi resolutsioonid hääletusele jäetud. Kuid ma kordan, et kui te tahate esitatud kandidaadid heaks kiita (mida mina pooldan), siis peaksite hääletama nende resolutsioonide vastu.
<SPEAKER ID="121" NAME="Juhataja">
Meil on nüüd tegemist üsna pahupidise menetlusega, nagu kolleeg Bowles märkis. Hakkame nüüd hääletama. Kui te olete kandidaadi vastu, siis hääletage resolutsiooni poolt. Kui te hääletate resolutsiooni vastu, siis hääletate kandidaadi poolt. Minu jaoks on see arusaamatu, aga nii ta on.
