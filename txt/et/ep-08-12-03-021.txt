<CHAPTER ID="021">
REACHi rakendamine (arutelu)
<SPEAKER ID="274" NAME="Juhataja">
Järgmine päevakorrapunkt on komisjonile esitatud suuliselt vastatav küsimus faasiainete eelregistreerimise kohta vastavalt REACHile (O0131/2008) (B6-0490/2008).
<SPEAKER ID="275" NAME="Guido Sacconi">
küsimuse esitaja. - (IT) Austatud juhataja, lugupeetud kolleegid! Ma ei kuluta teie aega palju, sest see on laialt tuntud teema. Me räägime keemiliste ainete eelregistreerimisest, eeletapist, tegelikult REACHi rakendamise esimesest etapist, mis on väga tähtis. See on tähtis seetõttu, et sellega pakutakse ettevõtetele võimalust kasutada üleminekukorra kohaldamise õigust, teisisõnu hajutada ainete registreerimiseks ettenähtud tähtaegu. See on põhjalikum kord, mis lisaks kõigele muule - ja see on isegi olulisem - võib tuua kaasa andmeid omavahel jagavate ettevõtete rühmade moodustumise. See tähendab, et sama aine tootjad võivad esitada andmeid ühiselt.
<P>
Nagu me kõik hästi teame, saime teavet, et võrreldes esialgsete prognoosidega, millel REACHi süsteem põhines, ei ole eelregistreerimiste arv olnud mitte ainult suur, vaid tegelikult palju suurem, kui oodatud. Me rääkisime mõnesajast tuhandest, aga eelregistreeritud ainete arv on ilmselt ületanud miljoni - volinik annab meile selle kohta kindlasti täpsed andmed. See on meie jaoks probleem, sest tekitab palju küsimusi selle plahvatusliku kasvu või - ütleme - isegi positiivse nähtuse põhjuste kohta. Põhiline, mida me teame, on see, et niisugune andmelaviin, olgugi et see on siiski esialgne põhiteave, on pannud tõsiselt proovile äsja Helsingis loodud Euroopa Kemikaaliameti suutlikkuse sellega toime tulla.
<P>
Meie küsimus on seega just järgmine: me tahame teada, kuidas need probleemid lahendati, milline struktuur on loodud, kui on tekkinud probleeme ettevõtete jaoks, kes on nii-öelda väga innukalt soovinud tähtajast kinni pidada. Eelregistreerimise taotluste esitamise tähtaeg lõppes 1. detsembri keskööl. Samuti tahame teada, milline on komisjoni analüüs ja esialgne hinnang selle nähtuse kohta ning milliseid probleeme see võib põhjustada määruse rakendamise järgmises etapis.
<SPEAKER ID="276" NAME="John Bowis">
küsimuse esitaja. - Lugupeetud juhataja, nagu Guido Sacconi, võin ka mina teha üsna lühidalt. See on ehk Euroopa Parlamendi viimaste aastate ulatuslikem teema. See on üks suuremaid töid, millega ta on tegelema hakanud, ning see on väga oluline nende inimeste tervise ja ohutuse jaoks, kes käitlevad, kasutavad ja tarbivad kemikaale, mis võivad olla ohtlikud või riskantsed ja mis nõuavad seega suurt hoolikust.
<P>
Seetõttu lõime REACHi. Seetõttu kehtestasime eelregistreerimise ja seejärel autoriseerimise nõude. Seetõttu oleme mures, kui kuuleme, et see on lumepallina paisunud ja äsjaloodud ameti peaaegu lämmatanud.
<P>
Guido Sacconi ütles, et ta pole kindel eelregistreerimiste arvus, aga arvas, et neid oli üle miljoni. Ma võin teile öelda, et 1. detsembril, kui registreerimisaeg lõppes, oli see arv üle kahe miljoni. Tegemist oli 2 212 129 registreerimisega 65 655 ettevõttelt. Selline oli selle nähtuse ulatus.
<P>
Küsimus on selles, miks on neid nii suur hulk. Ma pakun vastuseks, et paljudel ettevõtetel soovitati võtta ennetavaid meetmeid juhuks, kui nad peavad hiljem tegema palju kallimaid toiminguid.
<P>
Aga küsimus on seega järgmine: kas septembris, kui meile sellest esimest korda teatati, oli komisjon valmis toetuse pakkumiseks sekkuma? Kas komisjon peab registreerimisprotsessi nüüd piisavaks ja milliseid samme ta astub, et tagada ameti ülejäänud toimingute sujuvus ja tõhusus?
<SPEAKER ID="277" NAME="Günter Verheugen" LANGUAGE="DE">
Lugupeetud juhataja, austatud parlamendiliikmed! Ma tahaksin tänada Guido Sacconit ja teisi küsimuse esitajaid, sest nende küsimus annab mulle võimaluse rääkida Euroopa Parlamendile tõepoolest rabavatest tulemustest REACHi raames toimunud eelregistreerimismenetluse puhul. ELi turul pakutavate keemiliste ainete eelregistreerimine on esimene menetlus REACHi raames. See on eeltingimus ettevõtetele pakutavateks pikemateks registreerimisaegadeks, mis seejärel ulatuvad 2018. aastani.
<P>
REACHis sätestatud eelregistreerimisperiood algas 1. juunil 2008 ja lõppes 1. detsembril 2008 ehk kuus kuud hiljem. Määruse vastuvõtmisel eeldasime, et peame arvestama ligikaudu 200 000 keemilise aine registreerimisega. Tegelikult oli eelregistreerimisperioodi lõpuks tehtud täpselt 2 236 625 registreerimist. Mitu tuhat ühist taotlust on praegu töötlemisel ja need võivad seda arvu veelgi märkimisväärselt suurendada.
<P>
Amet teatab lõpliku arvu detsembri keskel. Muidugi tekkis ka meil küsimus, kuidas on võimalik, et meie õigusakti aluseks olnud hinnangud ületati kümnekordselt. Lihtne vastus on just see põhjus, miks REACH välja töötati - sellepärast, et me lihtsalt ei teadnud - sest keegi ei teadnud täpselt -, kui palju aineid meil saadaval on.
<P>
On ilmnenud, et kõik asjaomased isikud olid selle ülesande ulatust alahinnanud. Hinnangud tehti kõigi liikmesriikide ja tööstusharu olemasolevate andmete põhjal. Muidugi tõid need esialgu kaasa probleeme, kui selgus, et tööhüpotees oli olnud vale. See oli üsna paratamatu. REACHi kohaselt oli Helsingis asuva ameti ülesanne luua eelregistreerimisvorm ja teha see oma veebilehel kõigile kättesaadavaks. REACHi IT-süsteem ja vastav vorm asjaomaste ainete eelregistreerimiseks oli ettevõtetele kättesaadav õigel ajal, selle aasta 1. juunil.
<P>
Oktoobris ja novembris teavitasid ettevõtted komisjoni, et REACHi IT-süsteem, mida amet kasutas, töötas väiksema võimsusega või ei töötanud mõnikord üldse.
<P>
Komisjon jälgis seejärel ameti tegevust väga hoolikalt ning arutas tarkvara parandamist ja isegi ameti hädaolukorra kava. Kogu eelregistreerimisperioodi jooksul töötas agentuur pingeliselt, et parandada IT-süsteemi toimimist ja tõhusust. Pidades silmas eelregistreerimiste arvu kiiret kasvu viimastel nädalatel - aeg-ajalt kuni 100 000 eelregistreerimist ühel päeval -, võttis amet täiendavaid tehnilisi meetmeid ja suurendas oma jõudlust.
<P>
Need muudatused võimaldasid parandada süsteemi kasutatavust ja kiirust. Sellegipoolest ei saanud reaktsiooni viibimist tipptundidel täielikult ära hoida, sest korraga tehti väga suur hulk päringuid. Olukord on tõepoolest selline - ning sellega saab seostada mõnda küsimust -, et ligikaudu pool kõigist eelregistreerimise taotlustest esitati eelregistreerimisperioodi kahe viimase nädala jooksul, seega rohkem kui miljon taotlust kahe viimase nädalaga.
<P>
Seetõttu soovitas amet teha raskuste korral eelregistreerimine muul ajal kui tipptunnil. Lisaks soovitati ettevõtetel kasutada ühise registreerimise vormi, mis on kiireim võimalus. Eelregistreerimise viimases etapis avas agentuur täiendava kiirtelefoniliini, et probleemide korral abistada. Tänu sellele lühenesid REACHi IT-süsteemi reageerimisajad eelregistreerimise taotluste suurele arvule vaatamata pidevalt.
<P>
Lõpuks kasutati kavandatud alternatiivset menetlust vaid päris viimasel eelregistreerimise päeval ja see osutus vajalikuks üksnes piiratud ulatuses, sest REACHi IT-süsteem toimis lõpuni siiski piisavalt hästi. Ma oletan, et vaatamata ilmnenud raskustele õnnestus kõigil ettevõtetel oma ained eelregistreerida ja REACHi esimene rakendusetapp viidi seega edukalt lõpule.
<SPEAKER ID="278" NAME="Carl Schlyter">
fraktsiooni Verts/ALE nimel. - (SV) Austatud juhataja, ma soovin volinikku vastuse eest tänada. Pidades silmas asjaolu, et eelregistreerida soovijate arv oli uskumatult palju suurem, kui me esialgu arvasime, usun, et võime siiski öelda, et suur osa tööst läks hästi. Lõppude lõpuks õnnestus kõigele vaatamata ained registreerida 2,2 miljonil inimesel 65 000 ettevõttest, nagu John Bowis ütles. Kahtlemata on tegelikult hea, et me oleme saanud teada, kui palju kemikaale kasutatakse. Võib-olla näitab see mõningast närvilisust ja tunnet, et parem karta kui kahetseda, mistõttu inimesed registreerivad isegi siis, kui sama kasutusotstarve võib olla juba registreeritud, ja nii edasi. Kuid me ei oska esialgu öelda, kas see oli nii.
<P>
Ent ma soovin seega küsida järgmist. Terava kontrastina oma kemikaalid eelregistreerinud isikute arvule on meil äärmiselt vähe kemikaale kõige ohtlikumaid kemikaale hõlmavas kandidaatainete loetelus. Praegu on neid vaid viisteist, samas kui meil on 27 püsivat, bioakumuleeruvat ja toksilist ainet ning 800 muud kemikaali, mis peaksid selles loetelus juba olema. Mis juhtuks, kui nende arv kasvaks väga kiirelt? Kuidas saab Euroopa Kemikaaliamet edaspidiste REACHile vastavate menetlustega ja järgmise tähtaja lähenemisega hakkama, kui temalt otsuseid nõutakse? Minu hinnangul peame oluliselt suurendama Euroopa Kemikaaliameti töötajate arvu, kui soovime, et REACH oleks edukas. Arvan, et kui me vajame ametilt järgmise etapi lõpul otsuseid, ei ole tal vastasel korral võimalik neid õigeks ajaks teha. Seetõttu usun tõepoolest, et peame selles etapis nägema Euroopa Kemikaaliameti jaoks ette palju suurema eelarve.
<SPEAKER ID="279" NAME="Guido Sacconi">
küsimuse esitaja. - (IT) Austatud juhataja, esiteks soovin tänada volinikku, sest leian, et tema vastused olid väga veenvad. Eelkõige mõistan, et see plahvatuslikult kasvanud eelregistreerimine kajastab ilmselgelt selle teema üht olulist tahku, nagu ta ütles. Meil on olnud probleeme, sest REACH on toiminud isegi liiga tõhusalt ja paljastanud siiani tegelikult teadmata ained, mis hakkavad esile kerkima.
<P>
Kui tohib, siis esitaksin ühe küsimuse, mis on võib-olla ennatlik, sest ilmselt ei ole veel võimalik saada asjakohaseid andmeid ja selle teema hinnangut. Pealegi arvasime alati, et süsteem hõlmaks ligikaudu 30 000 ainet. Kas te oskate eelregistreerimiste arvu vaadates praegu või lähiajal määrata kindlaks nende ainete arvu, mis eelregistreerimise kaudu süsteemi sisestatakse? Küsin seda seepärast, et kuna praegu kasvas see arv tähelepanuväärselt, siis peaksime ilmselgelt hakkama mõtlema, kuidas edasised etapid kulgevad.
<SPEAKER ID="280" NAME="Günter Verheugen">
komisjoni asepresident. - (DE) Lugupeetud juhataja! Ma ei saa vastata küsimusele, miks on ilmnenud selline tohutu erinevus hinnangute ja tegeliku tulemuse vahel. Ma pole ei teadlane ega haldusametnik. Nagu teiegi, tuginesin neile hinnangutele ja arvasin, et need on mõistlikult täpsed. Ent ma ei süüdista kedagi, sest tegelikult oligi asi selles, et seda ei saanud täpselt teada. Kui me oleksime teadnud täpselt, milliste ainetega me iga päev tegeleme, siis poleks REACHi vaja olnud. Just seetõttu vajasime REACHi, et me ei teadnud seda.
<P>
Sellega seoses kinnitab esialgne tulemus, mida me täna arutame, väga veenvalt, et see projekt oli vaja käima lükata - näen, et Guido Sacconi noogutab -, see on suurepärane tõend, et kõnealune õigusakt, mida avalikkus on teravalt kritiseerinud, oli tõepoolest siiski vajalik.
<P>
Selle esialgse etapi puhul ei ole tegemist ohtlike ainete loetelu laiendamisega. Selles etapis ka ei autoriseerita üht ega teist ainet. Esimeses etapis tahtsime kõigepealt teada saada, mida meil tegelikult kasutatakse, ja seega anda ettevõtetele võimaluse pöörduda aineid tarnides nende tootjate poole, kes on ained eelregistreerinud. Süsteem hakkab toimima järk-järgult, nagu määruses kavandatud, ja selle käigus muutub ohtlike ainete loetelu ilmselt pikemaks.
<P>
Muidugi on küsimus, millised probleemid tekivad tööstuse jaoks REACHi edasisel kasutamisel. Me uurime seda väga põhjalikult, tuginedes registreeringute analüüsile. Ent praegu ei saa veel öelda, mida see suur arv meile tegelikult näitab. Me vajame selleks veidi rohkem aega ning ma pakun välja, et tulen tagasi täiskogu või parlamendikomisjoni ette, et teavitada teid analüüsi tulemusest ja anda ka täpselt aru järgmistest sammudest.
<SPEAKER ID="281" NAME="Juhataja">
Arutelu on lõppenud.
