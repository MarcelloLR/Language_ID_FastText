<CHAPTER ID="007-01">
1. Komisjoni presidendi valimine (hääletus)
<SPEAKER ID="096" NAME="Daniel Cohn-Bendit" AFFILIATION="Verts/ALE">
(FR) Austatud president...
<P>
(Sõnavõtjat katkestavad paremalt poolt kostvad vahelehüüded)
<P>
Kas te olete haiged või midagi? Haiged olete või?
<P>
Kuna eile oli siin hääletamisega probleeme, tahaksin teid paluda masinaid kontrollida.
<P>
Polegi nii halb mõte, eks ju, kolleegid?
<SPEAKER ID="097" NAME="President">
Nagu ettepanek tehti, viime läbi proovihääletuse, st hääletuse, millega kontrollida, et meil kõigil on kaardid, et me kõik istume õiges kohas ja et seadmed töötavad.
<P>
Daamid ja härrad, lubage mul korrata: üks kord viie aasta jooksul otsustab Euroopa Parlament, kes saab ühe teise ELi institutsiooni juhiks. Tänases päevakorras on Euroopa Komisjoni presidendi valimine. See hääletus tugevdab meie institutsiooni demokraatlikku olemust. Need oleme meie, kõigi Euroopa piirkondade esindajad, kes seda teevad.
<P>
Euroopa Nõukogu on komisjoni presidendiks üles seadnud José Manuel Barroso. Kodukorra artikli 105 lõike 2 alusel võib parlament ülesseatud kandidaadi häälteenamusega heaks kiita või tagasi lükata. Hääletamine on salajane. Läheme nüüd kooskõlas kodukorraga komisjoni presidendi hääletamise juurde. Hääletamine toimub elektroonilise süsteemi abil. Tahaksin korrata, et võite hääletada koosolekusaali mis tahes kohalt, kui panete oma hääletuskaardi hääletusseadmesse. Ütlen seda sellepärast, et siin on palju uusi parlamendiliikmeid. Nagu tavaliselt, võite hääletada poolt või vastu või jääda erapooletuks.
<P>
(Toimub hääletamine)
<P>
Siin on hääletustulemused: hääletas 718 parlamendiliiget, 382 olid poolt, 219 vastu ja 117 erapooletud.
<P>
(Vali aplaus)
<P>

<SPEAKER ID="098" NAME="President">
Vastavalt hääletustulemustele, mida näeme kohe tahvlil - praegu neid veel ei näe -, on nõukogu ülesseatud kandidaat José Manuel Barroso valitud Euroopa Komisjoni presidendiks.
<P>
Tahaksin edastada oma südamlikud õnnitlused komisjoni presidendiks valitud presidendikandidaadile. Tahaksin öelda, et meil seisab ees palju tööd. Peame vastu astuma väljakutsetele ja meie kodanikud ootavad, et tegutseksime väga energiliselt ja nende ootustele vastavalt.
<P>
Austatud president, ma tean, et olete Euroopa Parlamendi prioriteetidest teadlik. Jälgides arutelusid, mida peame ka oma poliitilistes fraktsioonides, nagu eile, teate meie ootusi. Sel põhjusel ootame väga suure huviga koostööd teiega järgmise viie aasta jooksul. Eelkõige on meil ootus, et suudaksime rahuldada oma kodanike vajadused. Õnnitlen teid veel kord ning võite nüüd sõna saada, kui soovite öelda meile paar sõna. Palju õnne ja kõike head!
<P>
(Vali aplaus)
<SPEAKER ID="099" NAME="José Manuel Barroso" LANGUAGE="PT">
Austatud president, daamid ja härrad, kõigepealt tahaksin avaldada oma kõige südamlikumat tänu suure usalduse eest, mida olete mulle osutanud. See on mulle tohutuks auks ja ma olen teie usaldusest väga liigutatud ning võtan selle vastu ülima vastutustundega. Võtan seda usaldushääletust ka märgina, et parlament nõustub ambitsioonika tegevuskavaga, mille olen esitanud Euroopale järgmiseks viieks aastaks.
<P>
Nagu ma hääletusele eelnenud arutelul juba ütlesin, tahaksin koostööd teha kõigi poliitiliste fraktsioonidega, kes kirjutavad alla sellele projektile, mis ihaldab solidaarsuse ja vabaduse Euroopat. Pean siiski eriti tänama Euroopa Rahvapartei (kristlike demokraatide) fraktsiooni, mis võttis endale riski mu programmi Varssavis enne hääletust toetada, püüdes Euroopa parlamentaarsele demokraatiale kohe algusest peale suuremat väljendust anda.
<P>
Nagu ma eile siin koosolekusaalis ütlesin ja ka viimase aja jooksul olen korduvalt öelnud, on minu kui komisjoni presidendi parteiks Euroopa ning see koosneb kõigist neist, kes tahavad kaasa tulla sellele põnevale teekonnale ühendatud Euroopa moodustamiseks. Need on inimesed, kellega koos tahaksin luua konsensuse, mida me Euroopa projekti tugevdamiseks vajame.
<P>
Palun lubage mul sel puhul öelda paar sõna ka mu enda riigile, Portugalile. Ilma Portugali valitsuse ja peaministri José Sócratese initsiatiivi ja toetuseta ei oleks ma oma kandidatuuri valimisteks üles seadnud. Tahaksin tänada Portugali tema toetuse eest, mida mulle avaldas ka vabariigi president professor Cavaco Silva. Tahaksin toetuse eest tänada igaüht neist tulihingelistest eurooplastest, kes sellesse Euroopa projekti usuvad.
<P>
Lõpetuseks tahaksin korrata teile, austatud president, ja kõigile selle täiskogu liikmetele oma siirast otsustavust teha teiega tihedat koostööd järgmise viie aasta jooksul, et saaksite Euroopas üles ehitada tugevama parlamentaarse demokraatia. Ma usun, et Euroopa Parlamendil ja Euroopa Komisjonil on ühenduse tüüpiliste institutsioonidena oma kodanike jaoks täita eriline ülesanne. See on täpselt seesama, mida ütlesin, et kavatsen teha, ja see on täpselt seesama, mida hakkangi tegema - tugevam Euroopa vabaduse ja solidaarsuse nimel.
<P>
(Aplaus)
<SPEAKER ID="101" NAME="President">
Mul on üks ametlik avaldus. Kodukorra artikli 105 lõike 3 alusel teatan ma nõukogule meie 10 minutit tagasi toimunud hääletuse tulemused ning paluksin nõukogul ja komisjoni äsja valitud presidendil teha ühiselt ettepanekuid volinike kandidaatide kohta. Pidades silmas töö hulka, mis meil ees seisab, peaksime töötama nii kiiresti kui võimalik.
<P>
See oli ametlik avaldus seoses härra Barroso valimisega Euroopa Komisjoni presidendiks.
