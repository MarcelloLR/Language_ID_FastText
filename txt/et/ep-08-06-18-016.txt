<CHAPTER ID="016">
Ohtlike kaupade sisevedu (arutelu)
<SPEAKER ID="388" NAME="Juhataja">
Järgmine päevakorrapunkt on transpordi- ja turismikomisjoni nimel teisele lugemisele esitatud soovitus, mis käsitleb nõukogu ühist seisukohta eesmärgiga võtta vastu Euroopa Parlamendi ja nõukogu direktiiv ohtlike kaupade siseveo kohta (06920/3/2008 - C6-0160/2008 - (raportöör: Bogusław Liberadzki).
<SPEAKER ID="389" NAME="Bogusław Liberadzki">
raportöör - (PL). Härra juhataja, sooviksin kasutada seda võimalust, et tervitada täiskogul volinik Tajani tema uues rollis. Volinik, hääletasin teie poolt ning olen kindel, et toimisin õigesti.
<P>
Direktiiv ohtlike kaupade siseveo kohta kaasajastab neli komisjoni otsust ning seob need ühte õigusakti. Reguleerimisala hõlmab ohtlike kaupade vedu siseveeteedel, mida ei ole senini ELi õigusaktidega reguleeritud. Samuti viib ettepanek ühenduse õigusesse rahvusvahelised eeskirjad ohtlike kaupade transpordi kohta ning laiendab nende kohaldumist siseriiklikule transpordile. Tuleb loota, et sellega kindlustatakse kõrgetasemeline ohutus, kuivõrd ühendvedusid ohtlike kaupade transpordi valdkonnas parandatakse.
<P>
Sooviksin meenutada, et esimesel lugemisel võttis parlament vastu 42 muudatusettepanekut. Põhiolemuselt sätestasid need muudatusettepanekud, et liikmesriigid, kellel puudub raudteesüsteem, on vabastatud kohustusest see direktiiv üle võtta ning seda rakendada. Samuti viidi muudatusettepanekutega sisse kaheaastane üleminekuperiood, et nende normide tõhus rakendamine ette valmistada. Lisaks viidi sisse põhimõte, mille kohaselt võivad liikmesriigid sätestada spetsiifilised nõuded seoses ohtlike kaupade riikliku ja rahvusvahelise transpordiga nende territooriumil, et võtta arvesse sõidukite, vagunite ja siseveelaevade erilisi tunnuseid. Samuti võivad liikmesriigid määrata teatud teed või konkreetsed transpordiviisid ning sätestada spetsiaalsed eeskirjad ohtlike kaupade transpordile nende territooriumil reisirongides.
<P>
Nõukogu ja komisjon on neid muudatusettepanekuid aktsepteerinud. Nõukogu pidas vajalikuks viia sisse kaks järgnevat muudatusettepanekut. Esiteks on artiklile 1 pakutud välja täiendav lõige. See jätaks liikmesriikidele õiguse reguleerida või keelata oma territooriumil ohtlike kaupade vedu muudel kui ohutusega seotud põhjustel. Teiseks teeb nõukogu ettepaneku lisada artiklile 8 uus lõige, mis näeb ette, et komisjon annab liikmesriikidele finantsabi, et katta ohtlike veoste rahvusvahelise autoveo Euroopa kokkuleppe, ohtlike kaupade rahvusvahelise raudteeveo eeskirjade ja ohtlike kaupade rahvusvahelise siseveetranspordi Euroopa kokkuleppe tõlke kulud vastavalt nende ametlikesse keeltesse.
<P>
Raportöörina toetan ma mõlemat nõukogu ettepanekut ning kutsun üles need vastu võtma. Lõpetuseks sooviksin väljendada, kui rahul ma olin komisjoni ja nõukogu tõhusa ja vastutuleliku lähenemisega.
<SPEAKER ID="390" NAME="Antonio Tajani">
komisjoni liige - (IT). Härra juhataja, daamid ja härrad, enne kui ma asun rääkima direktiivist, mille raportöör härra Liberadzki on, sooviksin ma tänada täiskogu usalduse eest, mida te mulle täna kui transpordi valdkonna eest vastutavale Euroopa volinikule, omistasite. Avaldan oma tänu veel siin viibivatele vähestele parlamendiliikmetele, kuid ka mina puudusin tihti õhtustelt nõupidamistelt. Tänan teid usalduse eest - eriti tänan transpordi- ja turismikomisjoni liikmeid nende kohalviibimise eest.
<P>
Pean ütlema, et olen mõnevõrra liigutatud. Räägin esimest korda mitte niivõrd erinevalt kohalt täiskogus - olen liikunud edasi nelja istme võrra - kuid see on kindlasti suur au mulle siin viibida ning arvan, et parlamendile on oluline omada parlamendiliiget - sest niimoodi ma sügaval sisimas tunnen - istumas volinike pingil.
<P>
Härra juhataja, vabandan selle kõrvalepõike pärast, kuid pidasin enne oma kõne alustamist õigeks parlamenti veel kord tänada aastate jooksul antu eest ning samuti minu usaldamise eest, nagu täna hommikul selgus.
<P>
komisjoni liige - Härra juhataja, daamid ja härrad, kahjuks peab minu panus sellele arutelule olema lühike. Selle teksti esimesel lugemisel võttis parlament vastu rea muudatusettepanekuid ja nõukogu toetas neid oma ühises seisukohas. Praegune tekst, mis võimaldab ettepaneku teisel lugemisel vastu võtta, esitab vaid erinevaid tehnilisi täiendusi. Transpordi- ja turismikomisjon toetas neid ühehäälselt ning komisjon nõustub nendega täielikult. Punktid, mida teisel lugemisel esitletakse, annavad ettepanekule ohtlike kaupade siseveo kohta lõpliku vormi. Tekst on muutunud seepärast detailides palju selgemaks, mis on midagi, mida ma tervitan.
<P>
Samuti sooviksin kasutada võimalust, et väljendada erilist tänu raportöörile härra Liberadzkile ettepanekuga tõhusal viisil töötamise eest. Samuti tänan teda usalduse eest, mida ta on minu vastu täna üles näidanud ning loodan, et mul on võimalik koos temaga töötada ning tõesti koos kõigi täiskogu liikmetega alates tänasest kuni selle parlamendi ametiaja lõpuni.
<SPEAKER ID="392" NAME="Renate Sommer">
fraktsiooni PPE-DE nimel - (DE). Härra juhataja, sooviksin alustada raportööri tänamisega tema töö ning väsimatu valmisoleku eest käesolevat asja arutada.
<P>
Välja pakutud direktiiv ohtlike kaupade siseveo kohta integreerib ühenduse õigusesse rahvusvahelised eeskirjad ohtlike kaupade transpordi kohta ning laiendab nende kohaldamisala siseriiklikule transpordile. See kaasajastab olemasolevad neli direktiivi ning neli komisjoni otsust ohtlike kaupade transpordi kohta ning ühendab need ühte lihtsustatud õigusakti. See on teretulnud Euroopa õigusakti näide, mis vähendab tõeliselt bürokraatiat ning kehastab õigusloome parandamise põhimõtet.
<P>
Ohtlike kaupade veo reguleerimine on meie transpordisüsteemile oluline. Liidus transporditud ohtlike kaupade koguhulk on 110 miljardit tonni kilomeetri kohta aastas ning nende kaupade ohutu transport on hädavajalik, nii liiklusohutuse kui keskkonna põhjendustel. Normid kindlustavad ohutuse kõrge taseme rahvusvahelises ja siseriiklikus transpordis harmoneeritud eeskirjade kohaldamise kaudu, mis omab positiivset mõju siseturule transpordi valdkonnas. Samal ajal muudavad ühtsed eeskirjad asjaajamise lihtsamaks transpordiettevõtjatele ning parandavad seega ühendvedusid. Julgustatakse mitmeliigilisi transpordi protsesse.
<P>
Mis on minu vaatenurgast eriti teretulnud, on reguleerimisala laiendamine ka siseveetranspordi hõlmamiseks. Tulevikus kohalduvad ühtsed ohutusnõuded kõigil siseveeteedel ELis. See parandab töötingimusi pardal ning tõstab transpordi ohutust. Samuti pakub see hüvesid seoses keskkonnakaitsega ning alandab kulusid. On tõenäoline, et see parandab võimalusi ja turuväljavaateid siseveetranspordile, mis omakorda leevendab meie teede koormust ning taas, aitab kaitsta keskkonda.
<P>
Nõukogu ühine seisukoht, mis võeti transpordi- ja turismikomisjonis muutmata kujul vastu, sisaldab kahte muudatusettepanekut parlamendi seisukohale esimesel lugemisel. Esiteks viib ühine seisukoht sisse normi, mis jätab liikmesriikidele õiguse reguleerida või keelata oma territooriumil ohtlike kaupade veo muudel kui ohutusega seotud põhjustel. See norm on iseloomult puhtalt deklaratiivne ning on lisatud selguse huvides. Meil olid selles osas erinevad arutelud.
<P>
Teiseks nähakse ühises seisukohas ette komisjoni poolt finantsabi andmise liikmesriikidele, et tõlkida ADR (ohtlike veoste rahvusvahelise autoveo Euroopa kokkulepe), RID (ohtlike kaupade rahvusvahelise raudteeveo eeskirjad) ja AND (ohtlike kaupade rahvusvahelise siseveetranspordi Euroopa kokkulepe) ning nende muudatused vastavatesse ametlikesse keeltesse. Pean tunnistama, et olin selle muudatusettepaneku suhtes alguses skeptiline. Euroopa Komisjon on mulle aga kinnitanud, et see lähenemine on hädavajalik, et kindlustada tõlgete kvaliteet ning aidata seega kaasa normide kohasele rakendamisele. Samuti on see muide odavam.
<P>
Lühidalt on niisiis kõik muudatusettepanekud meile vastuvõetavad, mis tähendab, et me saame selle olulise ja üldiselt vaidluse esemeks mitte oleva asja lõpetada.
<SPEAKER ID="393" NAME="Nathalie Griesbeck">
fraktsiooni ALDE nimel - (FR). Härra juhataja, volinik, daamid ja härrad, nüüd on minu kord edastada teile täna õhtul tervitused. Teatud moel on need teie tuleristsed ning prantslasena rääkides hindan ma eriti asjaolu, et esmaspäevaõhtusel istungil rääkisite te prantsuse keeles ning seda soravalt. See oli tõeline nauding. Samuti sooviksin tänada oma kolleegi härra Liberadzkit arutelude eest, mida ta transpordi- ja turismikomisjonis juhtis, kui seda ettepanekut direktiivi vastu võtmiseks ohtlike kaupade veo kohta uuriti.
<P>
Nagu äsja selgitatud, avaldas parlament oma arvamust selle ettepaneku osas võtta vastu direktiiv juba septembris 2007 ning mina omakorda tervitan asjaolu, et nõukogu ja komisjoni vahel on saavutatud kokkulepe, mis lõppkokkuvõttes tähendab, et tänaõhtune teksti arutelu on mitmes mõttes paljas formaalsus. Siiski, kuna oleme nagu sõprade hulgas, sooviksin kasutada seda võimalust, et rõhutada, et minu arvates kujutab see tekst märkimisväärset edasiminekut ohtlike kaupade transpordi parema kontrollimise suunas liidu piires ning samuti, et kaupade ja eriti ohtlike kaupade transpordi probleem on meie kaaskodanikele suureks mureks ning oluliseks küsimuseks säästva arengu valdkonnas.
<P>
Praegu moodustab Euroopa Liidus transporditavate ohtlike kaupade kogus umbes 10% kõigist transporditavatest kaupadest, mis on tõesti väga suur arv. See kujutab 110 miljardit tonni kilomeetri kohta aastas, millest 58% veetakse mööda teed, mis on tohutu kogus, 25% mööda raudteed ning 17% mööda siseveeteid.
<P>
Direktiiv, mis on suunatud olemasolevate normide kaasajastamisele, on nendel rasketel aegadel seda kiiduväärsem, et see ühendab neli direktiivi ühte õigusakti. See kujutab selget sammu edasi suurema läbipaistvuse suunas ning on väga oluline, et Euroopa rahvas tervikuna meie otsuseid arusaadavaks peaks.
<P>
Viimaseks olen ka mina rahul, et direktiivi reguleerimisalasse on lisatud siseveetransport. Kaubaveole mööda veeteid tuleb pöörata märksa enam tähelepanu, kuna see on keskkonnasõbralik veoliik, mis võib samuti anda vastuse pidevale nõudmisele taastasakaalustada Euroopa transpordisüsteem. Direktiivide kombineerimine ühte õigusakti toob samuti kaasa kohalduvate eeskirjade suurema selguse ja läbipaistvuse olukorras, kus me loodame ja palume enam mitmeliigilisi transpordiprotsesse. Tervitan seda progressiivset sammu, eriti nende jaoks, kes töötavad transpordisektoris, ajal, mil Euroopa Liidu tööd ei selgitata alati piisavalt ning millest meie kaaskodanikud kahjuks mõnikord valesti aru saavad.
<SPEAKER ID="394" NAME="Eva Lichtenberger">
fraktsiooni Verts/ALE nimel - (DE). Härra juhataja, volinik, daamid ja härrad, täna pole siin just ülerahvastatud. Arvasin, et see on piisavalt oluline teema, et tuua kohale enam inimesi. Ohtlike kaupade sisevedu käsitleva direktiivi teine lugemine juhib mu tähelepanu taas suurele probleemile, nimelt, et mis tahes direktiiv on üksnes nii hea, kui hea on selle kontrollimehhanism.
<P>
Transporditavate ohtlike kaupade kogustes on toimunud väike tõus kõigi transpordivormide lõikes. Vastavalt inspektsioonidele näeme kahjuks samuti hooletuse kasvu, nimelt kaupade deklareerimisel. Transporditava ohtliku kauba vale deklareerimine võib õnnetuse ilmnemisel omada sõna otseses mõttes surmavaid tagajärgi. Näiteks, kui tuletõrje ei suuda kindlaks teha, millist kustutusainet on transporditava kauba jaoks vaja, võib see omada fataalseid tagajärgi. Innsbruckis, mis on peaaegu minu kodulinn, hoiti laiaulatuslik katastroof napilt ära lihtsalt seetõttu, et piirkonna vanemkeemik juhtus olema osalise tööajaga tuletõrjuja. Soovitan teil seega tungivalt meeles pidada ka kontrolli ja inspekteerimise küsimust. See on põhiküsimus - see on tõesti kõige olulisem küsimus ning ma esitan sama palve ka liikmesriikidele.
<P>
Näen parandamist siseveetranspordi hõlmamise näol. Õnnetusjuhtum, mis hõlmaks kemikaalide jõge mööda transportimist võib omada keskkonnale äärmiselt pikaajalisi ja saatuslikke tagajärgi.
<P>
Arvan, et on oluline säilitada ja tugevdada norme, mis käsitlevad teatud teede määramist ohtlike kaupade transpordiks. Kui esinevad järsud tõusud ja langused, mis on ehk kombineeritud väga tiheda liiklusega teatud aegadel aastas või pühade alguses, on hädavajalik olla seal suuremate ohtude osas valvel. Minu arvates oleks siin õige ja kohane laiendada eskordinõuet teatud ohtlikele kaupadele, nagu näiteks söövitavatele või lõhkeainetele. Peame selles küsimuses edasi liikuma, sest ohtu võivad sattuda ka teised transpordikasutajad ning õnnetuse puhul tekiksid suured probleemid. Kahjuks paljastavad ka läbiviidavad inspektsioonid sageli, et kasutatavate sõidukite olukord ei ole eriti hea.
<P>
Seetõttu lõpetaksin palvega täiskogule: inspektsioonid ja kontrollid on vajalikud, et selle direktiivi tõhusus tagada.
<SPEAKER ID="395" NAME="Jaromír Kohlíček">
fraktsiooni GUE/NGL nimel - (CS). Sooviksin uut volinikku tervitada. Härra juhataja, daamid ja härrad, ohtlikke kaupu peab Euroopa Liidus transportima täpselt samamoodi kui tavalisi kaupu, meeldigu see meile või mitte. Täna moodustavad ohtlikud kaubad umbkaudu 8% kogu kaubaliiklusest ning on hea, et selle raporti eesmärgiks on ühendada olemasolevad neli direktiivi kooskõlas kohalduvate rahvusvaheliste kokkulepetega. Kaupade transpordi harmoneerimine, eriti seoses mitmeliigilise transpordiga, on absoluutselt eluline ja loogiline samm, mis peaks omama positiivset mõju ELi siseturule. Transpordi ohutuse saab parimal viisil saavutada eeskirjade liitmise teel. Eeskirjades peab olema selgelt määratletud kaupade märgistamine ning klassifitseeritud transporditavad kaubad vastavalt ohutasemele.
<P>
Näen vajadust selle tehnilise direktiivi järele ning nõustun oma kaasparlamendiliikme proua Lichtenbergeriga, et seda on vaja väga hoolikalt uurida, et kindlustada sisu vastamine kirjeldusele. Nõukogu võttis üle kõik muudatusettepanekud, mille parlament esimesel lugemisel vastu võttis. Ühine seisukoht sisaldab vaid kahte pisemat muudatusettepanekut. Need hõlmavad liikmesriikidele finantsabi andmist direktiivi tõlkimiseks vastavates ametlikesse keeltesse ning luba liikmesriikidel otsustada, kas rakendada lisa III nõudeid konkreetsetel juhtudel. Direktiiv aitab tõlgendada seadusi selgelt ning lihtsustab neid raudtee-, maantee- ja siseveetranspordi jaoks. Arvan, et maanteevedu on tihti kõige ohtlikumaks veoviisiks, mitte aga vedu mööda veeteid. Fraktsioon GUE/NGL hääletab seega välja pakutud direktiivi poolt.
<SPEAKER ID="396" NAME="Robert Evans" AFFILIATION="PSE">
Härra juhataja, esmalt sooviksin ma tänada oma sõpra kolleeg Bogusław Liberadzkit tema töö eest selle olulise toimikuga. Samuti sooviksin õnnitleda meie uut volinikku debüüdi puhul sel õhtul. Olen härra Tajaniga aus: täna varem ma ei hääletanud tema poolt. Ma ei hääletanud tema vastu, ma ei hoidunud hääletamast, ma lihtsalt ei võtnud hääletamisest osa. Sooviksin, et härra Tajani mõistaks, et selles polnud midagi isiklikku, pigem oli see protest süsteemi vastu ning Itaalia menetlusreeglite vastu.
<P>
Sellegipoolest ma austan tema ametissenimetamist ning olen kindel, et saabuvatel kuudel püüab ta teha kõik võimaliku, et veenda mind ja teisi oma suurepärastes oskustes ja omadustes ning, öelgem, pädevuses rollis, mida ta sellele täiskogule toob.
<P>
Arvan, et paari viimase päeva jooksul näitasid Iiri valijad meile, et mitte kaugeltki kõik eurooplased pole täielikult Euroopa Liidu osalised või pole neile selged Euroopa Liidu roll ja hüved, Euroopa koostöö ning miks on üleeuroopalised eeskirjad üldse vajalikud.
<P>
Siiski arvan, et kõik need inimesed, ka need inimesed, kes hääletasid "ei”, ootavad, et nende riigi valitsused ning tõesti ka Euroopa Liit hoolitseks nende eest. Kuigi see konkreetne teema ei pruugi olla nende jaoks esmatähtsate hulgas, on ohtlike kaupade sisevedu tegelikkuses tõsine küsimus, tõsine vastutus ning selline, mille järele on meil kõigil vaja vaadata.
<P>
Üksnes nüüd selle direktiiviga on meil tegelikult üleeuroopaline eeskiri, mis käsitleb ohtlike kaupade transporti, kui need liiguvad üle kontinendi ühest riigist teise.
<P>
Härra Liberadzkil oli õigus märkida, et paljudes riikides polnud ei sise- või riigieeskirju. Niisiis paneb see raport riikide valitsustele kohustuse. Kuid mis tahes seadusandlus on vaid nii hea, kui hea on selle jõustamine. Niisiis püüdes saada kogu minu usalduse osaliseks, ma loodan, et härra Tajani oma heal ametikohal, teeb kõik, et julgustada liikmesriike kindlustama, et seda õigusakti jälgitakse, jõustatakse ja vajadusel modifitseeritakse kohaselt ning et nende vastu, kes käituvad direktiivi vastaselt, võetakse kasutusele tugevad meetmed.
<SPEAKER ID="397" NAME="Silvia-Adriana Ţicău">
fraktsiooni PSE nimel - (RO). Austatud juhataja, härra volinik, ka mina sooviksin teid õnnitleda ning soovida teile oma tegevuses edu ning sooviksin öelda, et me ootame teilt palju.
<P>
Sooviksin õnnitleda kolleegi härra Liberadzkit raporti puhul, mis on osa kergema õigusloome protsessist ning tegelikult kaasajastab ja kogub nelja direktiivi teksti ühte direktiivi. Eelnev Euroopa õigus ei hõlmanud ohtlike kaupade merevedu, mille suhtes kohaldusid erinevates rahvusvahelistes lepingutes sätestatud eeskirjad, mida liikmesriigid järgisid.
<P>
Seetõttu on oluline, et meil saavad olema ühenduse õigusaktid, mis sisaldavad ühtseid eeskirju kõigi liikmesriikide jaoks, mis käsitlevad ohtlike kaupade transporti kõigi veoviiside puhul. Nende eeskirjade olemasolu lubab ohtlike kaupade üleviimist ühelt transpordiviisilt teisele. Lisaks selle direktiivi normidele võivad liikmesriigid viia oma õigustikku sisse spetsiifilised nõuded sõidukitele, vagunitele ja laevadele, mis on loodud siseveeteede transpordiks.
<P>
Nõukogu pakutud muudatusettepanekud viivad sisse kaks uut elementi: esimene viib sisse ja lubab liikmesriikidel reguleerida või keelata oma territooriumil ohtlike kaupade veo muudel kui ohutusega seotud põhjustel. Teine muudatusettepanek näeb ette komisjoni kohustuse toetada riike rahaliselt Euroopa lepingute, mis käsitlevad ohtlike kaupade transporti teedel, raudteel ja mereteedel, tõlkimisel ametlikesse keeltesse.
<P>
Sellest hoolimata leian, et kõik liikmesriigid peaksid samuti viima läbi informatsioonikampaaniad, et teavitada huvitatud inimesi uue direktiivi normidest. Nende eeskirjade järgimine on ülioluline. Vastutavad ametiasutused peavad kindlustama, et ohtlike kaupade transport viiakse ellu üksnes kõiki sätestatud ühiseid eeskirju ja piiranguid järgides.
<SPEAKER ID="398" NAME="Reinhard Rack   -" AFFILIATION="PPE-DE">
(DE). Härra juhataja, härra komisjoni asepresident, lubage mul anda teile edasi oma soojad õnnitlused teie uuel ametikohal. Meil on kahtlemata tulevikus rohkelt võimalusi teiega transpordiküsimust arutada ning ma ootan seda väga. Samuti sooviksin tänada raportööri selle kindlustamise eest, et meil on hea õigustekst. Peame nüüd kindlustama, et seda õigusteksti rakendatakse liikmesriikides nii kiiresti kui võimalik ning veelgi olulisemalt - nagu on juba täna öeldud - peame kindlustama, et asjakohaseid riigi seadusi ja eeskirju kohaldatakse kohalikul tasandil nõuetekohaselt. Mida me ei vaja, on hooletust või mistahes tähelepanuta jätmist nende poolt, kes on vastutavad järelevalve eest.
<P>
Samuti on oluline - nagu eelkõnelejad on öelnud - et ohtlike kaupade deklareerimine toimuks viisil, mis võimaldaks inspektsioonid ja veo nõuetekohaselt ellu viia. See parandab ohutust meie teedel ja samuti meie siseveeteedel.
<SPEAKER ID="399" NAME="Wiesław Stefan Kuc   -" AFFILIATION="UEN">
(PL). Härra juhataja, pea aasta tagasi sõitsin ma mööda kiirteed, kui ma nägin, kuidas vedelikku vedav paakveoauto ümber paiskus. Kiirteelt oli võimatu lahkuda ning peagi moodustus pikk saba. Kõik hoidsid plahvatust kartes hinge kinni. Sellised olukorrad tekivad liidu maanteevõrgus iga päev. On hea, et me võtame selles asjas lõpuks ometi vastu õigusakti ning et meie maantee- ja raudteevõrgud muutuvad tulemusena ohutumaks. Vaatluse all olev direktiiv on järgmine meede, mis on loodud meie kodanike turvalisuse suurendamiseks, õnnetuste arvu vähendamiseks ning ühe õigusnormide kogumiku sätestamiseks.
<P>
Sooviksin tänada härra Liberadzkit tema töö eest, mis on meile kõigile kasuks.
<SPEAKER ID="400" NAME="Antonio Tajani">
komisjoni liige - (IT). Härra juhataja, daamid ja härrad, arvan, et õigusakti teksti heakskiitmisel on tehtud hea töö, mis aitab kaasa kodanikele Euroopa Liidu maanteede ohutumaks muutmisele.
<P>
Nagu me hästi teame, võib ohtlike kaupade transport tuua kaasa riske. See on põhjus, miks Euroopa Liidul on õige tegutseda kõigi oma kodanike ohutuse kindlustamiseks. Et korrata, mida ma ütlesin istungil üleeile õhtul, on üks minu prioriteete kaitsta kodanike õiguseid. Iga komisjoni võetud algatus teenib kodanikele kaitsemeetmete loomist ning pakub nende muredele praktilisi vastuseid.
<P>
Tänaõhtuse arutelu vältel olen ma täheldanud tugevat parlamendi soovi aidata kaasa õigusakti vastuvõtmisele, mis võimaldab kodanikel maanteedel ohutumalt reisida. Komisjon lubab kindlasti rakendamist liikmesriikides jälgida nagu kõigi teiste õigusaktide puhulgi. Komisjon on asutamislepingu täitmise järelevalvaja ning niivõrd kuivõrd see minusse puutub, siis kavatsen ma enda kohustust selles osas rangelt täita. Seetõttu annan ma oma parima praegu heaks kiidetava direktiivi ning ka teiste direktiivide jõustamise kindlustamiseks ning kontrollin, et kõik ELi liikmesriigid jõustavad seda Euroopa kodanike ülekaalukates huvides.
<P>
Tänan, härra juhataja ning ma tänan veel kord raportööri tema suurepärase töö eest ning selle eest, et isegi teisel lugemisel on ta suutnud aidata muuta õigusteksti paremaks ja selgemaks.
<SPEAKER ID="401" NAME="Bogusław Liberadzki">
raportöör - (PL). Härra juhataja, sooviksin tänada variraportööre, nimelt proua Sommerit ja proua Griesbecki, aga ka härra Evansit ja proua Ţicăud nende avalduste, koostöö ja toe eest.
<P>
Esitan nüüd vastused proua Lichtenbergeri märkustele seoses õigusnormide rakendamise jälgimisega. Selleks, et võimaldada liikmesriikidel teha uute meetmete tõhusaks rakendamiseks ettevalmistusi, on viidud sisse kaheaastane üleminekuperiood. Sooviksin rõhutada, et kuni tänaseni on kahekümne seitsmest liikmesriigist vaid kaheksa aktsepteerinud kõiki kolme rahvusvahelist akti, nimelt ADRi, RIDi ja ADNi. Seetõttu on kohane seada eesmärgiks nende eeskirjade täielik rakendamine, seoses nii rahvusvahelise transpordiga kui ka nende ülevõtmisega kohaldamiseks siseriikliku transpordi suhtes. Olen kindel, et liigume selles osas hästi edasi.
<P>
Volinik, sooviksin veel kord tänada teid mõistmise eest ning paluksin anda edasi tänud teie meeskonnale. Komisjoni ja nõukoguga koos töötamine oli nauding.
<SPEAKER ID="402" NAME="Juhataja">
Arutelu on lõppenud.
<P>
Hääletamine toimub neljapäeval, 19. juunil 2008.
<P>
Kirjalikud avaldused (kodukorra artikkel 142)
<SPEAKER ID="403" NAME="Magor Imre Csibi  " AFFILIATION="ALDE">
kirjalikult. - Direktiiv on suur samm edasi ohutuse ja keskkonna kaitsmise suunas, kuivõrd see sätestab ohtlike kaupade vedu reguleerivad Euroopa eeskirjad mitte ainult maanteedel ja raudteedel vaid ka siseveeteedel.
<P>
Õnnetused siseveeteedel võivad omada laialdast mõju ja tõsiseid tagajärgi, nagu näiteks vee mürgitamine, looduse väljasuremine ja inimeste terviseprobleemid. See kõik annab veel enam põhjuseid püüda neid riske ühiste eeskirjade kehtestamisega ka selle transpordiviisi puhul vähendada.
<P>
Veelgi enam, toetan tugevalt tingimuse sätestamist, mille kohaselt saavad liikmesriigid õiguse reguleerida või keelata oma territooriumil ohtlike kaupade veo muudel, kui ohutusega seotud põhjustel. Kui me võtame vaatluse alla tsüaniidi, mis on äärmiselt mürgine aine, siis 14% tsüaniidist pääseb keskkonda transpordiõnnetuste kaudu. Need arvud toovad esile tsüaniidi transpordi haavatavuse ning rõhutavad vajadust rangemate keskkonna ja ohutusstandardite järele. Seetõttu julgustan liikmesriike võtma tsüaniidi transpordi reguleerimiseks rangeimaid võimalikke meetmeid ning vajadusel keelama tsüaniidi suurtes kogustes transport teatud territooriumidel. Mõnikord on riskide vähendamise kindlaimaks viisiks vähendada veetava ohtliku kauba kogust.
