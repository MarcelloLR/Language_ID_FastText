<CHAPTER ID="017">
Arvutipõhiste ettetellimissüsteemide toimimisjuhend (arutelu)
<SPEAKER ID="375" NAME="Juhataja">
Järgmine päevakorrapunkt on transpordi- ja turismikomisjoni nimel Timothy Kirkhope'i koostatud raport ettepaneku kohta võtta vastu Euroopa Parlamendi ja nõukogu määrus toimimisjuhendi kohta arvutipõhiste ettetellimissüsteemide puhul - C6-0418/2007 -.
<SPEAKER ID="376" NAME="Peter Mandelson">
komisjoni liige. - Härra juhataja, austatud parlamendiliikme täna arutatavas raportis püütakse muuta kaasaegsemaks 1989. aastal kehtestatud eeskirju lennuliinide teenindamise turu jagamise kohta.
<P>
Arvutipõhised ettetellimissüsteemid (edaspidi ka AES) on lennuliinide ja reisibüroode vahendajad lennupiletite müügiahelas. 1990. aastate alguses olid arvutipõhised ettetellimissüsteemid tegelikult ainuke lennupiletite müügiviis. Lisaks olid kõik AESid lennuettevõtjate kontrolli all. Viimastel oli seega suur kiusatus kuritarvitada oma seisundit ettetellimissüsteemides, esitades näiteks andmeid neile sobivalt.
<P>
AESi toimimisjuhend sätestab kuritarvitamise ärahoidmiseks rea ettevaatusabinõusid. Sellega täiendatakse konkurentsiseadust, kuna lisandub meetmeid sektorile iseloomulike riskidega tegelemiseks. Juhendis nõutakse kõigi süsteemis tegutsevate ettevõtjate kohtlemist võrdsetel alustel. Näiteks peavad kõik lennuettevõtjad tasuma võrdset hinda. Toimimisjuhendis nähakse ette ka spetsiaalsed kohustused emaettevõtjatele, st neile ettevõtjatele, kes omavad või kontrollivad arvutipõhiseid ettetellimissüsteeme.
<P>
Toimimisjuhendiga on tõhusalt suudetud ära hoida erinevaid kuritarvitamisi. Juhendi kasutuselevõtust alates on lennupiletite müügiturg aga oluliselt muutunud, kuna esile on kerkinud alternatiivsed müügikanalid. Praegu tehakse peaaegu pool kõigist ettetellimistest mitte AESide kaudu, vaid kas veebilehtede või lennuettevõtjate kõnekeskuste kaudu. Alternatiivsete müügiviiside konkurentsi surve on tuntavalt vähendanud arvutipõhiste ettetellimissüsteemide kaudu kuritarvitamise riski.
<P>
Uus olukord nõuab ka toimimisjuhendi kohandamist. Toimimisjuhendis sätestatud eeskirjad piiravad märkimisväärselt arvutipõhiste ettetellimissüsteemide ja lennuettevõtjate vaheliste läbirääkimiste ulatust. Seega ei ole enam tegelikku konkurentsi ettetellimissüsteemide vahel ja tasud, mida neile maksavad lennuettevõtjad ja reisijad, üha suurenevad.
<P>
Komisjoni ettepanekuga püütakse luua enam võimalusi läbirääkimisteks ja eriti võimalust kehtestada AESi kasutamisega seonduvaid hindasid. Sellega antakse lennuettevõtjatele võimalus hinnamäärade vähendamise suhtes AESiga läbirääkimisi pidada. Tugevnev konkurents AESide vahel aitab vähendada kulusid ja parandada nende pakutava teenuse kvaliteeti.
<P>
Samal ajal säilitab ja tugevdab ettepanek kuritarvitamise ärahoidmiseks ja tarbijate kaitseks vajalikke ettevaatusabinõusid, eriti edastatava teabe erapooletust ja isikuandmete kaitset.
<P>
Lisaks seatakse ettepanekus jätkuvalt spetsiaalseid kohustusi AESide emaettevõtjatele. Termin "emaettevõtja” on põhjustanud tuliseid vaidlusi, kuna neile pandud kohustused on küllaltki koormavad.
<P>
Toimimisjuhendi kaasaegsemaks muutmine võimaldab vähendada nende teenuste turustamise kulutusi, tagades niiviisi tarbijate huvide kaitse. See on aga hädavajalik tööstusharu konkurentsivõime seisukohalt, kuna meie ettevõtete konkurendid saavad juba kasu tänu liberaliseeritud keskkonnale ja madalamatele müügikuludele.
<P>
Sel põhjusel teeb mulle rõõmu, et parlament on selle teemaga nii ruttu tegelema hakanud. Sooviksin avaldada tänu tehtud töö eest nii raportöörile Timothy Kirkhope'ile ja transpordikomisjonile kui ka parlamendikomisjonidele, kes oma arvamust avaldasid.
<SPEAKER ID="377" NAME="Timothy Kirkhope">
raportöör. - Härra juhataja, olen tõesti rõõmus, et meil avanes täna võimalus arutada seda olulist küsimust ja olen uhke, et saan esitada kõnealuse uue ettepaneku, mille eesmärk on parandada Euroopa tarbijate seisundit.
<P>
AESi toimimisjuhendi ülevaatamine ja kokkulepe, mille oleme esitanud, kujutavad endast võimalust viia rutem ja edukalt lõpule tähtis töö. Uus toimimisjuhend on kavandatud sektorile uue energia andmiseks, seega, mida varem see rakendatakse, seda rutem hakkame sellest kasu saama - madalamad lennupiletite hinnad, suurem valik ja parem läbipaistvus. AESidel peaksid loomulikult olema vabad käed õhuteenuste jagamise üle läbirääkimisi pidada, kuid vastavalt minu tehtud ettepanekutele tuleb AESidel lennuettevõtjate osalemise eest agressiivsemalt üksteisega võistelda madalamate ettetellimishindade ja teenuse parema kvaliteedi mõttes. See toob aga Euroopa tarbijatele suurt kasu.
<P>
Esiteks valik: tarbijatele avaneb suurem valik ja nad peaksid saama reisibüroodelt paremat teenust. Tihedam konkurents edendab reisibüroodele ja seega ka tarbijaile pakutava teabe kvaliteeti.
<P>
Teiseks hind: see omakorda peaks tähendama, et lennukipiletite hinnad, mida praegune süsteem võimaldab kunstlikult kõrgel hoida, peaksid komisjoni uuringu kohaselt alanema 10% võrra.
<P>
Kolmandaks läbipaistvus: rangemate kaitsemeetmete abil kaitstakse reisibüroosid ja tarbijaid tõhusamalt turu kuritarvituste ja moonutamise eest. Kavandatud on kaks peamist kaitsemeedet. Üks on seotud auditeerimise tingimustega. Pidasin vajalikuks tingimused uuesti läbi vaadata ja selle tulemusena osutusid nad tõhusamaks ja seega annab määrus komisjonile AESide tegevuse jälgimiseks olulise vahendi.
<P>
Neljandaks määratlemine, kes on ja kes ei ole emaettevõtja. See teema on mõjutanud kogu raportit ja minu tööd selle kallal. Selle määratlemine on oluline, kuna me ei soovi olukorda, kus lennuettevõtjad investeerivad AESidesse selleks, et mõjutada äri teisi kahjustades.
<P>
Lubage mul öelda kolleegidele, kes raportiga palju vaeva nägid, et minu arvates oleme esitanud kokkuleppe teksti, mis on küll jõuline, kuid samas ka paindlik, ja selles käsitletakse teemasid, mille kohta olete muret väljendanud. On tehtud ka ettepanek viia homme läbi osade kaupa hääletamine, kuid ausalt öeldes jätaks see liiga suure ulatusega määratluse. Kordan, mida ma kirjalikult sellele ettepanekule vastasin. Jättes välja viite "otsustavale mõjutamisele” jääb välja ka kasulik selgitus muudatusettepaneku 12 osade kohta, milleks see viide üldse kavandatud oli. Väljajätmine võimaldab tõlgendust, et iga investorit loetakse emaettevõtjaks, samal ajal kui "süsteemi tarnija muu juhtorgan” võib sõna otseses mõttes tähendada mida iganes. Kas iga lennuettevõtjat, kes süsteemi kontrollimises osaleb ja kellel on õigus teabele vaid näiteks aasta otsuste kohta või lihtsalt raamatupidamise aastaaruandele, peaks määratlema kui emaettevõtjat? Kindlasti mitte.
<P>
Seoses fraktsiooni ALDE esitatud ettepanekuga, mille kohaselt peaksime küsimuse saatma tagasi parlamendikomisjoni ning peaksime AESide omandisuhteid ja juhtimisstruktuuri üksikasjalikult vaatlema, vajab komisjon selle tegemiseks uut määrust. Kui komisjon kinnitab, et küsimust tuleb juhtumipõhiselt vaadelda, ei tõesta see minu arvates veel seda, et meie esitatud määratlus on nõrk. Vastupidi, arutasime seda parlamendikomisjonis kaua ja et aidata komisjoni, tellisin ma ka sõltumatu uuringu. Hoolitsesin ka selle eest, et variraportöörid oleksid teadlikud komisjoniga kohtumiste tulemustest igal arutelu etapil. Variraportöörid nõustusid sellega, mis kokkuleppes kirjas. Viivitasin selle teemaga teadlikult kuu aega, et kõiki arvamusi saaks täielikult arvesse võtta - keskkonnaküsimusi, proua Lichtenberger, täielikku liberaliseerimist, härra Evans.
<P>
Seega palun teil homme ettepanekut toetada. Peame hääletama madalamate hindade, suurema valiku ja parema läbipaistvuse poolt. Meil kõigil on kohustus kaitsta tarbijate õigusi, teavitada tarbijaid ja tagada neile parim võimalik kokkulepe. See jääb prioriteediks. Minu eesmärk ei ole populism, minu eesmärk on saavutada parim kokkulepe nende Euroopa tarbijate heaks, keda me esindame.
<SPEAKER ID="378" NAME="Wolfgang Bulfon" LANGUAGE="DE">
Härra juhataja, Euroopa tarbijad kannatavad kõrgete hindade raske koorma all ja minu arvates on ülemäärase hinnatõusu üks põhjuseid vaid jaemüügituru mõnele tähtsamale ettevõtjale keskendumine.
<P>
Mul on põhjust tunda muret selle üle, et samasuguseks kujuneb tulevikus ka olukord reisibüroodega. Raportis esitatud ettepanek arvutipõhiste ettetellimissüsteemide toimimisjuhendi liberaliseerimise kohta peaks tagama turul tihedama konkurentsi. Kardan siiski, et vaid suuremad reisibürood, kes sõlmivad lepingud mitme AESiga, suudavad tulevikus oma tegevust jätkata. See on aga vajalik tarbijatele ulatusliku valiku pakkumise seisukohalt. Väikesed ettevõtjad, kes ei suuda sõlmida lepingut mitme AESi ettevõttega, langevad lihtsalt välja.
<P>
Alati, kui Ameerika Ühendriike tuuakse selles kontekstis tarbijasõbraliku konkurentsi näiteks, pean ma meenutama, et liikmesriikides ei ole lennuettevõtteid, kes kontrolliksid arvutipõhist ettetellimissüsteemi. Seepärast pooldan ma "emaettevõtja” ranget määratlust.
<SPEAKER ID="379" NAME="Georg Jarzembowski" LANGUAGE="DE">
Härra juhataja, daamid ja härrad, tänan meie fraktsiooni nimel siiralt raportööri Timothy Kirkhope'i. Ta esitas äärmiselt tasakaalustatud raporti ja on variraportööridega tihedat koostööd teinud. Tema koostatud variant, mis on kooskõlastatud eesistujariigi Prantsusmaaga, võimaldab tarbijaid paremini kaitsta kahtlaste õhu- ja raudteeveo pakkumiste eest, tuginedes selgetele eeskirjadele läbipaistvuse kohta, ja samal ajal tagab raudteeettevõtete ja lennuliinide vahel õiglase konkurentsi.
<P>
Uuendatud variant kinnitab muide asjaolu, et Euroopa Rahvapartei (Kristlike Demokraatide) ja Euroopa Demokraatide fraktsioon oli esimene fraktsioon, kes takistas 2005. aastal õigustatult komisjoni katset tühistada määrus, mida peeti vananenuks. Me vajame seda - ja me tõestame seda hääletusel - tarbijate kaitsmiseks. Isegi kui ka tegelikult tellivad reisijad üha sagedamini piletid otse lennuettevõttelt või interneti teel, kasutab enamik reisijatest siiski reisibüroosid, kel omakorda peab olema võimalus loota arvutipõhiste ettetellimissüsteemide mitte-diskrimineerivatele, tõeliselt kaubeldavatele pakkumistele. Mainitud hinnad peavad tulevikus sisaldama kõiki makse ja tasusid, nii et reisibürood saaksid tarbijatele teha tõeliselt läbipaistvaid ja võrreldavaid pakkumisi.
<P>
Ka emaettevõtete kohta peaksid tulevikus kehtima rangemad eeskirjad läbipaistvuse ja konkurentsi kohta, et ära hoida olukorda, kus süsteemid saaksid teha eelispakkumisi teiste lennuliinide ja tarbijate kahjuks.
<P>
Pean uuesti viitama raportöörile ja esitama palve kolleegidele parlamendis. Usun, et variant, milles oleme emaettevõttega seoses eesistujariigi Prantsusmaaga kokkuleppele jõudnud, pakub tarbijaile vajalikku kaitset positiivse diskrimineerimise eest teatud lennuliinide kasuks. Artikli 48 hästi tuntud muudatusettepanekusse mis tahes muudatuste tegemine on seega täiesti üleliigne ja kui see peaks homme läbi minema, lükkaks see määruse vastuvõtmise edasi ja isegi seaks selle vajalikkuse kahtluse alla. Palun teil teha homme selge ja lõplik otsus, et saaksime kaitsta tarbijaid.
<SPEAKER ID="380" NAME="Robert Evans">
fraktsiooni PSE nimel. - Härra juhataja, ka mina sooviksin tänada Timothy Kirkgope'i katkematu koostöö ja parlamendikomisjoni kõigi liikmete toetamise eest.
<P>
Kaks aastat tagasi vaatasin ühe internetipõhise reisibüroo kodulehte, et tellida piletit Londonist San Fransiscosse. Kodulehe andmetel Londonist San Fransiscosse otselendu ei toimunud ja mul soovitati sõita läbi New Yorgi, kasutades, arvan, et United Airlinesi. Loomulikult oli ka otsereise, kuid nende müümine ei kuulunud reisibüroo valdkonda.
<P>
Kuid see tegi mulle lihtsal moel selgeks probleemi, millega me praeguse läbivaatamise käigus tegeleme: nagu volinik Mandelson ütles, läbivaatamine, mis ulatub 20 või isegi enama aasta tagusesse aega.
<P>
Peame tunnistama, et selle aja jooksul on toimunud suuri tehnoloogilisi muutusi. Praegu on suurel osal inimestel ja kõigil reisibüroodel interneti kasutamise võimalus ja ma nõustun eelmise kõnelejaga, kes ütles, et meie kohus on tagada õiglus ja võrdne juurdepääs turule, nagu volinik Mandelson ütles, õiglased, tõhusad eeskirjad, ning kaitsta tarbijaid ja kindlustada konkurentsi olemasolu. Kuid, härra Mandelson, te ütlesite ka, et rõõmustate selle üle, kui kiiresti kõik on toimunud. Kuigi ma nõustun teie seatud eesmärkidega - ja Timothy Kirkhope püüdleb hindade läbipaistvuse ja tarbijakaitse poole - ja tahan ka alati asju nii kiiresti ajada kui võimalik, arvan ma, et oleme selle kiirustamisega kindlasti kõrvale kaldunud sellelt seisukohalt, mille transpordikomisjon mais kinnitas, ja nõukogu esitatud seisukoht, nn kompromissseisukoht, erineb transpordikomisjonis kinnitatust. Eile esitatud komisjoni selgituses kõneldakse "vananenud analüüsidest, mis tuleb uutest seisukohtadest lähtuvalt uuesti teha ja komisjon peab iga juhtumit vaatlema juhtumipõhiselt”. Minu arvates puudub piisav selgus ja me ei ole veel jõudnud olukorrani, kuhu meie fraktsiooni parlamendiliikmed ja ka teiste fraktsioonide liikmed oleksid soovinud jõuda, olukorrani, kus me saaksime kindlalt öelda, et seisund, mida Härra Kirkhope on lootnud saavutada, ka tegelikult saavutatud on. Sel põhjusel soovitan meie fraktsiooni liikmetel toetada ettepanekut, mille arvan, et peagi esitab proua Lichtenberger.
<SPEAKER ID="381" NAME="Eva Lichtenberger" LANGUAGE="DE">
Härra juhataja, daamid ja härrad, kui me oleksime pidanud raportiga seotud kogu kirjavahetuse ratsanike abil laiali toimetama, oleksime me selle ajaga kahtlemata palju hobuseid ära kurnanud. Kaasaegsed sidevõimalused on võimaldanud pidevat sidepidamist ja kõigega kursis olemist.
<P>
Suurim tunnustus selle eest kuulub Timothy Kirkhope'ile, kes on suurepäraselt teavitanud parlamendiliikmeid, on pidanud kirjavahetust variraportööridega ja on teinud kõik endast oleneva, et anda komisjoni palved nõukogule edasi. Nõukogu ei ole aga tema tööd sugugi kergendanud. Pigem vastupidi. Tekst esitati sellises sõnastuses (me suutsime menetlust hästi järgida), mis ei oleks teinud muud, kui varjanud tõhusamalt moonutatud konkurentsivõtteid - ja sellele olen ma vastu!
<P>
Pean ausalt tunnistama, et isegi riikidel, kus moonutatud konkurentsiga lennuettevõtted tegutsevad, oleks kasulik suhtuda tõsisemalt tarbijakaitsesse, pakkudes neile õiglast teavet ja järgides meie ettepanekuid selle teokstegemisel. Toimimisjuhend ei ole sugugi rangeim meie käsutuses olev vahend. Seda peame me selgelt väljendama. Veelgi tähtsam on aga selge sõnastus, mis tagab selle, et ei avataks järjekordset tagaust.
<P>
Koos kolleeg Jeanine Hennis-Plasschaertiga soovime tagada sellise selguse, saates asja parlamendikomisjoni tagasi. Pean seda oluliseks probleemiks. Peame kinnitama asjaolu, et me kaitseme tarbijaid, ja samuti peame nõustuma selle ilmsete tagajärgedega.
<P>
Tänan parlamendiliikmeid, eriti raportööri selle eest, et raportis kajastuvad keskkonnakaitse küsimused, nii palju kui selles sektoris seda võimalik on teha. Siiras tänu veel kord parlamendiliikmetele ja raportöörile.
<SPEAKER ID="382" NAME="Stanisław Jałowiecki" AFFILIATION="PPE-DE">
(PL) Härra juhataja, volinik, koos kolleeg Liberadzkiga esitasime raporti muudatusettepaneku, mille eesmärk on saavutada, et lennuettevõtted ei osaleks lennupiletite keskses ettetellimissüsteemis kolme aasta jooksul. Ettepanekut peeti radikaalseks ja see ei saanud nõutavat häälteenamust. Juhin aga tähelepanu sellele, et radikaalsus seisneb ei milleski muus kui põhimõttes, mida Euroopa Liit paistab tunnustavat - võrdsed võimalused konkurentsil põhineval turul.
<P>
Transpordi- ja turismikomisjon kinnitas hiljuti variandi, mis on väga hea ajutise vahendina. Ajutisena, teel - jah, see on õige - täieliku eraldamiseni. Samal ajal tegi nõukogu muudatuse; esitatud ettepanekud tugevdavad rohkem kui komisjoni algselt esitatud ettepanek kolme lennuettevõtte - Luftansa, Iberia ja Air France'i - seisundit. Kuuleme põhjendust, et see on edukas ja tänu sellele võidavad tarbijad.
<P>
Suureks eduks peaks pidama sedagi, et raportöör suutis vastu seista lobitöötajate tugevale survele. Seda kujutan ma endale hästi ette, sest ka meie, üksikud parlamendiliikmed, oleme pidanud sama tegema. Samad lobitöötajad esindavad aga ettevõtteid, kes võitlevad võrdse seisu eest. Nad ei ole seda siiski veel saavutanud, kuna mõnede riigile kuuluvate ettevõtete huvid on esiplaanil. Neid me aga lobitöötajateks ei nimeta, eriti siis, kui nende huve kaitseb riik, kes juhtumisi on praegu Euroopa Liidu eesistujariik. Sellisel juhul on kõik hästi ja mainimist väärib vaid suurepärane koostöö nõukoguga.
<P>
Kas ei ole see silmakirjalikkus? Kas ei ole isegi silmakirjalikum nimetada seda raportit toimimisjuhendiks? Kelle suhtes seda juhendi parandatud varianti rakendada kavatsetakse, kui emaettevõtte uus määratlus selle ettevõtte tõhusalt kõrvaldab?
<SPEAKER ID="383" NAME="Gilles Savary" AFFILIATION="PSE">
(FR) Härra juhataja, eelkõige on silmakirjalik väita, et tarbijate huve on kahjustatud. Euroopas ei olegi tarbijaid, kes teaksid, mis lennuettevõtete arvutipõhine ettetellimissüsteem on. Mitte ühtegi! Kõik tarbijad kasutavad erakätes olevaid ettetellimissüsteeme, internetti ja telefoni.
<P>
Täna on küsimus lennuettevõtete ja nende poolt lendude kohta eelkõige reisibüroodele antava teabe vahelises suhtes. Raporti tekst moraalitseb ja esitab läbipaistvuse ning mitte-ainuõiguslikkuse kindlad põhimõtted. Tekst käsitleb konkurentsiõigust ja ühinemiste kontrollimist traditsioonilisest seisukohast lähtuvalt.
<P>
Paljud lobitöörühmad kasutavad seda ettevõtete juhatuste nende liikmete väljatõrjumiseks, kes on Euroopas kasutusele võtnud suurima arvutipõhise ettetellimissüsteemi. See on äärmiselt oluline probleem, sest me ei tee siin muud, kui kehtestame konkurentsieeskirju ja vahendeid nende kontrollimiseks. Me ei ole kellelegi teatud ettevõtlusvormi või aktsionäride arvu peale surunud. Sel põhjusel, daamid ja härrad, hääletan ma saavutatud kompromissi poolt, mis sündis Timothy Kirkhope'i, nõukogu, kõigi nõukogu liikmesriikide, Euroopa Parlamendi ja Euroopa Komisjoni oskuste ja suure töö tulemusel.
<P>
Parem on hääletada selle kompromissi poolt, kui alustada lobitöörühmadega uuesti sõda, kus paljud huvid mängus on, ja niiviisi ära hoida kõnealuse teksti oluline muutmine, millega teeksime tarbijatele karuteene.
<SPEAKER ID="384" NAME="Reinhard Rack" AFFILIATION="PPE-DE">
(DE) Härra juhataja, raportööri Timothy Kirkhope'i on juba korduvalt õigustatult tänatud selle eest, et raske probleemi suhtes on saavutatud selge üksmeel parlamendikomisjonis, koostöös nii variraportööride kui ka teiste parlamendiliikmetega, ja ma loodan, et koostöö jätkub ka täna hommikul.
<P>
Äsja öeldi, et isegi mõiste "arvutipõhine ettetellimissüsteem” suhtes puudus arutelu alguses paljudel parlamendiliikmetel selgus. Tänaseks teame, mis see tähendab, ja täna teame ka seda, millist olulist probleemi me õigustatult arutame. Siiras tänu veel kord loodetavasti hea Euroopa õigusliku vahendiga seotud töö eest.
<P>
Oleme mahutanud raportisse ulatusliku sisu, millel peale selle tehnilise iseloomu on veel teinegi oluline ülesanne hoopis teises kontekstis. Tarbijad on kaitstud, kusjuures lõpliku koguhinna saab esitada hinna kuvamise meetodil ja seda ei saa varjata erinevate eri- või lisahindadega.
<P>
Oleme saavutanud - sest meie fraktsioonile heidetakse seda alati ette - märkimisväärset edu. Oleme väitnud, et me ei soovi rääkida ainult soodustavast kohtlemisest raudteevedude puhul, vaid tahame seoses lühi- ja keskpikkade lendudega kindlalt teada, et raudteeveol on siin võrdsed võimalused. Nagu juba mainitud, oleme ikka tõestanud süsinikdioksiidiheidet või siis nõudnud selle tõestamist, et näidata võrdluse abil, mida me saavutada soovime ja kuidas tarbijad sellele kaasa aidata saavad.
<SPEAKER ID="385" NAME="Ulrich Stockmann" AFFILIATION="PSE">
(DE) Härra juhataja, sooviksin keskenduda vastuolulisele emaettevõtte määratluse probleemile. Määratluse eesmärk on takistada arvutipõhise ettetellimissüsteemi aktsiaid omavail lennuettevõtetel oma seisundi ärakasutamist. Hetkel puudutab see selgelt Air France'i, Iberiat ja Lufthansat, millel on ettevõttes Amadeus vähemusosalus. Praegune komisjoni tava on uurida juhtumipõhiselt, kui kahtlused kuritarvitamises osutuvad tõendatuks. On lahendatud mõjutamise kasutamise juhtumeid ja esitatud on süüdistusi. Siiani on seda juhtunud kahel korral. Sellises järeleproovitud tavas millegi muutmiseks puudub igasugune põhjendatud vajadus.
<P>
Emaettevõtte määratlus, mis konkurentsiõigusega seonduvalt põhineb mõjutamise määratlemisel, on selle järeleproovitud tavaga kooskõlas. Määratlus on ennast juba 40 aasta vältel tõestanud. Mõned parlamendiliikmed soovivad aga emaettevõttena automaatselt määratleda iga kapitaliosaga lennuettevõtte. Praegusele õhutransporditurule tähendaks see ulatuslikku ja ebavajalikku sekkumist praegusesse konkurentsiolukorda. Sellest ei võidaks midagi ka tarbijad. Võitjad oleksid näiteks British Airways, American Airlines ja teised, kes võidaksid praeguse konkurentsiolukorra muutumisest. Lisaks sellele peaks Euroopa ainuke arvutipõhine ettetellimissüsteem leppima Ameerika Ühendriikide ettevõtete konkurentsieelisega tuliste vaidluste objektiks oleval Euroopa turul. Seda pean ma poliitiliselt põhjendamatuks, isegi hoolimatuks, ja seetõttu soovitan ma saavutatud kompromiss heaks kiita.
<SPEAKER ID="386" NAME="Marian-Jean Marinescu" AFFILIATION="PPE-DE">
(RO) Kolleeg Timothy Kirkhope'i saavutatud kompromiss põhineb mittediskrimineerimise, tõhususe ja läbipaistvuse põhimõtte kindlustamisel, mis toob kindlasti kasu lõpptarbijale, nimelt Euroopa kodanikule.
<P>
Esiteks hoiti ära mõlemad lennuettevõtete vastu suunatud potentsiaalsed kuritarvitamise juhtumid ja lennuettevõtete sekkumine ettevõtete sujuvasse tegevusse.
<P>
Teiseks on tagatud läbipaistvus ja ära hoitud tarbijate eksitamine seoses lendude valimise, lendude kestuse, lennuettevõtte ja muidugi hinnaga, samuti on tagatud isikuandmete kaitse.
<P>
Kolmandaks on tarbijatele antud võimalus valida lühema vahemaa puhul raudteetranspordi kasuks, mis toob aja jooksul kasu keskkonnale, kuna vähenevad süsinikdioksiidi heitkogused.
<P>
Kahjuks on ka aspekte, mida toimimisjuhend ei reguleeri ja mis jäävad juhendi reguleerimisalast välja. Nendeks on tariifipoliitikad, mida järgivad odavlennufirmad, kes väga ei soovi arvutipõhiste ettetellimissüsteemidega koostööd teha. Usun, et neid toimimisjuhendi kindlaid põhimõtteid peaks kohaldama kõigi reisidokumentide ettetellimise ja ostmise süsteemide suhtes, sealhulgas ka odavlennufirmade tegevusele.
<P>
Tarbija seisukohalt on kahetsusväärne, et need ettevõtted omakorda ei ole ühinenud arvutipõhiste ettetellimissüsteemidega. Lisaks reisijate valikuvõimaluste suurendamisele avaldaks ühinemine positiivset survet teenuse kvaliteedi ja hindade läbipaistvuse tagamiseks.
<P>
Sellega seoses palun tungivalt Euroopa Komisjonil ja liikmesriikidel vastavate ametiasutuste abil tõhustada kontrolli ja vajaduse korral rakendada sanktsioone, et tõepoolest kaitsta tarbijat, kellele arvutipõhise ettetellimissüsteemiga ühinemata ettevõtted kujutavad endast taskukohast, kuid siiski petlikku liikumisvõimalust. Samuti toetan ja soovitan ettepanekut, et tulevikus peaks arvutipõhine ettetellimissüsteem kaaluma võimalust siduda süsteemiga ka regulaarsed bussiliinid.
<SPEAKER ID="387" NAME="Brian Simpson" AFFILIATION="PSE">
Härra juhataja, tänades raportööri raporti eest, tunnustan ma ka tema jõupingutusi selle olulise dokumendi suhtes esimesel lugemisel kokkuleppe saavutamiseks.
<P>
Esimesel lugemisel saavutatud kokkulepe oleks olnud võimalik, kui nõukogu oleks nõustunud transpordikomisjoni seisukohaga. Arutasime seda transpordikomisjonis üksikasjalikult ja jõudsime ka seisukohale. Kuid hiljem seda transpordikomisjoni seisukohta muudeti.
<P>
Paraku ei ajanud nõukogu sekkumine ja järgnevad nõukogu muudatusettepanekud asja ainult segasemaks, vaid panid muretsema ka tarbijaorganisatsioonid, reisibürood ja reisijate ühendused.
<P>
Nüüdseks nõukogu kaudu esitatud raportööri ettepanekutel on hiljem tõsised tagajärjed, mitte ainult õiguslikud, vaid ka rahvusvahelised. Mitte kunagi varem ei ole ELi õigusloomes kaks muudatusettepanekut tekitanud nii palju kahjustusi ja segadust, kui need kaks parandust tekitasid transpordikomisjoni demokraatliku seisukoha kahjuks.
<P>
Mõned inimesed ei näe siin mingit probleemi, kuid tegelikkuses on nõukogu sekkumine tekitanud suure ebakindluse, nii moraalse kui ka õigusliku.
<P>
On väljendatud kahtlust, et nõukogu plaanib pääseteed teatud suurematele lennuettevõtetele, eriti seetõttu, et see puudutab emaettevõtteid. Samuti paistab tarbetult kiirustades sõlmitud kokkuleppe tagajärjeks olema nõrk õigusakt. Seepärast toetan seisukohta, et raport saadetaks tagasi parlamendikomisjoni, et me saaksime käsitleda esilekerkinud probleeme ja koostada sobiv õigusakt, sobiv mitte vaid neljale peamisele lennuettevõtjale, vaid meie tarbijatele, kelle esindajate kaudu oleme teada saanud, et neile ei meeldi nõukogu täiendused.
<SPEAKER ID="388" NAME="Zita Pleštinská" AFFILIATION="PPE-DE">
(SK) Sooviksin kõigepealt tänada raportööri Timothy Kirkhope'i selle eest, et arvutipõhiste ettetellimissüsteemide toimimisjuhendi määrus sisaldab sätteid kuvamise kohta. Reisibürood kasutavad kuvamisseadmeid arvutipõhise ettetellimissüsteemi teabe edastamiseks ja seetõttu on hädavajalik, et reisibürood saaksid erapooletut ja tasakaalustatud teavet.
<P>
Usun, et erapooletu andmete kuvamine suurendab osalevate ettevõtete poolt pakutavate reisitoodete ja -teenuste läbipaistvust ja suurendab tarbijate usaldust. Reisibürood saavad kasutada õiglaseid hindamiskriteeriume, pakkumaks tarbijatele võimalikult läbipaistvaid valikuvõimalusi, näiteks võimaldab põhikuva juurdepääsu lennu- või raudteeveoettevõtte sõiduplaanis pakutavatele sobivaimatele reisivõimalustele.
<P>
Hindan raportööri jõupingutusi tagada hindade läbipaistvus otsese viitamisega toote HINNALE, kuna praegune määratlus PILETIHIND ei sisalda kõiki hinnaelemente, mis tarbijaid sageli eksitab.
<P>
Usun, et raport aitab kaasa õiglase konkurentsi kujunemisele arvutipõhiste ettetellimissüsteemide vahel, mis toob eelkõige kasu tarbijatele, kellel avaneb võimalus omandada kvaliteetse teenusega reisitooteid soodsate hindadega.
<SPEAKER ID="389" NAME="Silvia-Adriana Ţicău" AFFILIATION="PSE">
(RO) Määrus arvutipõhiste ettetellimissüsteemide toimimisjuhendi kohta näeb ette eeskirjad, mida lennu- ja raudteeveoettevõtted peavad ettetellimisi vastu võttes järgima.
<P>
Praeguses olukorras on ilmnenud, et arvutipõhise ettetellimissüsteemi kaudu reisibüroode tehtud ettetellimine toob kaasa kõrgemad hinnad. Nõuan tungivalt, et arvestataks vajadusega kaitsta tarbijate isikuandmeid. Arvan, et reisijatel peab olema võimalus valida sobivaimad piletid ja selleks on vaja tarbijatele anda õiget ja täielikku teavet.
<P>
Nõuan tungivalt, et nõuetega ei kaasneks levitamiskanalite vahelist ega reisijate elukohast või reisibüroode asukohast tulenevat diskrimineerimist. Teatud levitamisviisid, nagu näiteks internet, on mittediskrimineerimise põhimõttega kooskõlas, kuid arvutipõhised ettetellimissüsteemid nõuavad turismiettevõtetelt teatud tingimustele vastavust, mis toob kaasa kõrgemad hinnad ja reisijate elukohast tuleneva diskrimineerimise.
<P>
Pean määrust ülimalt oluliseks; peaksime alati arvestama tarbijaga ja rõhutan veel kord tarbijate isikuandmete kaitse järgimise vajalikkust.
<SPEAKER ID="390" NAME="Marian Zlotea  (PPE-DE">
), kirjalikult. - (RO) Kõnealuse dokumendi kohta fraktsiooni PPE-DE poolt koostatud INFO-komisjoni arvamuse variraportöörina tahaksin kõigepealt õnnitleda raportööri nii tehtud töö kui ka koostatud raporti puhul. Sooviksin rõhutada raporti olulisust seoses tõelise konkurentsi tagamisega arvutipõhiste ettetellimissüsteemide tegevuses.
<P>
Me ei tohiks kunagi kõrvale jätta tarbijate õigusi ja me peaksime kindlustama, et tarbijad saaksid kasu toimimisjuhendisse tehtavatest muudatustest. Tarbijaid tuleb teavitada kõigist nende kavandatava reisi üksikasjadest. On oluline, et nad teaksid piletite täpset hinda ja et neid ei viiks eksiteele võimalikud varjatud kulud.
<P>
Sooviksin samuti rõhutada asjaolu, et kõige olulisem on, et veebilehtede eest vastutavad ettevõtted ei kuuluks nende veebilehtede juhatustesse, sest neil on alati varjatud kulusid.
<P>
Kokkuvõtteks kinnitan raportöörile, et toetan teda homsel hääletusel täielikult.
<SPEAKER ID="391" NAME="Bogusław Liberadzki" AFFILIATION="PSE">
(PL) Härra juhataja, avaldan täielikku toetust Brian Simpsoni seisukohale. Ta tegi selgeks, et emaettevõtte uus määratlus on äärmiselt segane. Täiendav väljend "otsustav mõjutamine” tekitab küsimuse, kas Lufthansa, kes omab 22% Amadeuse aktsiaid, mõjutab seda otsustavalt. Mida arvata 44%-lisest Lufthansa, Air France'i ja Iberia aktsiaomandusest: kas see on otsustav mõjutamine? Seda on vaja vaadelda igast vaatenurgast: kas kinnitame muudatusettepaneku 48 või saadame selle uuesti läbivaatamiseks parlamendikomisjoni tagasi. Vastasel juhul kahjustatakse kindlasti õiglase konkurentsi põhimõtet.
<SPEAKER ID="392" NAME="Inés Ayala Sender" AFFILIATION="PSE">
(ES) Härra juhataja, tervitan kokkulepet, mis põhineb konsensusel ja mille üle seetõttu mitte igaüks täiesti õnnelik ei ole.
<P>
Sooviksin tunnustada jõupingutusi, mida on teinud komisjon, nõukogu ja muidugi ka parlamenti esindav transpordikomisjon, selle raportöör ja variraportöörid.
<P>
Arvan, et käsitlemist on leidnud ka tarbijate mure, mis seondub turuinfo andmete edastamisega, sealhulgas rongiliiklust ja heitkoguseid puudutavate uute sammudega, mis on uuenduslik ja vastab esilekerkinud probleemile.
<P>
Arvan, et kontrollisüsteem, millesse on lisatud konkurents, on tugevdatud. Seega, püüdes süsteemist välja tõrjuda kolm ettevõtet, vähendame vaid konkurentsi, mis, nagu me kõik teame, toob kasu tarbijaile.
<SPEAKER ID="393" NAME="Peter Mandelson">
komisjoni liige. - Härra juhataja, sooviksin avaldada kiitust austatud parlamendiliikmetele kõrgetasemelise arutelu eest. Tervitan enamikku esitatud muudatusettepanekutest. Nendest on palju kasu mitmete punkide selgitamisel, eriti reisibüroode ekraanidel reisivõimaluste erapooletu kuva esitamise ja tarbijate isikuandmete kaitsega seonduvalt.
<P>
Sooviksin tänada parlamenti julguse eest, millega tõstatati emaettevõtteid puudutav terav vaidlusküsimus. Sellega seoses sooviksin esitada komisjoni seisukoha. Teame kõik, et tegemist on äärmiselt tundliku küsimusega, mis on esile kutsunud intensiivse lobitöö. Selles sõlmküsimuses toetab komisjon kokkulepet, mis saavutati eesistujariigi ja raportööri vahel ning mida ühehäälselt toetasid ka kõik liikmesriigid.
<P>
Muudatusettepanekus 13 esitatud uus määratlus kõrvaldab igasuguse kahemõttelisuse ja õigusliku ebakindluse. Komisjonil avaneb võimalus analüüsida ja kindlaks määrata, kas ettevõttel on arvutipõhise ettetellimissüsteemi üle kontroll ja kas ettevõte, millel on arvutipõhises ettetellimissüsteemis õigused ja mis osaleb selle juhtimises, mõjutab süsteemi otsustavalt. See kontseptsioon põhineb komisjoni pikaajalisel kogemusel konkurentsi valdkonnas, mis lubab komisjonil määratleda aktsionäri tegelikke õigusi ja mõju, analüüsides näiteks aktsiate omamisest tulenevaid õigusi ja aktsionäride vahel sõlmitud kokkuleppeid. Seda silmas pidades usun, et arutuse all olev tekst võimaldab komisjonil esitatud kaebuste puhul või omaalgatuslikult täielikult ära kasutada oma eelisõigusi, tugevdada märkimisväärselt oma õigusi ja määratleda iga üksikjuhtumi korral ja igal ajahetkel, millised ettevõtted on emaettevõtted ja peavad vastutama selle seisundiga kaasnevate kohustuste täitmise eest.
<P>
Seoses reisibüroo tuvastamisega arvutipõhise ettetellimissüsteemi turuinfo andmete edastamise süsteemis sisalduvate andmete põhjal toetan ma samuti kompromissteksti, mis tasakaalustab vajaduse kaitsta reisibüroosid andmete ebaõige kasutamise eest ja andmete kasulikkuse lennuettevõtete strateegiliste kavade koostamisel. Usun, et kõnealuse teksti abil kehtestame reguleeriva raamistiku, mis arvestab turuarenguid ja toob reisijatele kasu konkurentsi lisamisega lennu- ja rongipiletite levitamisse, pakkudes samal ajal kaitsemeetmeid kuritarvituste ärahoidmiseks.
<P>
Sellele tuginedes arvan, et on oluline jätkata tööd selle kokkuleppega õigusakti esimesel lugemisel. Uut õigusakti ootavad kõik osalejad ja see vähendab ettevõtete halduskulusid. Emaettevõtja määratlusega seonduvate probleemide lahendamiseks võtan endale kohustuse, et kõnealuse kokkuleppe raames annaks komisjon välja ametliku teatise, milles komisjon selgitaks, kuidas on neil määruse rakendamisel kavas tõlgendada emaettevõtte määratlust. Teatis saab olema sarnane neile, mis on välja antud konkurentsi puudutavais küsimustes. Teatis avaldatakse Euroopa Liidu Teatajas enne määruse jõustumist, et tagada vajalik õiguskindlus kõigile huvitatud osalistele. Loodan, et suhtute sellisesse ettepanekusse pooldavalt.
<P>
Usun, et olen sellega käsitlenud kõiki arutelu käigus tõstatatud probleeme. Saadan nagu tavaliselt muudatusettepanekute täieliku nimekirja ja komisjoni seisukoha iga muudatusettepaneku kohta parlamendi sekretariaadile.
<P>
komisjoni liige. - Komisjoni seisukoht Euroopa Parlamendi muudatusettepanekute kohta
<P>
Kirkhope'i raport
<P>
Komisjon võtab vastu muudatusettepanekud 4, 5, 6, 7, 8, 9, 11, 14, 16, 17, 20, 21, 22, 23, 27, 30, 31, 32, 34, 35, 36, 37, 38, 43, 44, 45 ja 48.
<P>
Komisjon võtab põhimõtteliselt vastu muudatusettepanekud 10, 19, 26 ja 28.
<P>
Komisjon võtab umber sõnastatult vastu muudatusettepanekud 1, 2, 3, 18, 25 ja 47.
<P>
Komisjon võtab osaliselt vastu muudatusettepaneku 33.
<P>
Komisjon ei võta vastu muudatusettepanekuid 12, 13, 15, 24, 29, 39, 40, 41, 42 ja 46.
<SPEAKER ID="395" NAME="Timothy Kirkhope">
raportöör. - Proua juhataja, tänan volinikku ülimalt selge seisukoha esitamise eest ja kinnituse eest, et pärast menetluse lõppu parlamendis (mis loodetavasti lõpeb homme positiivse tulemusega) teeb nii tema kui ka teised komisjoni liikmed kõik selleks, et tagada parlamendi nõusolek selle õigusakti jõustamisele.
<P>
Soovin tänada kolleege nende panuse eest hoolimata sellest, et ma kõigi esitatud tõlgendustega ei nõustu. See on ka arusaadav, kuna tegemist on kahtlemata keerulise probleemiga. Vaatamata avatusele, mida järgisin oma tööd tehes, on raske vältida olukorda, kus tulemuste mõni tõlgendus üle politiseeritakse või seda isegi valesti mõistetakse.
<P>
Siiski usun, et tarbijate ja laiema üldsuse huvides on jätkata tööd kokkulepitud viisil. Olen enda töö üle uhke. Olen uhke ka töö üle, mida mind aidates teised on teinud. Naeratus variraportööride näol ja nende toetus menetluse käigus lisavad kindlust, et nad toetavad mind mitte vaid täna õhtul, vaid koos oma fraktsioonidega ka homme.
<P>
Seepärast loodan, et olles asja kaalunud ja ära kuulanud voliniku täna esitatud aruka ja positiivse panuse, tulevad parlamendiliikmed homme tagasi ja annavad meile võimaluse jätkata täielikus üksmeeles, tagamaks selle, et Euroopa on parem paik reisijatele ja tarbijatele ning parem paik järgmistel aastatel konkurentsipoliitika jõustamiseks.
<SPEAKER ID="396" NAME="Juhataja">
Arutelu on lõppenud.
<P>
Hääletamine toimub teisipäeval, 4. septembril kell 12.00.
<P>
Kirjalikud avaldused (kodukorra artikkel 142)
<SPEAKER ID="397" NAME="Christine De Veyrac  " AFFILIATION="PPE-DE">
kirjalikult. - (FR) Daamid ja härrad, täna õhtul arutatav tekst sai transpordi- ja turismikomisjonis elava arutelu osaliseks ja selleks oli ka põhjust, kuna õigusakt on oluline nii turismi- ja lennutransporditööstusele kui ka kodanikele.
<P>
Ei olnud kerge leida tasakaalu lennuettevõtetevahelise konkurentsi alalhoidmise ja reisibüroodele sõltumatuse tagamise vahel, võimaldades samal ajal reisijatele juurdepääs kasulikule ja erapooletule teabele.
<P>
Tekst, mille suhtes raportöör ja eesistujariik Prantsusmaa kokkuleppele jõudsid, järgib eespool mainitud nõudeid ja mul on selle üle hea meel.
<P>
Kokkulepe on saavutatud ka emaettevõtte määratluse suhtes ja see on ülimalt tähtis, tagamaks aus konkurents erinevate arvutipõhiste ettetellimissüsteemide vahel.
<P>
Loodan, et tekst kiidetakse homsel hääletamisel esimesel lugemisel heaks, nii et oleks võimalik seda kiiresti rakendada.
<P>
Tänan teid tähelepanu eest.
<SPEAKER ID="398" NAME="Małgorzata Handzlik  " LANGUAGE="PL">
Arvutipõhised ettetellimissüsteemid on peamiselt kavandatud tarbija teenindamiseks. Sel põhjusel ongi oluline tagada lennupiletite ettetellimise turul läbipaistvus, arvestades eriti asjaolu, et lennuettevõtted, kel on osalus arvutipõhises ettetellimissüsteemis, saavad piirata turul valitsevat konkurentsi.
<P>
Ilmselt on lennuettevõtete turul olukord viimaste aastate jooksul oluliselt muutunud ja enamik lennuettevõtteid on loovutanud arvutipõhise ettetellimissüsteemi aktsiad, mis ei tähenda aga, et kõik lennuettevõtted on seda teinud. Kõige olulisem on aga asjaolu, et lisaks loobumisele osalusest ettetellimissüsteemides ei ole lennuettevõtetel võimalik avaldada süsteemide tööle mõju, millega kaasneks neile kuuluvate lennuliinide eelistatud kohtlemine, ja see peab selgelt kajastuma ka emaettevõtte määratluses.
<P>
Toimimisjuhendi lihtsustamine suurendab võimalust läbirääkimisteks turuosaliste vahel (lennuettevõtetel ja arvutipõhistel ettetellimissüsteemidel on vabad käed pidamaks läbirääkimisi süsteemi pakutava ettetellimise hinnataseme üle). Praegused sätted suurendavad arvutipõhise ettetellimissüsteemi kulusid ja piiravad süsteemi paindlikkust kohandamaks oma teenuseid lennuettevõtete ja reisibüroode erivajadustele, kuna üksikutel arvutipõhistel ettetellimissüsteemidel puudub võimalus pakkuda erinevaid tariife.
<P>
Loodan, et esitatud muudatusettepanekud toovad lennupiletiturule suurema konkurentsi, mis tooks kasu tarbijatele, eriti seoses praeguse valiku laienemise ja lennupiletite madalamate lõplike hindadega.
<SPEAKER ID="984" NAME="James Nicholson  " AFFILIATION="PPE-DE">
kirjalikult. - Toetan käesolevat raportit, mis teeb ettepaneku, et peatänavatel asuvate reisibüroode poolt lennukipiletite tellimiseks kasutatavaid arvutipõhiseid ettetellimissüsteeme käsitlevaid eeskirju peaks lihtsustama ja kaasaegsemaks muutma.
<P>
Arvutipõhiste ettetellimissüsteemide alased praegused eeskirjad vaid lämmatavad konkurentsi ja hoiavad alal kõrgeid hindu. Raportis esitatud ettepanekud soodustavad konkurentsi süsteemide töö eest vastutavate ettevõtete vahel ja loodetavasti toovad tarbijate jaoks kaasa piletihindade alanemise ja suurema valiku.
<P>
Praegu meeldib enamikule reisijatest võimalus tellida pilet otse lennuettevõtjalt. Uue toimimisjuhendi tulemusel peaksime saavutama hindade parema läbipaistvuse, mis hoogustab sektori tegevust ja tagab tarbijale õiglase tehingu.
