<CHAPTER ID="023">
Vaesuse ja sotsiaalse tõrjutuse vastu võitlemise Euroopa aasta (arutelu)
<SPEAKER ID="155" NAME="Juhataja">
Järgmine päevakorrapunkt on tööhõive- ja sotsiaalkomisjoni nimel Marie Panayotopoulos-Cassiotou esitatud raport, milles käsitletakse ettepanekut võtta vastu Euroopa Parlamendi ja nõukogu otsus vaesuse ja sotsiaalse tõrjutuse vastu võitlemise Euroopa aasta (2010) kohta - C6-0469/2007 --.
<SPEAKER ID="156" NAME="Vladimír Špidla">
volinik. - (CS) Austatud juhataja, daamid ja härrad, ma tahaksin tänada raportööri Marie Panayotopoulos-Cassiotoud, tööhõive- ja sotsiaalkomisjoni ning samuti naiste õiguste ja soolise võrdõiguslikkuse komisjoni arvamuse koostajat Lidia Joanna Geringer de Oedenbergi suurepärase töö eest.
<P>
Euroopa aastal 2010 on tähtis osa sotsiaalse Euroopa arendamisel. Valitud lähenemisviis, mille kohaselt kasutatakse ühe aasta vältel kombineeritult nii tsentraliseeritud kui ka detsentraliseeritud vahendeid, peaks kõige paremal viisil toetama poliitilist ühtekuuluvust eri valitsemistasandite ja nende subjektide vahel ning võimaldama teatavat paindlikkust, võttes arvesse liikmesriikides kujunenud konkreetset olukorda.
<P>
Euroopa aasta 2010 annab Euroopa Liidule ja liikmesriikidele võimaluse uuendada poliitilisi kohustusi ning rõhutab vaesuse ja sotsiaalse tõrjutuse mõju Euroopa Liidu sotsiaalsele ja majanduslikule arengule ning kodanike väärikusele. Euroopa aasta 2010 eesmärk on näidata, et vaesuse vastu saab võidelda ja see võitlus võib olla edukas.
<P>
Euroopa aasta 2010 loob ühtlasi platvormi aruteludeks Euroopa väärtuste ja nende väärtuste austamise üle võtmetegurina riikliku poliitika elluviimisel nii Euroopa Liidu kui ka liikmesriikide tasandil. See aitab näha teise nurga alt inimesi, keda ähvardab vaesus ja sotsiaalne tõrjutus.
<P>
Komisjon on alati nõudnud selle põhimõtte või lähenemisviisi kirjalikku jäädvustamist. Mulle tundub, et suurem osa Euroopa Parlamendi muudatusettepanekutest on tehtud selles suunas.
<SPEAKER ID="157" NAME="Marie Panayotopoulos-Cassiotou">
raportöör. - (EL) Austatud juhataja, volinik, daamid ja härrad, vastavalt 2008. aasta ühisaruandele sotsiaalse kaitse ja sotsiaalse kaasatuse kohta, elab 16% ELi elanikkonnast ikka veel allpool vaesuspiiri ning 19% lastest ähvardab viletsus ja sotsiaalne tõrjutus, hoolimata kõikidest liikmesriikide poolt 2000. aastal võetud kohustustest vaesust aastaks 2010 oluliselt vähendada.
<P>
Vaesus ei puuduta üksnes naisi, lapsi ja teatavaid igas olukorras äärmiselt haavatavaid ühiskonnarühmi. Vaesus ei ole kaugeltki kadunud, energia- ja toiduainetööstuse sektoris toimuvate rahvusvaheliste arengute tulemusena ja sisemise ebavõrdsuse tagajärjel Euroopa Liidu vähem jõukates piirkondades on see hoopis süvenenud. Niisugustes kohtades nagu näiteks äärepoolsed piirkonnad, saared, deindustrialiseeritud piirkonnad ja muud, esineb pidevaid struktuurseid puudusi.
<P>
Vaesus ja sotsiaalne tõrjutus ohustavad arengut, konkurentsi ja sotsiaalmudelit. Samuti kujutavad need endast inimõiguste rikkumist Euroopas, kes tahab olla eeskujuks inimväärikuse austamises ja kõigile võrdsete võimaluste tagamisel.
<P>
Komisjoni ettepanek vaesuse ja sotsiaalse tõrjutuse vastu võitlemise Euroopa aasta (2010) kohta, millel oleks tunduvalt suurem eelarve, kui on eraldatud eelmiste Euroopa aastate jaoks, on oluline samm solidaarsuse, sotsiaalse õigluse ning suurema majandusliku ja sotsiaalse ühtekuuluvuse edendamiseks.
<P>
Meie eesmärk on muuta aasta 2010 pöördeliseks vaesuse ja sotsiaalse tõrjutuse mitmemõõtmelise olemuse tunnistamisel. See ei puuduta ainult materiaalset vaesust, vaid ka juurdepääsu tervishoiuteenustele, elukohale, sotsiaalkaitsele, haridusele ja koolitusele ning tööhõivet ja elukvaliteeti üldiselt. Me peame aktsepteerima puudust kannatavate inimeste õigust väärikalt elada ning osaleda ühiskondlikus ja majanduselus. Me peame kinnitama liikmesriikide Euroopa ametite, sotsiaalpartnerite ja kõikide kodanike ühist vastutust sotsiaalse ühtekuuluvuse suurendamisel. Aastal 2010 pannakse alus kollektiivse vastutuse tõhusatele struktuuridele ja rikkuse õiglasele ümberjagamisele.
<P>
Euroopa Rahvapartei (Kristlikud Demokraadid) ja Euroopa Demokraatide fraktsioon tegid omapoolseid ettepanekuid ja võtsid vastu muudatusettepanekud, et teha võimalikuks kõigi Euroopa Parlamendi fraktsioonide koostöö. Me tugevdasime komisjoni ettepanekut, laiendades haavatavate rühmade mõistet ning lisades niisugused küsimused nagu spetsiifiliste probleemidega perekondade, üksikvanemate ja suurte perede vajaduste rahuldamine, puuetega inimeste ja kodutute eriprobleemidega tegelemine, aktiivse integratsiooni edendamine ning juurdepääs kultuurile ja meelelahutusele.
<P>
See ei tähenda muidugi kõrvalekaldumist peaeesmärgist, milleks on korralikule alalisele tööle juurdepääsu tagamise kaudu üksikisikute ja perekondade rahalise olukorra parandamine. Hea töökoht pakub osalemisrahuldust ja annab iseseisvuse, mida on tarvis ühiskonna selliste haavatavamate liikmete vajaduste rahuldamiseks, nagu lapsed ja eakad.
<P>
Euroopa Parlamendi liikmetena oleme me tähelepanelikult jälginud ühenduse võrdsete võimaluste alaste õigusaktide korrektset kohaldamist. Oleme osalenud integreeritud, kooskõlastatud strateegiate väljatöötamisel ja rakendamisel nii riiklikul, piirkondlikul kui ka kohalikul tasandil. Kõnealused strateegiad töötasid avalik-õiguslikud ja eraõiguslikud asutused välja koostöös asjaomaste osapooltega, arvestades hea haldustava, subsidiaarsuse ja proportsionaalsuse põhimõttega.
<P>
Vaesuse vastu võitlemise aasta edukale kordaminekule aitavad kaasa avatud koordinatsiooni meetodi tugevdamine, meetmete kooskõlastamine olemasolevate Euroopa programmide ja eelmistel Euroopa aastatel saavutatuga, kodanikuühiskonna aktiivne osalemine ning ettepanekute ja tulemuste hoolikas hindamine Euroopa Komisjoni poolt.
<P>
Euroopa Parlamendi, komisjoni ja nõukogu vahelise kokkuleppe saavutamist ootab valitsusväliste organisatsioonide osalemise küsimus ja nende tegevuse rahastamise tase. Meil on hea meel, et nõukogu nõustus ettepanekuga lisada otsusele komisjoni täiendav avaldus, mis kutsub osalema väikeseid ja keskmise suurusega valitsusväliseid organisatsioone, ning nende tegevuse võimaliku täieliku rahastamisega riiklike asutuste poolt.
<P>
Ma tahaksin tänada vastutavaid ametnikke, kolleege ja kaastöötajaid, kes aitasid mind käesoleva otsuse ettevalmistamisel.
<SPEAKER ID="159" NAME="Lidia Joanna Geringer de Oedenberg">
naiste õiguste ja soolise võrdõiguslikkuse komisjoni arvamuse projekti autor. - (PL) Lugupeetud juhataja, ELi liikmesriikide kodanike elukvaliteedi tõstmine on Euroopa integratsiooni keskne küsimus. Siiski näitab statistika, et ELis jääb 78 miljoni inimese elatustase allapoole vaesuspiiri, kusjuures suurem osa neist on lapsed, naised ja eakad. See tähendab, et lisaks majanduslikele meetmetele peab Euroopa Liit hoolitsema ka ühiskondlike algatuste läbiviimise eest, millele Euroopa Parlament on mitmel korral tähelepanu juhtinud. Oma 15. novembri 2007. aasta resolutsioonis rõhutas parlament, et sotsiaalse ühtekuuluvuse tugevdamine ning vaesuse ja sotsiaalse tõrjutuse kaotamine peavad edaspidi olema Euroopa Liidu poliitilisteks prioriteetideks. Komisjoni algatus kuulutada aasta 2010 vaesuse ja sotsiaalse tõrjutuse vastu võitlemise Euroopa aastaks sobib kõnealusesse konteksti suurepäraselt ja aitab loodetavasti märkimisväärselt kaasa poliitilise tähelepanu koondamisele ning soodustab laiaulatuslikku tegevust, et sotsiaalkaitset ja sotsiaalset integratsiooni veelgi tugevdada.
<P>
Kõnealuse algatuse eelarve, 17 miljonit eurot, on rekordiline summa, kuid selle algatuse kordamineku tähtsaimaks elemendiks on projektide riiklikul tasandil elluviimine. Seepärast kutsume me liikmesriike üles kõnealuses algatuses osalema ja andma selle heaks piisavalt inimressursse ja rahalisi vahendeid.
