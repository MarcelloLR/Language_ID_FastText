<CHAPTER ID="005">
Presidentuuri avaldused
<SPEAKER ID="009" NAME="Juhataja">
Nädal tagasi, 26. novembril pandi Indias Mumbais toime dramaatiline kooskõlastatud terrorirünnakute seeria. India siseministeeriumi andmete kohaselt sai nende kohutavate rünnakute tulemusena surma ligi 190 inimest, kellest 22 olid välismaalased. Neis rünnakutes sai vigastada 200 inimest ja siiani ei ole kindel, kui paljud neist elama jäävad.
<P>
Ma tahaksin Euroopa Parlamendi nimel väljendada nördimust nende põlastusväärsete rünnakute pärast, mis pandi toime süütute inimeste vastu, ja väljendada meie sügavaimat kaastunnet kõikide hukkunute perekondadele.
<P>
Samuti tahaksin rünnakutes vigastatutele ja nende perekondadele kinnitada, et me toetame neid ja tunneme neile siiralt kaasa.
<P>
Euroopa Parlament mõistab need terroriaktid täielikult hukka ning väljendab sel kurval ajal oma solidaarsust India riigi, rahva ja valitsusega. India rahvas on täna meie kõigi südames.
<P>
Terrorism on otsene rünnak vabaduse, inimõiguste ja demokraatia vastu. Terroristid püüavad valimatu vägivalla abil hävitada väärtused, mis meid Euroopa Liidus ja meie liikmesriikides ühendavad.
<P>
Daamid ja härrad, te teate, et Euroopa Parlamendi rahvusvahelise kaubanduse komisjoni delegatsioon viibis täpselt nende rünnakute ajal Mumbais.
<P>
Keset kogu seda traagilistest sündmustest tingitud leina sooviksime siiski väljendada oma rõõmu ja kergendustunnet, et kõik Euroopa Parlamendi delegatsiooni liikmed on meie juures elu ja tervisega tagasi, sest mõned delegatsiooniliikmed viibisid rünnakute ajal neis hotellides, mille vastu rünnakud toime pandi, ja olid seega otseses surmaohus.
<P>
Tere tulemast tagasi Brüsselisse!
<P>
Daamid ja härrad, eriti tahaksin tervitada meie keskel delegatsiooni juhti Ignasi Guardansit, aga ka Daniel Casparyt, Béla Glattfelderit, Syed Kamalli, Sajjad Karimi, Erika Manni, Jan Tadeusz Masieli ja Mia De Vitsi. On imetore, et te kõik jälle siin olete.
<P>
(Aplaus)
<P>
Samuti on mul hea meel, et meie seas on taas Euroopa Parlamendi kaastöötajad Alberto Rodas, Christopher Ford, Levente Csaszi ja Vladymyr Dedobbeleer, fraktsioonide kaastöötajad Arielle Rouby ja Barbara Melis, Euroopa Parlamendi tõlk Vincent Capet ning vabakutselised tõlgid Karen Twidle ja Michael Hill. Ma tervitan teidki kogu südamest.
<P>
(Aplaus)
<P>
Me kõik tunneme kergendust, et üldiselt on teiega nüüd kõik hästi, ja ma loodan, et te saate peagi ka vaimselt sellest kohutavast kogemusest üle.
<P>
Ma tahan eriti tänada ja tunnustada ka India rahvast, kes vaatamata ebakindlale olukorrale pakkus teile kaitset ja abi.
<P>
Tänan ka Euroopa Liidu liikmesriikide konsulaate, kes Euroopa lepingu vaimus näitasid üles solidaarsust, pakkudes teile hädaolukorras abi.
<P>
Ma tahaksin kõikidele meelde tuletada, et kõik Euroopa Liidu kodanikud, kelle päritoluriigil puudub kohalik esindus, nagu antud juhul Mumbais, võivad pöörduda ükskõik millise teise liikmesriigi konsulaadi poole. Sellistes olukordades väljendub Euroopa Liidu rahvaste vaheline solidaarsus kõige ehedamal ja konkreetsemal kujul.
<P>
(Aplaus)
<P>
Head kolleegid, täna on aga meie mõtted eelkõige Indias toimunud rünnakute ohvrite ja nende perede juures. Nende surma ja selleni viinud asjaolude näol on tegemist kuritegudega, mis on igal juhul vastuvõetamatud.
<P>
Terroriaktidele, ükskõik kus ja kelle poolt neid toime pannakse, tuleb reageerida kindlameelse tegevuse ja solidaarsusega. Euroopa Liitu kutsutakse üles koos rahvusvahelise üldsusega võitlema igasuguse terrorismi vastu.
<P>
Selles võitluses juhindume õigusriigi põhimõtetest. Terrorismivastane võitlus peab toimuma üksnes kooskõlas nende väärtustega, mida me kaitseme.
<P>

<P>
Ma kuulsin just kohutavat uudist, et vähem kui tund aega tagasi mõrvati Baskimaal Azpeitia linnas 70-aastane ärimees Ignacio Uría Mendizábal; väidetavalt on selle taga ETA, ent seda ei ole veel kinnitatud.
<P>
Ma mõistan selle terroriakti hukka ning tahaksin väljendada oma suurt kurbust ja sügavat kaastunnet härra Uría perekonnale ja sõpradele. Samuti tahan ma väljendada solidaarsust Hispaania rahva, valitsuse ja demokraatlike institutsioonidega.
<P>
Ma paluksin teil tõusta, et mälestada Mumbai ohvreid ning Hispaanias tapetud Euroopa Liidu kodanikke.
<P>
(Parlament tõusis püsti ja pidas minutilise leinaseisaku.)
<P>

<P>
Daamid ja härrad, paljud teist kannavad täna väikest punast lindikest. Eelmisel esmaspäeval, 1. detsembril 2008 tähistati 20. ülemaailmset AIDSi päeva.
<P>
AIDS-HIV on kohutav haigus, millesse kogu maailmas nakatub ööpäevas umbes 7000 inimest - seda ise teadmata. Kõige rängemalt mõjutab see haigus Aafrikat, kus on juba 33 miljonit HIVi nakatunut.
<P>
Kuid ka Euroopas nakatuvad inimesed iga päev selle viirusega. Maailma Terviseorganisatsiooni ametlike andmete järgi leidis Euroopas aastatel 1999-2006 kinnitust üle 800 000 uue nakatumisjuhu, kusjuures veidi alla 270 000 juhul nakatuti Euroopa Liidu liikmesriikides.
<P>
Vähemalt iga kümnes värskelt nakatunud inimene on alla 25 aasta vana. See kõik viitab sellele, et meil on hädasti vaja tõhusamaid teabe- ja ennetuskampaaniaid ning võimalust teha vabatahtlikult anonüümseid teste.
<P>
Me peame võtma enesele poliitilise kohustuse suurendada vahendeid võitluseks selle haigusega ja rakendama abinõusid selle haiguse varajaseks avastamiseks ning seeläbi võimalikult kiire hoolduse ja ravi pakkumiseks.
<P>
Ma tahaksin Euroopa Parlamendi nimel kutsuda liikmesriike sõnaselgelt üles võtma meetmeid, et vältida nakatunud inimeste igasugust diskrimineerimist ja häbimärgistamist.
<P>
(Aplaus)
