<CHAPTER ID="019">
Mänguasjade ohutus (arutelu) 
<SPEAKER ID="137" NAME="Juhataja">
Järgmine punkt on komisjoni avaldus mänguasjade ohutuse kohta.
<SPEAKER ID="138" NAME="Meglena Kuneva">
komisjoni liige. - Hr juhataja, tahaksin tänada parlamenti jätkuva huvi eest tooteohutuse küsimuste vastu ja kasutada käesolevat võimalust, et tutvustada teile lühidalt tooteohutuse inventuuri esimesi tulemusi, mis avaldati 22. novembril 2007. Osalesin 26. novembril IMCO komisjoni koosolekul ja mul on nüüd hea meel esineda Euroopa Parlamendi täiskogu ees.
<P>
Minu kolm lähtepunkti ja põhimõtet on endiselt kehtivad ja võin neid kinnitada - tarbija ohutuse osas ei saa olla kompromisse; usume avatud turgudesse ja õiglasesse konkurentsi; tahame teha partneritena rahvusvahelist koostööd hiinlaste ja ameeriklastega.
<P>
Inventuuri tulemused näitavad, et reguleeriv raamistik sobib eesmärki täitma, kui seda asjakohaselt kohaldatakse. Eelkõige töötab tõhusalt kiire teabevahetuse süsteem RAPEX, tagades kogu Euroopa Liidus ohtlike toodete turult tagasikutsumise.
<P>
Inventuuriraportis märgitakse siiski, et teatud ulatuses on ruumi paranduste tegemiseks seoses ennetavate tegevuste, rahvusvahelise koostöö ja parema jõustamisega.
<P>
Mõned kavandatud parandused on jõudnud juba kaugemasse etappi ja muutumas konkreetseteks tegevusteks, eelkõige on selleks mänguasjade ohutuse direktiivi läbivaatamine.
<P>
Kavatsen teha kolleegidele komisjonis ettepaneku ajutise meetme vastuvõtmiseks, mis nõuab hoiatamist magnetiga mänguasjade korral standardi läbivaatamise ajal, et pöörata tähelepanu ohtudele, mida need mänguasjad võivad kaasa tuua. Selle õiguse annab meile üldise tooteohutuse direktiivi artikkel 13. Loodan, et see meede jõustub varsti, kuid olen samuti teadlik, et tegemist on vaid osalise hädalahendusega, kuni asjaomane standard hõlmab täielikult magnetitega seonduva riski.
<P>
Komisjon abistab liikmesriikide turujärelevalve asutusi, et teha kindlaks ja jagada parimaid tavasid turujärelevalve parandamise eesmärgil. 2007. aasta oktoobris esitasid liikmesriigid raportid parema koostöö algatuste kohta ettevõtjatega ja mänguasjade konkreetsete järelevalvekampaaniate kohta. 2008. aasta esimeses kvartalis kavatseb komisjon avaldada tarbija tulemustabelis võrdlevad jõustamisvõimekuse andmed.
<P>
Komisjon jätkab ka konkreetselt liikmesriikide turujärelevalve võimekuse tugevdamist, osaledes hästi kavandatud ühiste turujärelevalve projektide rahastamises (millele 2007. aastal eraldatakse ühenduse vahenditest 1,3 miljonit eurot).
<P>
Tarbijate kaitsmine ohtlike toodete eest eeldab püsivat kaitsetaset mitte ainult ühenduses, vaid ka ELi välispiiridel. Lisaks kaitse parandamise tegevustele Euroopa Liidus on käsil erinevad tegevused kaitse tõhustamiseks piiridel. Äsjased suured muudatused ELi tolliseadusandluses aitavad kindlaks teha kõrge riskiga saadetisi, et neid kontrollida. Turvalised tolliteabe vahetamise mehhanismid võimaldavad samuti kiiret tegutsemist, kui saab teatavaks informatsioon uut liiki ohtlike toodete kohta.
<P>
Praktikas hoogustatakse kahe kõnealuse võrgustiku vahelist koostööd, vahetades regulaarselt kiirteavet RAPEX süsteemi ja tolliasutuste "riskiteabe vormi” süsteemi vahel. Viimane juhib piirivalve tähelepanu konkreetsele ohuvõimalusega veosele.
<P>
Komisjon on rõhutanud jälgitavust, mis on edasiste paranduste seisukohalt väga oluline valdkond. Statistika näitab, et tundmatut päritolu toodete arv, millest teatati RAPEXi kaudu, langes esmakordselt 2007. aasta oktoobris ja moodustas 3% võrreldes 17%-ga 2006. aastal. Liikmesriikide abiga hindab komisjon praegu, kuidas tagada, et tegemist ei oleks ainult ajutise paranemisega.
<P>
Komisjon on juba lisanud kaupade siseturu õigusaktide paketti sätte, mis nõuab ettevõtjatelt oma tarnijate andmete kättesaadavaks tegemist, mis võib kaasa aidata turujärelevalve sekkumistele, kui kõnealused õigusaktid jõustuvad.
<P>
Komisjon on samuti küsinud, mida võiks Hiina jälgitavusega seoses ette võtta ja tervitab Hiina algatusi nõuda tehastelt vöötkoodi lisamist teatud kõrge riskiastmega toodete kategooriatele.
<P>
Komisjon rõhutab samuti järjepidevalt ettevõtjate vastutust tooteohutuse eest. Tervitab tööstuse valmisolekut töötada välja meetmeid tarbijate usalduse võitmiseks. Oleme kokku leppinud "ohutuspakti”, nagu mina seda nimetan. Lähetan samuti eksperdid teostama ettevõtete poolt varustusahelas võetavate ohutusmeetmete uuringut ja koostama selle kohta 2008. aasta esimeses kvartalis raporti, sest globaliseerumise ajajärgul oleme ainult nii tugevad nagu meie keti nõrgim lüli.
<P>
Samuti pean oluliseks suhtlemist Euroopa kodanikega tooteohutuse küsimustes ja nende murede ärakuulamist. See on oluline, sest nii teie kui mina tahame reageerida nende küsimustele ja vajadustele üha paremini. Minu hiljutine internetivestlus teemal "Ohutuid jõule” (mida ma väga nautisin) oli minu arvates väga õpetlik ja kaasahaarav ning ma vastasin peaaegu 50 huvitavale küsimusele.
<P>
28. novembril 2007 toimunud ELi ja Hiina tippkohtumisel edastati meie tooteohutusega seotud mured Hiina juhtidele. Mõlema poole juhid jagasid arvamust, et tooteohutuse kõrge tase on tarbijate usalduse ja vastastikuse kaubanduse põhielement. Sellel eesmärgil on pädevad asutused rajanud kõikehõlmava koostöösuhte. Mõlemad pooled on valmis dialoogi jätkama ja süvendama, vahendama korrapäraselt teavet ja seadma eesmärgiks mõõdetavad järjepidevad parandused.
<P>
Komisjon on samuti sõlminud Atlandi-ülese majanduspartnerluse kontekstis USA valitsusega kokkuleppe meie koostöö tugevdamiseks impordi ohutuse küsimustes.
<P>
Usun, et käesolev raport näitas, et mina ja kõik minu kolleegid komisjonis oleme astunud vajalikud sammud tarbijate tooteohutuse tõhustamiseks ühiselt koos kõikide oluliste osapooltega kõige tõhusamal, proportsionaalsel ja pühendunud viisil.
<P>
Sooviksin parlamenti veelkord tänada meie paljude inspireerivate arutelude eest selles küsimuses.
<SPEAKER ID="139" NAME="Marianne Thyssen">
fraktsiooni PPE-DE nimel. - (NL) Härra juhataja, volinik, daamid ja härrad, tegemist ei ole loomulikult kokkusattumisega, et Euroopa Rahvapartei (Kristlike Demokraatide) ja Euroopa Demokraatide fraktsioon on selleteemalise kiire arutelu kavasse võtnud just enne jõule, eriti silmas pidades, et seda teemat arutati septembris, nii üllatav kui see ka pole. Fraktsioon PPE-DE soovib samuti, et käesolev arutelu annaks selge poliitilise signaali ning sellel oleks ka kindel poliitiline eesmärk. Me kõik soovime saavutada tarbijakaitse kõrget taset ning soovime, et meie tähelepanu pidevas keskpunktis oleksid meie kõige haavatavamad tarbijad - lapsed.
<P>
Volinik, tahan teie seisukohti toetada. Me näeme, et olete juba teinud tohutu suure töö komisjonis ja loomulikult tahaksime näha, et liikmesriigid annaksid sellesse töösse ka oma panuse. Lõppude lõpuks peavad ka nemad jätkuvalt pühenduma oma mänguasjaturgude kontrolli tõhustamisele. Volinik, me teame ka, et olete isiklikult jäägitult pühendunud tarbijakaitsele. Me hindame neid pingutusi, mida te teete, ning oleme teiega nõus, et kui räägime mänguasjade ohutusest, ei peaks välja mõtlema tuhandeid uusi lähenemisi, vaid selle asemel peaksime likvideerima lüngad olemasolevas süsteemis.
<P>
On paar punkti, millele ma tahaks saada täiendavaid selgitusi: ütlesite - ja te viitasite sellele ka just praegu - et Hiina võimud võtavad seda teemat väga tõsiselt ja töiselt. Mõni aeg tagasi, teatasite, et nad kavatsevad luua midagi Hiina RAPEXi süsteemi sarnast. Ehk räägite sellest täpsemalt.
<P>
Teiseks, kas on üldse mänguasjatööstusega tehtud konkreetseid lepinguid, või on igal liikmesriigil oma tegutsemistava? Samuti oleks ma tahtnud kuulda, kuidas on tekkinud selline olukord, et me ikka veel ootame uut mänguasjade direktiivi või komisjoni muudatusettepanekut olemasoleva mänguasjade direktiivi kohta. Me eeldame, et see peaks juba valmis olema. Ilmselgelt on asi viibinud. Võibolla võiksite selgitada, milles asi on? Lisaks, teil on täiesti õigus: siseturg on samuti tarbijatele. Kui tarbijatel puudub selle suhtes usaldus, siis nad ka ei kasuta piisavalt seda turgu. See on väga oluline küsimus.
<SPEAKER ID="140" NAME="Evelyne Gebhardt">
fraktsiooni PSE nimel. - (DE) Härra juhataja, volinik, tänan teid väga ülevaate eest, mille andsite diskussioonide arengust.
<P>
Oleme juba kindlasti edasi läinud, kuid minu jaoks sellest muidugi ei piisa. Mitmed küsimused ootavad meiepoolset lahendit. Ühte nendest oleme korduvalt arutanud: Euroopa Liit peab ise eeltöö ära tegema. Mul on ka üsna kahju, et mänguasjade direktiivi muudatusettepanekut pole ikka esitatud. Kui kuulsin, et saame selle detsembris, siis eeldasin, et see on detsembris 2007, mitte 2008. Nüüdseks on meil detsember käes ja me teame, et seda ei tule. Loodan, et see ei saa valmis detsembriks 2008, vaid hiljemalt jaanuariks, sest asjaga on kiire.
<P>
Teine küsimus, volinik, on see, et liikmesriigid peavad ka oma kohustusi täitma. Nad peavad RAPEXit palju tõhusamalt ja järjepidevamalt kasutama. See on üks asi. Siiski peab tegelema palju tõsisemalt ka turujärelevalvega, sest see on nende ülesanne. Ka siin peame asjadega edasi minema, selleks et saavutada vajalik kindlustunne.
<P>
Mitte ainult valitsused ja ametiasutused ei kanna vastutust selles osas, ka mänguasjatootjatele esitatakse samad küsimused. Ka nemad peavad kindlustama oma toodete sobiva kvaliteedi. Nad ei saa enam lihtsalt tõsta oma kohustusi kellegi teise õlgadele. Me ei saa lubada, et minnakse Hiinasse ja öeldakse: jah, me tahame mänguasju, kuid need ei tohi maksta rohkem kui mingi kindel summa. Selline tegevus toimub kvaliteedi arvelt, see peab neile teada olema. Me ei tohi tootjatel lasta vabalt kulgeda, vaid peame nõudma, et nad ülalmainitut ka järgiks. Nagu oleme öelnud, on järelevalve paranenud ja seda teeb tuleb edasi minna.
<P>
Loodan, et suudate käsitletava ohutuse tagamise paketiga ka reaalselt jätkata.
<SPEAKER ID="141" NAME="Marios Matsakis">
fraktsiooni ALDE nimel. - Hr juhataja, mõnede perede jaoks muutuvad need jõulud tragöödiaks - tragöödiaks lapse kaotuse tõttu. Selline tragöödia muutub veelgi piinarikkamaks, sest a) selle oleks saanud kergesti ära hoida ja b) selle põhjustas armastusest tehtud kink - mõrvarelvaks muutunud rõõm. Jah, mõrvarelvaks. Need, kes ohtlikke mänguasju toodavad, teavad väga hästi, et need mänguasjad võivad tappa ja vahel võib-olla tapavadki lapse. Seetõttu on surmava mänguasja turuleviimine minu arvates võrdne mõrva sooritamisega ja järelikult on need, kellel tegematajätmiste tõttu ei õnnestu seda kuritegu ära hoida, teo kaasosalised.
<P>
Proua volinik, me kõik teame, kes on süüdlased, kes sellisel viisil meie lapsi tapavad või vigastavad. Need on odavate Hiina mänguasjade tootjad. Ja millist kaitset Te oma kodanikele pakute? Mitte piisavat, pean kahjuks ütlema. Teile tundub rõõmu valmistavat, et 43% viimases RAPEXi-Hiina raportis esitatud juhtudest võeti parandusmeetmed, aga proua volinik, kuidas jääb 57%-ga juhtudest, mille puhul parandusmeetmeid ei võetud? Ja kuidas on nende potentsiaalselt ohtlike mänguasjadega, mille kohta üldse raportit ei esitatud?
<P>
Ütlesite, et "selles maailmas ei ole võimalik anda 100% garantiisid”, aga ”võite kindlaks teha, et süsteem sobib eesmärgi täitmiseks”. Millise eesmärgi, proua volinik? Eesmärgi võtta lõdvemalt ohutust, et mitte ärritada Hiina valitsust?
<P>
Selle probleemiga tegelemiseks on ainult üks tee, proua volinik - keelustada kõikide Hiina mänguasjade import, kuni Hiina valitsus saab anda 100%-lise garantii, et Euroopas ei müüda ühtegi ohtlikku mänguasja. Ainult sellisel juhul täidate oma kõige tähtsamat ülesannet, milleks on meie laste tõeline kaitsmine Hiina mänguasjadest põhjustatud surma eest. Ja pidage meeles, proua volinik, et ainuüksi Hiina edusammudest ei piisa, sest isegi ühe lapse surm on ühe võrra liiga palju.
<SPEAKER ID="142" NAME="Juhataja">
Härra Matsakis, ma vabandan, et teatasin, et Teil on rääkimiseks üks minut. See oli meie viga ja Teil oli tegelikult kaks minutit. Ma annan alati lisaaega inimestele, kes ei räägi oma emakeeles. Teie inglise keel on suurepärane!
<SPEAKER ID="143" NAME="Roberta Angelilli">
fraktsiooni UEN nimel. - (IT) Härra juhataja, daamid ja härrad, mänguasjade ohutuse küsimuses ei saa olla järeleandmisi ja Hiina mänguasjade massiline turult eemaldamine on pannud tarbijate ohutuse taas arutelu keskmesse, eriti mis puudutab meie väikseimaid tarbijaid, kellel tihti pole häält ega jõudu ennast kaitsta.
<P>
Tervisele ohtlikele toodetele on tegelikult vägagi kasumlik turg olemas, turg, kus liiguvad igal aastal suured summad ning mis leiab lõputuid teid ja võimalusi selle seadustamiseks, mis tegelikkuses on seadusevastane ja ohtlik. Sel põhjusel tervitame komisjoni ettepanekuid tugevdada kaupade, eriti mänguasjade, kontrollimise tõhustamist
<P>
Eriti usume, et koostöö Hiina ja Ameerika Ühendriikidega on olulise tähtsusega takistamaks ohtlike toodete voolu Euroopa turule. Mitmed tegevused, nagu ka ohutusnõuete ülevaatamine ja ohutuspakett tootjate ja importijate vahel peab olema esikohal selleks, et taas tarbijate usaldus võita.
<P>
Mis puutub liikmesriikidesse, siis on ülimalt oluline parandada koostööd tolli ja turgu kontrollivate ametite vahel. Mänguasjade ohutuse direktiivi ülevaatamine on põhiline, seal peavad sisalduma kindlad reeglid piisava kontrolli kavandamiseks nii tootmises kui ka tolliprotseduurides.
<P>
Lõpetan siiski seisukohaga, et Hiina peab siin oma rolli täitma ja komisjon peab seda temalt nõudma. Hiina peab andma vastavad garantiid ning siduma ennast konkreetse ja sirgjoonelise võitlusega illegaalse tegevuse vastu, muidu peab Euroopa Liit võtma tarvitusele tõsisemad abinõud ning piltlikult öeldes, sulgema ukse võltsi, ebaseadusliku ning ebaõiglase konkurentsi ees.
<SPEAKER ID="144" NAME="Hiltrud Breyer">
fraktsiooni Verts/ALE nimel. - (DE) Härra juhataja, Selles arutelus aetakse direktiivid omavahel segamini. Volinik, te ajate segamini tooteohutuse direktiivi ja mänguasjade ohutuse direktiivi! Meil on tegelikkuses probleem tooteohutuse direktiivi rakendamisel, samal ajal kui mänguasjade direktiivi probleemiks on õigusloomega seonduv puudujääk. Rangem kontroll meid siin ei aita, sest meil on tegemist ohutuse küsimusega, nimelt ei ole näiteks ohtlikud kemikaalid keelatud.
<P>
Kaks kuud tagasi kinnitas volinik Verheugen, et mänguasjade ohutuse direktiiv esitatakse veel sellel kuul. Ta ütles, et mänguasjad, mis sisaldavad pliid, ei tohiks jõuda Euroopa turule. Kõigepealt peab ütlema, et pole mingit märki sellest, et mänguasjade ohutuse direktiivi üle vaadatakse.
<P>
Teise punkti osas tunnistas volinik Verheugen mulle kirjalikult, et ta eksis, kui ta ütles, et pliid sisaldavad mänguasjad on Euroopas keelatud. Ka see ei vasta tõele. Te ajate segamini tooteohutuse direktiivi ja mänguasjade ohutuse direktiivi. Seetõttu on vägagi imelik, kui te ütlete, et meil on vaja triipkoodi eriti ohtlike toodete jaoks. Loodetavasti ei mõtle te seda mänguasjade suhtes! Ohtlikud tooted on endiselt lastele kättesaadavad!
<P>
Me vajame ennetuse põhimõtet. Samuti puuduvad magnetite kohta käivad hoiatavad punktid. Ning kuidas on hoiatustega nende mänguasjade suhtes, mis sisaldavad vähkitekitavaid aineid? Meil on Euroopas polüaromaatsed süsivesinikud. Me keelame neid küll autokummide kasutuses, kuid need on lubatud mänguasjades kuigi nad tekitavad vähki. See arutelu läheneb absurdile, sest te ajate segamini mõlemad direktiivid.
<P>
Palun keskenduge oma teises vastuses mänguasjade ohutuse direktiivile ja vastake küsimustele, millal siis lõpuks see direktiiv esitatakse ja millal - nagu me pakkusime resolutsioonis välja - likvideeritakse need lüngad õigusaktides ning palun ka, et te enam neid kahte omavahel segi ei ajaks. Järelevalve on hea, seadused on paremad.
<SPEAKER ID="145" NAME="Eva-Britt Svensson">
fraktsiooni GUE/NGL nimel. - (SV) Härra juhataja, on muidugi täiesti vastuvõetamatu, et lapsed kasutavad mänguasju, mis kujutavad endas riski nende tervisele. Peaaegu me kõik arvame, et võime ELis osta rahuliku südamega CE-märgistusega mänguasju. Muu on mõeldamatu. Kuid tegelikkuses me tahtmatult ostame mänguasju, mis sisaldavad vähkitekitavaid aineid ja pliid. On täiesti jube ette kujutada, et neid aineid kasutatakse mänguasjades, mida lapsed tihti suhu topivad! Laste turvalisus nõuab kohest komisjoni tegutsemist. Tootjate, tarnijate ja importööride kasumihuvi ei tohi kunagi võimust saada laste tervise üle. Üks ohtlik mänguasi on ka liiga palju.
<SPEAKER ID="146" NAME="Malcolm Harbour" AFFILIATION="PPE-DE">
Hr juhataja, soovin tänada volinik Kunevat täna meie ettepanekul täiskogule tulemise eest ja õnnitlen teda väga positiivse suhtumise ja jõulise tegutsemise puhul. Pärast meie esialgseid septembris toimunud arutelusid käis ta Hiinas. Oleme tulemusi näinud. Ta on esinenud ka täiesti selge avaldusega, et "tarbija ohutuse osas ei saa teha kompromisse”. Me usume kõik kindlalt, et nii see on.
<P>
Praktiliste aspektide juurde minnes on rida kolleege juba arvamust avaldanud, et see on äärmiselt keeruline ja paljude osapooltega küsimus. Tervitan seetõttu volinik Kuneva kinnitust, et ta teeb koostööd liikmesriikidega, et tugevdada nende võimekust jälgida, kontrollida ja samuti peatada ohtlikud saadetised, mis on võimalik nõuetekohaselt kindlaks teha, sest on pandud liikuma teabevood. Olgem realistlikud. Meil on tegemist väga suure hulga tootjate ja väga suure hulga toodetega.
<P>
Viimane asi, mida me tahame teha, on nende mänguasjatootjate demoniseerimine, kes teevad juba silmapaistvat tööd ja toodavad atraktiivseid, hästi disainitud, soodsa hinnaga mänguasju, mida tarbijad ja nende lapsed kogu Euroopa Liidus hindavad ja mis, nagu me kõik teame, on laste arengu jaoks väga olulised. Täiesti vale on tuua eraldi välja hiinlased, nagu tegi meie Küprose kolleeg oma väga emotsionaalses ja kitsarinnalises kõnes. On ka palju teisi riike, kes tooteid tarnivad. Kõige olulisem on tagada disaini kvaliteet kohe algusest peale ja et vastutavad insenerid töötaksid koos tarnijatega kõikide kontrollide teostamise tagamiseks. Uskuge mind, Hiinas on palju ettevõtteid, kus toodetakse suurepärastele kvaliteedistandarditele vastavaid mänguasju. Me tahame, et seda teeksid kõik ja kohe praegu. Põhjuseks on see, et praegu, enne selle aasta jõule vastuvõetavad otsused puudutavad mänguasju, mis jõuavad meie laste kätte järgmiste jõulude ajal. See on asi, millest me praegu räägime, mille kallal me töötame ja seetõttu oli voliniku täna siinviibimine nii oluline.
<SPEAKER ID="147" NAME="Arlene McCarthy" AFFILIATION="PSE">
Hr juhataja, tänase arutelu ja voliniku avalduse eesmärgiks peab loomulikult olema väga tugeva signaali saatmine tarbijatele ja Hiinale - ja teistest kolmandatest riikidest mänguasjade tarnijatele - et me oleme kindlalt otsustanud oma turud mürgistest mänguasjadest vabastada. Oleme näinud, et arvukad mänguasjade tagasikutsumised jõulueelsel ajal tähendavad, et peame avaldama jätkuvalt survet tegutsemiseks. Tahan lisada, volinik, et hiljutiste reidide ajal minu enda piirkonnas, Manchesteris, konfiskeeriti üle 20 000 ebaseadusliku ja võltsitud mänguasja maksumusega 150 000 eurot. Need olid ilmselgelt ette nähtud mänguasjade tagasikutsumisest jäänud tühikute täitmiseks.
<P>
Seetõttu on vaja, et seaduslikud mänguasjatootjad ja -tarnijad järgiksid kõrgeimaid ohutusstandardeid, kui tahame, et ohtlikud võltsitud mänguasjad ei seaks lapsi ohtu. Lubage mul parlamendi tarbijakaitsekomisjoni esimehena selgelt öelda, mida me kutsume Teid, volinik, üles meie toetuse abil tegema. Tahame Euroopa mänguasjade ohutust käsitlevate õigusaktide kiiret läbivaatamist, et asuda tegelema kolmandatest riikidest pärinevate uute probleemidega, Hiina impordi probleemidega ja loomulikult uute ja ohtlike mänguasjade koostisosadega, näiteks magnetitega, mis on tekkinud alates esialgse direktiivi vastuvõtmisest 1995. aastal. See on vananenud ja vajab läbivaatamist. Meil on vaja sisustada kõnealused õigusaktid tugevamate, intelligentsil põhinevate jõustamis- ja järelevalvevahenditega, et tagada vaeste tootjate karm kohtlemine.
<P>
Volinik, mina isiklikult avaldan Teile toetust ja jätkan seda, minnes nii kaugele, et keelata vajadusel ohtlike mänguasjade import Hiinast. Tuleb märkida, et Teie tegevus on olnud tulemuslik; oleme näinud 93 Hiina enda poolt rakendatud keeldu ja alates juulist 184 täiendavat uurimist, mis tähendab, et vähem ohtlikke mänguasju lahkub Hiina piiridest. Meil on vaja kõnealust tegevust hoogustada ja Teid toetada; importijad peavad aga samuti kandma vastutust ohtlike mänguasjatoodete impordi eest ja seetõttu tervitan tarneahela läbivaatamist, et sulgeda tootjate jäetud tühimikud.
<P>
Volinik, me ei ole nõus tegema mänguasjade ohutuse osas mingeid kompromisse; hoiatused ei pruugi olla piisavad. Näiteks USAs on mõned mänguasjad alla kolmeaastastele keelatud ja kehtestatud hoiatused üle kuueaastastele; nad kaebavad, et impordivad meie ohtlikke mänguasju Euroopa turult, nii et võib-olla on meil vaja selles valdkonnas USA mudelit järgida. Võtkem kiireid ja tõhusaid meetmeid, et taastada meie tarbijate usaldus mänguasjaturu vastu. Ma luban, volinik, et minu komisjon teeb Teiega selle saavutamiseks koostööd.
<SPEAKER ID="148" NAME="Zbigniew Krzysztof Kuźmiuk" AFFILIATION="UEN">
(PL) Härra juhataja, rääkides arutelul mänguasjade turvalisusest, soovin juhtida tähelepanu mitmetele üldisematele küsimustele.
<P>
Esiteks, kaubanduse liberaliseerimine, mida tehti Maailma Kaubandusorganisatsiooni egiidi all ja mis muutis Euroopa turud oluliselt kättesaadavamaks, ei toonud tarbijatele mitte ainult kasu paljude kaupade madalamate hindande näol, vaid ka ohte ja selle ere näide on ohtlike mänguasjade küsimus, mida me täna siin arutame.
<P>
Teiseks, Kagu-Aasia riigid on Euroopa turul konkurentsivõimelised, sest nad ei kata kõiki tootmiskulusid. Tihti ei kanta mingeid keskkonnakaitsealaseid kulusid, kulusid, mis seonduvad töötajate õiguste kaitsega või kulusid, mis on seotud toodete ohutusega, need on vaid mõned näited.
<P>
Kolmandaks, seetõttu on vajalik, et ELi riikide tarbijakaitseametid ja konkurentsiametid kasutaksid neil olemasolevaid võimalusi, et kiiremini ja tõhusamalt reageerida sellistele olukordadele ning eemaldada turult mitte ainult ohtlikud tooted, vaid ka nende tootjad või importijad.
<P>
Neljandaks ja lõpetuseks, Euroopa Liit oma praegustes läbirääkimistes WTO heakskiidul, mis puudutab Euroopa turgudele laienemist, peab nõudma kolmandatelt riikidelt, et nad järgiksid ausa konkurentsi tingimusi, eriti kui räägime siin toote hinnas kajastuvatest kõigist tootmiskuludest Euroopa mõistes.
<SPEAKER ID="149" NAME="Heide Rühle" AFFILIATION="Verts/ALE">
(DE) Härra juhataja, volinik, ma juba mainisin komisjonis, et me hindame teie pingutusi ja täname teid selle töö eest.
<P>
Siiski annavad mõned asjad märku sellest, kui kuskil on midagi halvasti. Näiteks kui tahate võtta kasutusele hoiatused magnetite kasutamise kohta, siis see näitab, et mänguasjade ohutuse direktiiv ei ole piisav. Mänguasjade ohutuse direktiiv põhineb kahjuks uuel lähenemisel. See uus lähenemine väidab, et tegutsevad võrdsed standardiametid. Kahjuks standardiametid ei ole tegelenud magnetitega, nagu ei ole nad tegelenud ka vähkitekitavate ainetega. Hetkel on keelustatud ainult kolm vähkitekitavat ainet, ülejäänud mitte. Peame väga operatiivselt kontrollima, kui me vaatame mänguasjade ohutuse direktiivi üle, kas see uus lähenemine on tõesti õige või kas pole oluliselt tähtsam Euroopa õigusloojatel koostada just praegu standardid mänguasjatootmise sektorile, sest mänguasjad on need, millega lapsed mängivad ja lapsed vajavad meie erilist kaitset. Pöördun teie poole üleskutsega kontrollida veelkord, kas uus lähenemine tõesti on õige viis või peame me tegelikkuses lähenema mänguasjade ohutuse direktiivi ülevaatamisele teisel viisil.
<P>
Pean ka vajalikuks rõhutada, et oleme pidanud oluliseks importööride vastutust toodete kontrolli eest. Nad peavad võtma oma kohustust väga tõsiselt. Loodan et teie ja komisjon samuti toetab seda trialoogi. Importöörid peavad vastust andma samuti nagu tootjadki.
<P>
Lõpetuseks: liikmesriigid. Siin on näha, et tooteohutuse direktiiv on olnud lihtsalt liiga nõrk. Liikmesriigid peavad olema kohustatud seda järgima ja nad peavad teatud tooted eemaldama. Kahjuks ei ole kõik seda teinud.
<SPEAKER ID="150" NAME="Iliana Malinova Iotova" AFFILIATION="PSE">
(BG) Proua volinik, minu küsimuse asetusele on mitmeid põhjuseid. Esimene puudutab teie vastust, mille te andsite IMCO komisjoni ees sellel teemal, mis oli minu nägemust mööda liiga üldine. Teine küsimus, kirjalik, on juba esitatud ning loodan sellele vastuse saada koos teiste tänaste vastustega. Ja kolmas põhjus on alljärgnev: tahan eriliselt teie tähelepanu juhtida 2005. aastal vastu võetud Christenseni raportile uute liikmesriikide integreerimise kohta tarbijakaitsesüsteemiga, mis täiendas Euroopa Ühenduse siseturu olukorda. Raport sisaldab soovitusi Euroopa Komisjonile pöörata erilist tähelepanu uutele liikmesriikidele, milleks on ka minu kodumaa.
<P>
Tahan väljendada oma isiklikku arvamust, et sõltumata komisjoni poolt tehtud jõupingutustest selles valdkonnas, ainult kolm protsenti Bulgaaria kodanikke tunneb ennast kaitstavat kui tarbijaid. Seetõttu on mu küsimus järgmine: mida on Euroopa Komisjon teinud selleks, et tagada Hiina mänguasjade ohutus, mida müüakse jõulude ja uue aasta ajal meie, uute liikmesriikide kauplustes, arvestades meie suhteliselt nõrka tarbijakaitsesüsteemi?
<SPEAKER ID="151" NAME="Vicente Miguel Garcés Ramón" AFFILIATION="PSE">
(ES) Härra juhataja, volinik, olemata dramaatiline, pean ütlema, et me tegelema siin probleemiga, mis mõjutab kogu liitu. Vaid ühe näitena: iga päev siseneb Hispaaniasse 40 000 kaubakonteinerit, paljudes nendes konteinerites on mänguasjad.
<P>
On küsitav, kas volitatud ettevõtjate süsteem, mis jõustub 1.jaanuarist 2008, tõepoolest aitab kasutusele võtta tõhusaid meetmeid kontrollimaks kaubandustegevust, mis ohustab laste tervist ja mis on mitmeid kordi hukka mõistetud.
<P>
Euroopa Parlament kutsus oma 26. septembri resolutsioonis toodete ja eriti mänguasjade ohutusest komisjoni ja liikmesriike üles võtma tarvitusele meetmed kindlustamaks müüdavate tarbekaupade ohutus tervisele.
<P>
On aeg vajalike meetmete kiiremaks vastuvõtmiseks, et rakendada Euroopa Parlamendi resolutsioon ellu. Peame parandama kontrolli ja turgude jälgimist, mida siin mainitud on. Globaliseeruvas maailmas ei ole mänguasjad sugugi lihtsalt teatud liiki kaup. Ilma kontrollimata näeme korduvaid vahejuhtumeid, millest pidevalt räägitakse; uuesti ja uuesti esineb kaubandustegevuses dumpingut, mis loob võimaluse, et tarbijate, eriti laste, tervist mõjutatakse vägagi tõsiselt.
<SPEAKER ID="152" NAME="Meglena Kuneva">
komisjoni liige. - Hr juhataja, lubage mul alustada vastusega pr Thyssenile selle kohta, mida me teeme meie positiivse mõju suurendamiseks Hiina turul. Kui me tahame edu saavutada, peaks Euroopa arendama edasi oma osa lipukandjana ja täpselt seda me üritamegi teha. RAPEX Hiina teeb Hiina asutustele kättesaadavaks põhjaliku teabe Euroopas müüdud Hiina toodetes leitud ohtude kohta ning see on nende jaoks väga väärtuslik teabeallikas.
<P>
Hiina on praegu loomas enda kiire teabevahetuse süsteemi, kopeerides Euroopa süsteemi. Tegemist on tõeliselt suure maailmatasemel edusammuga tooteohutuse valdkonnas. See tagab, et teave edastatakse ruttu kohalikele asutustele kiireks tegutsemiseks ja algus peaks käivituma aasta lõpus. Kui asi areneb edasi kavandatud viisil, avaneb Euroopal võimalus end aasta lõpus õnnitleda suure edu puhul, sest ta on loonud Hiina asutuste jaoks eeskuju.
<P>
Tahaksin samuti rõhutada, et järgmine aasta kujuneb minu jaoks väga pingeliseks seoses Hiinaga uue vastastikuse mõistmise memorandumi väljatöötamisega, kuna praegune memorandum, mis on jõus olnud 2006. aastast alates, lõpeb 2009. aasta alguses. See on komisjoni jaoks väga konkreetne töö.
<P>
Paljud teie seast viitasid mänguasjade direktiivile. Ma ei saa kommenteerida asepresident Verheugeni vastutusalasse jäävat küsimust, sest mänguasjade direktiiv on osa tema portfellist, kuigi meil on suurepärane koostöö. Te peaksite siiski teadma, et mänguasjade direktiivi läbivaatamine on ettevalmistamisel ja seda tutvustatakse lähitulevikus. Enne teiega kohtumist küsisin üle volinik Verheugeni teenistustelt ja temalt isiklikult ja tean, et komisjon hakkab kõnealust direktiivi varsti arutama. Olen kindel, et tema teenistused töötavad nii kiiresti kui võimalik.
<P>
Meie kahte lähenemist ei tohi segamini ajada - tööstuslik lähenemine, mis hõlmab mänguasjade direktiivi ja minu tegevuse aluseks olev lähenemine, mis hõlmab üldise tooteohutuse direktiivi. Võin teile kinnitada, et komisjonis on vahetegemine tõepoolest väga selge.
<P>
Seda me proovimegi uue lähenemise kaudu täpselt saavutada - hoida need kaks kontrollikomplekti üksteisega paralleelselt. Üks komplekt puudutab nõudeid mänguasjadele kui tööstuskaupadele ja teine on lisaks nendele jõupingutustele seotud kontrollidega etteantud kohtades, kui ohutud on mänguasjad meie laste jaoks. Üheks heaks näiteks on mänguasjades kasutatavad magnetid. Need kuuluvad nüüd üldise tooteohutuse direktiivi alla ja meil on võimalik teostada kontrolle, keelata ohtlikud tooted ja nõuda uut standardit, kuna mänguasjadele on vahepeal kinnitatud hoiatus, ja seejärel tuleme välja ettepanekuga. Tõenäoliselt kehtestatakse standardid ja keelatakse magnetite teatud viisil kasutamine. Eeltoodud lähenemine põhineb konkreetselt ohutustühimiku täitmisel tõelise üldise tooteohutuse direktiivi kaudu. See on suurepärane näide, miks me peame need kaks lähenemist koos hoidma.
<P>
Alustasin vastusega pr Rühlele magnetite teemal. Kolleegium kaalub minu ettepanekut sihtmeetme vastuvõtmiseks, et nõuda konkreetsete hoiatuste kinnitamist magnetiga mänguasjadele ja see täidaks tühimiku, kuni kõnealuse riski suhtes kehtestatakse nõuetekohased standardid. Teile teadaolevalt on see protsess pikavõitu, aga see ei olene komisjonist. Tegemist on õigusaktidega, mida me teostame seoses meie standardite rakendamise viisiga.
<P>
Teiseks tahaksin peatuda korraks hr Matsakise väljendatud arvamusel. Minu jutt on üsna lihtne, sest usun, et hr Harbour vastas väga järjekindlalt. Ma ei arva, et ohtlikel mänguasjadel on passid ja me peaksime tegelema ohuga, ükskõik, kust see lähtub. Lubage mul meelde tuletada, et kuigi 50% Euroopa ohtlikest mänguasjadest tuleb Hiinast, olen üllatunud, et me ei ole üldse arutanud, kust tuleb ülejäänud 50%. Pean teile ütlema, et 30% ohtlikest mänguasjadest tuleb konkreetselt Euroopast. See on põhjus, miks ma nõuan kindlalt ohutust, olenemata passidest. Peame veelkord järele mõtlema, kui tähtis on meie turgude jaoks usaldus. Ma ei kavatse seda vastutust kellelegi edasi anda.
<P>
Üldise tooteohutuse direktiivi artiklis 1 on sätestatud, et kõik tootjad peaksid tootma ainult ohutuid kaupu ja et kui keegi viib toote esmakordselt turule - olgu selleks importija, hulgimüüja või tootja - peab ta kontrollima mänguasjade ohutust, mille eest ta vastutab.
<P>
Pr Iotovaga seoses tahaksin vastata bulgaaria keeles, sest selles keeles esitas ta oma küsimuse.
<P>
volinik. - (BG) Minu vastus oli väga spetsiifiline vastavalt komisjoni standarditele. See, mida me möödunud aasta jooksul oleme teinud, on ettevalmistus õigusloome parandamiseks. Jah, osa sellest õigusloomest seostub tööstustoodetega ja see kuulub teise voliniku haldusalasse, kuid me töötame mitmetes küsimustes koos. Mõned küsimused seonduvad ka REACH direktiiviga, mis ei ole samuti minu pädevuses, kuid jällegi, me teeme, mida vaja, et kindlustada ohutus olemasolevate õigusaktide alusel.
<P>
Kõigi selles protsessis osalejatega on peetud palju koosolekuid - tootjate, pädevate riiklike valitsusasutuste, jaemüüjate ja arvukate valitsusväliste organisatsioonidega.
<P>
Muuseas, sooviksin välja öelda selle, et me ei mõista kohut ega jaga riike vanadeks ja uuteks liikmesriikideks. Kaupade ohutus on võrdselt oluline nii uutes kui vanades liikmesriikides. Soovin kinnitada, et on teatud vanu liikmesriike, enne kaheteistkümne uue riigi ühinemist, kellel on tõsiseid probleeme ja mul ei ole kavatsust nendest mitte välja teha. Loomulikult on komisjoni ülesanne, mis puudutab õigusaktide rakendamist, eriti uutes liikmesriikides, midagi sellist, mis kahtlematult on minu jaoks isiklikult oluline. Seetõttu räägin ma uutes liikmesriikides palju ametivõimudega, rõhutades vajadust eraldada riigieelarvest vahendeid turu järelevalveametite arendamiseks.
<P>
Võin teile öelda, proua Iotova, et Bulgaaria turgu inspekteerib 180 inspektorit. Eile, õigemini täna väga vara hommikul, oli mul kõigi osalejatega selles ohutuse ahelas, edasised arutelud ning me sõlmisime "Jõulupakti”, mis hõlmab tootjaid Euroopa tasemel ning ka kauplejaid ja valitsusasutusi Bulgaarias. Pärast selle küsimuse arutelu Bulgaaria majandusministeeriumiga suurenes inspekteerimiste arv neljakordseks. Seetõttu jätkan ma töötamist selles suunas ja, nagu mul oli eelmine kord heameel seda teha, tahaksin ka nüüd siin kõiki üles kutsuda seda tööd koos tegema. Olen kindel, et me suudame nii palju edukamad olla.
<P>
komisjoni liige. - Tahaksin lõpetada sellega, millega alustasin ning öelda, et kõik meie tegevused peaksid olema proportsionaalsed ja põhinema solidaarsusel ja subsidiaarsusel, mis annab meile lisajõudu selle väga tähtsa probleemiga tegelemiseks.
<P>
Kuulasin tähelepanelikult teid kõiki, teie lahkeid sõnu ja teie üleskutseid meie töö hoogustamiseks. Kui mingil hetkel ilmnevad konkreetsed juhtumid, mida te sooviksite minuga arutada, oleksin enam kui rõõmus seda jätkates.
<SPEAKER ID="155" NAME="Juhataja">
Tahaksin tänada volinikku ja kõiki sellel arutelul sõna võtnud kolleege.
<P>
Tahaksin lisada väikese märkuse - paar aastat tagasi kingiti minu vanemale tütrele Hiinas valmistatud kumminukk. Pea tuli ära ja sees oli väike kumminupp selle tagasipanemiseks ja keegi, kes selle mänguasja oli valmistanud, oli teinud sellele väikese näo; see ei olnud naeratav nägu, vaid väga kurb nägu ja kes iganes seda tegi, proovis saata teele teatud sõnumi tingimuste kohta, milles nad töötasid. Mul on hea meel võimaluse üle see täna õhtul avalikustada.
<P>
Arutelu on lõppenud.
