<CHAPTER ID="020">
Euroopa Parlamendi 2010. aasta tulude ja kulude esialgne eelarvestus ja 2010. aasta eelarve (arutelu)
<SPEAKER ID="155" NAME="Juhataja">
Järgmine päevakorrapunkt on eelarvekomisjoni nimel Vladimír Maňka esitatud raport Euroopa Parlamendi 2010. aasta tulude ja kulude eelarvestuse kohta.
<SPEAKER ID="156" NAME="Vladimír Maňka">
raportöör. - (SK) Kohtumistel Euroopa Parlamendi peasekretäri Klaus Wellega märkasin kohe tema poolt probleemide lahendamiseks tehtud jõupingutusi. Ma hindan kõrgelt tema püüdlust optimeerida tööd Euroopa Parlamendi administratsioonis, kus töötab 6000 inimest. Märkasin samasugust pühendumist ja positiivset suhtumist läbirääkimistel Euroopa Parlamendi erinevate peadirektoraatide esindajatega.
<P>
Mõnes valdkonnas on kokkuhoiukohad juba leitud ning parandusmeetmed välja pakutud. Üks selline näide on presidentuuri peadirektoraadi tegevuskava, mis võib aidata aastas Brüsselis, Strasbourgis ja Luxembourgis kulusid kokku hoida 2,6 miljardi euro ulatuses, ilma et seataks ohtu julgeolek või turvalisus.
<P>
Enamik kuluüksusi ja peamisi projekte Euroopa Parlamendi eelarves on oma olemuselt mitmeaastased. Olen täiesti veendunud, et kui me planeerime eelarvet paremini keskpikaks perioodiks ja muudame selle läbipaistvamaks, on meie tegevus tulemuslikum. Daamid ja härrad, raport, mille ma täna esitan ja mille eelarvekomisjon on heaks kiitnud, näitab selgelt, et me sooviksime Euroopa Parlamendi uuele koosseisule anda rohkem manööverdamisruumi. Kui eelarvekomisjon tegi kindlaks kokkuhoiukohad või tõmbas teatud punkte koomale, ei hakanud me selles etapis nendega tegelema pelgalt selleks, et jätta endast karmi muljet või algatada konflikti ühelt poolt Euroopa Parlamendi administratsiooni ja eesistujariigiga ning teiselt poolt eelarvekomisjoniga. Meie ühine eesmärk on saavutada kõrgetasemeline ja põhjalik ülevaade sellest küsimusest ning teha selle põhjal õige otsus. Tööjõuressursside planeerimise vallas peab eelarvekomisjon silmas ettepanekuid ja muudatusi teenistuste ülesehituses ja eesistujariigi esitatud tööjõuressursside kavas. Kui meil on olemas kokkuvõte nendest nõuetest, mis on uuringutes välja toodud, oleme valmis tervet nõuete paketti hoolikalt kaaluma.
<P>
Eelmisel nädalal kohtusin Rootsi rahandusministeeriumi riigisekretäri Hans Lindbladiga, kes esindab finantsküsimustes Euroopa Liidu eesistujariiki Rootsit, ja teiste ametiisikutega Rootsi alalisest esindusest Brüsselis ja Rootsi rahandusministeeriumist. Mulle lubati tihedat koostööd Euroopa institutsioonide eelarvete muutmisel otstarbekamaks. Eesistujariigi Rootsi esindajad asetasid erilist rõhku hoonestuspoliitikale, mis on samuti üks meie prioriteete. Hoonete ostmise ja rentimise kulud on Euroopa Liidu institutsioonide üheks peamiseks halduskuluks. Vaid kolm aastat tagasi oli institutsioonide käsutuses kokku üle kahe miljoni ruutmeetri ulatuses pinda. Seetõttu otsustasime, et vajame hoonete osas ühist poliitikat, paremat institutsioonidevahelist koostööd, paremat planeerimise koordineerimist, ülevaadet kontoripinna ühendamisest teatud piirkondades ning avalike pakkumiste paremat kasutamist. Seetõttu sooviksin tunnustada peasekretäri lubadust esitada uuel valimisteperioodil ettepaneku kinnisvara keskpika perspektiivi strateegilise kava kohta, et parlamendiliikmed saaksid sellega tutvuda enne esimest lugemist sügisel ja et nad saaksid eelarveotsused heaks kiita.
<P>
Kui tõhustame Euroopa institutsioonide vahelist koostööd, suudame aastas kokku hoida miljoneid eurosid. Ma usun, et koostöö mitmekeelsuse institutsioonidevahelises töörühmas võimaldab meil selles valdkonnas kasutamata võimalusi paremini ära kasutada. Järgmisel aastal peaks meie käsutuses olema uuring Euramise tõlkevahendist, mille täielik ja automaatne kasutamine toob tõenäoliselt kaasa revolutsiooni tõlgete vallas ning tõlkealases koostöös. Olen täiesti veendunud, et selle tõlkevahendi abil saavutame järgmisel kahel aastal selles valdkonnas suurema tõhususe ja rahalise kokkuhoiu ning vähendame sõltuvust sisseostetavatest teenustest.
<SPEAKER ID="157" NAME="Margaritis Schinas">
fraktsiooni PPE-DE nimel. - (EL) Proua juhataja, otsustame Euroopa Parlamendi 2010. aasta eelarve üle eriti keerulisel ajal, mille märksõnadeks on esiteks Lissaboni lepingu jõustamine, mida me kõik ootame, teiseks Euroopa majandust tabanud tõsine kriis ning kolmandaks uued parlamendiliikmete ja nende assistentide põhimäärused. Kõik need on Euroopa Parlamendi 2010. aasta eelarve lahutamatud osad ja ma usun, et parlamendiliikmetena peame õige seisukoha kujundamisel neid arvesse võtma - mitte eksperimenteerides ning ekstsentrilisi ja üleliigseid kulutusi tehes, vaid mõistlikult tegutsedes ja järgides kriteeriume, mille täitmist ühiskond ise meilt ootab.
<P>
Seetõttu usun, et oleme uue tee alguses, sest Euroopa Parlament näitab kriisi ajal head eeskuju, hoides oma 2010. aasta kulutusi väga realistlikul, ütleksin isegi, et väga madalal tasemel. Me hoiame halduskulude assigneeringute osas oma eelarvet allpool 20% piiri. Oleme juhatuse algsete prognoosidega võrreldes vähendanud oma 2010. aasta eelarvet 6,5 miljoni euro võrra ning kui võrdleme üldnäitajaid eelmise aasta eelarvega, võime näha, et hoolimata kõikidest uutest nõuetest, mis kaasnevad parlamendiliikmete ja nende assistentide uute põhimäärustega, kajastub eelarves erakordselt mõistlik kasv, mis jääb allapoole 4%.
<P>
Euroopa Rahvapartei (Kristlike Demokraatide) ja Euroopa Demokraatide fraktsioon, mille nimel oli mul selles küsimuses au olla raportöör, püstitas menetluse alguses 2010. aasta eelarve jaoks ühe olulise eesmärgi. Me tahame koondada Euroopa Parlamendi ressursid nendesse sektoritesse, kus tal on tõepoolest olemas tegutsemiseks pädevused ja volitused, ning need sektorid on seotud õigusloomega. Me tahame teha lõpu sellele, et tuhanded inimesed tegelevad küsimustega, milles Euroopa Parlamendil ei ole sõnaõigust, ning et liiga vähe inimesi ja ressursse on suunatud sinna, kus parlamendil on tõepoolest võimalik õigusloome kaudu midagi ära teha. Seetõttu usume, et esialgsed kulutused kajastavad seda meie prioriteeti, ja esimesel lugemisel arutleme taas selle üle; ning me nõustume raportööri rõhuasetusega mitmekeelsuse ja hoonete küsimusele, s.t teemadele, millele oleme alati omistanud suurt tähtsust õigusaktides neile tähelepanu pööramise kaudu.
<P>
Sooviksin lõpetada nii, nagu alustasin ja öelda, et praegu ei ole aeg ebaharilikeks ega tarbetuteks kulutusteks. On aeg tõmmata rihm pingule, olla tõsimeelne ning keskenduda sellele, mis on hädavajalik. Mis puutub kolme peamisse mitmeaastasse programmi - Web TV, Museum of European History ja eeskätt Visitors' Centre, soovime tagada nende programmide jätkuva toetamise, et 2010. aasta eelarvest saaks neid edasi toetada, kuid see peab alati tuginema nõuetekohase, tõsise ja hoolsa kontrolli põhimõtetele.
<SPEAKER ID="158" NAME="Zbigniew Krzysztof Kuźmiuk" LANGUAGE="PL">
Proua juhataja, kõneldes arutelus Euroopa Parlamendi 2010. aasta tulude ja kulude eelarvestuse üle fraktsiooni Liit Rahvusriikide Euroopa eest nimel sooviksin juhtida tähelepanu kolmele asjale. Esiteks peame toetama raportööri ettepanekut võtta praegu Euroopa Parlamendi 2010. aasta tulude ja kulude eelarvestus vastu Euroopa Parlamendi juhatuse poolt selle aasta aprillis heaks kiidetud kujul. Lõpliku eelarvet puudutava otsuse tegemine tuleks jätta Euroopa Parlamendi järgmise koosseisu ülesandeks, pannes neile kohustuse analüüsida konkreetseid eelarvepunkte uuesti 2009. aasta septembris.
<P>
Teiseks peaksime suhtuma samuti positiivselt tõsiasja, et praegu vastu võetud eelarvestuses prognoositakse kulutuste kasvuks vaid 2,72%, mis tähendab seda, et praeguses etapis ei ole vaja arvestada varem välja pakutud 4% tõusuga ja et Euroopa Parlamendi uuel koosseisul on selles vallas käesoleva aasta sügisel suur manööverdamisruum.
<P>
Kolmanda ja viimasena sooviksin jõuliselt toetada raportööri ettepanekut mitmekeelsuse küsimuses ja eelkõige tagada, et kõikidel parlamendiliikmetel on võrdne juurdepääs kirjaliku ja suulise tõlke teenustele. Samuti väärivad toetust need eelarvepunktid, mis puudutavad info- ja kommunikatsioonitehnoloogiat Euroopa Parlamendi jaoks, ning eeskätt kavad, mis võimaldavad neid ressursse kõige paremini kasutada.
<SPEAKER ID="159" NAME="Vladimír Maňka">
raportöör. - (SK) Sooviksin lõpetada tänase arutelu ja tänada oma mõlemat kolleegi nende arvamuste eest. Samuti sooviksin tänada kõikide institutsioonide esindajaid, nende hulgas Euroopa Parlamenti, kellega meil on viimase kolme kuu jooksul toimunud kümneid arutelusid eelarve ettevalmistamise üle. Sooviksin tänada eelarvekomisjoni esimeest härra Böget, variraportööre ja fraktsioonide koordinaatoreid, oma kolleege ja eelarvekomisjoni nõunikke ja töötajaid, kes osalesid enamikus aruteludes. Just tänu teile kõigile õnnestus meil enamikul juhtudel leida üksmeelsus ja ühine lahendus.
<P>
Euroopa Parlamendi valimiste tõttu juuni alguses oli meil väga vähe aega eelarvet puudutavate ettepanekute ettevalmistamiseks ja nende üle arutlemiseks ning isegi veel vähem aega kompromisside leidmiseks. Sellegipoolest suutsime kompromissile jõuda ning võin nüüd öelda, et meie koostöö tulemustel on positiivne mõju Euroopa Parlamendi tööle. Samas näeme 2010. aasta eelarve ettevalmistamisel suurimaid muutusi Euroopa Parlamendi struktuurides viimase 10-12 aasta vältel. Tegemist on suure ülesandega Euroopa Parlamendi juhtimise ning kõigi meie jaoks. Ma usun, et aasta lõpus võime öelda, et oleme üheskoos sillutanud tee nii Euroopa Parlamendi kui ka teiste Euroopa institutsioonide töö suuremale tõhususele.
<SPEAKER ID="160" NAME="Juhataja">
Arutelu on lõppenud.
<P>
Hääletamine toimub teisipäeval, 5. mail 2009.
