<CHAPTER ID="002">
Presidentuuri avaldused
<SPEAKER ID="006" NAME="Juhataja">
Alustuseks on mul edastada teile mitu teadet. Käesoleva Euroopa Parlamendi täiskogu istungjärgu avamisel pean teid taas teavitama mitmest viimastel päevadel aset leidnud traagilisest loodusõnnetusest. Täna tabas Türgit maavärin, mille tagajärjel sai surma vähemalt 57 inimest. Eelmisel nädalal toimus veel üks maavärin, nimelt Tšiilis, ja seal sai surma ligi 300 inimest. Kogu Euroopat räsinud tormides kaotas elu üle 60 inimese, kellest enamik olid Prantsusmaa kodanikud. Lisaks sellele ei tohi me unustada Haitit, kus viimastel andmetel hukkus jaanuaris toimunud maavärinas üle 300 000 inimese. Ma edastasin kõigi juhtumite puhul ohvrite perekondadele Euroopa Parlamendi nimel kaastundeavalduse ja väljendasin meie kurbust nende pärast. Iga ootamatu ja enneaegne surm on eelkõige tragöödia ohvri perekonnale, kuid kui ohvrite arv küündib kümnete või sadade tuhandeteni, on see tragöödia ka kogu rahva ja maailma jaoks. Ühinegem kurbuses nende peredega ja näidakem üles solidaarsust ka nende riikidega, keda niisugune tragöödia tabanud on.
<P>
Neljapäeval, 11. märtsil on Leedu iseseisvuse taastamise kahekümnes aastapäev. Leedu oli esimene nõukogude bloki riik, kes kuulutas ennast Nõukogude Liidust iseseisvaks. Neli Euroopa Parlamendi Leedust pärit liiget kirjutas 1990. aastal alla iseseisvusdeklaratsioonile. Õnnitleme Leedu kolleege selle puhul!
<P>
(Aplaus)
<P>
Ka Eesti Kongress - Eesti ajutine, demokraatlik parlament - võttis 11. märtsil 1990 vastu deklaratsiooni riikluse taastamise kohta pärast 50 aastat kestnud Nõukogude okupatsiooni. Me õnnitleme ka Eesti kolleege!
<P>
(Aplaus)
<P>
Kolmapäeval, 10. märtsil on Tiibeti rahva ülestõusu 51. aastapäev. Ülestõusu tagajärjel olid dalai-laama ja 80 000 tiibetlast sunnitud kodumaalt lahkuma. Me loodame jätkuvalt, et Hiina Rahvavabariigi valitsus muudab oma suhtumist Tiibeti rahvasse ja alustab tulemusrikast dialoogi Tiibeti esindajatega, ning me juhime Hiina ametivõimude tähelepanu sellele pidevalt.
<P>
(Aplaus)
<P>
Mis puudutab härra Farage'i märkusi viimase täiskogu miniistungjärgu ajal ja pidades silmas kodukorra artikli 153 lõiget 3, siis ma rääkisin härra Farage'iga ja otsustasin karistada teda sellega, et jätan ta kümneks päevaks ilma õigusest päevarahale.
<P>
(Aplaus)
<P>
Ma soovin teid teavitada veel millestki, nimelt järjekordsest vargusest. Varguse ohvriks langes üks parlamendiliige Euroopa Parlamendi hoone läheduses. Juba mõnda aega olen ma osalenud kõnelustes Brüsseli ametiasutuste ja ka Belgia ametiasutuste esindajatega. Meie kolleeg Durant tegutseb nendes kõnelustes vahendajana, sest ta teab Brüsseli ja Belgia olukorda väga hästi. Meie - parlamendi, komisjoni ja Euroopa Ülemkogu - praeguse kava kohaselt soovime luua kolme institutsiooni ümber eritsooni, kus inimeste turvalisuse tagamise eest vastutavad lisaks Brüsseli ametiasutustele ka Belgia valitsus ja keskvalitsused. Selles küsimuses toimuvad tihedad läbirääkimised. Eelmisel nädalal, kohe pärast vargust toimusid selleteemalised kohtumised ning järgnevate päevade jooksul toimub neid veelgi. Ametlik kohtumine politsei esindajatega toimub 22. märtsil. Ma soovin teile öelda, et me teeme tublit tööd selle nimel, et muuta Euroopa Parlamendi, aga ka teiste Euroopa institutsioonide ümbrus ohutumaks. Käsitleme seda küsimust kui teemat, mis puudutab meid kõiki.
