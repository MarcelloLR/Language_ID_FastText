<CHAPTER ID="026">
Põllumajandus ja rahvusvaheline kaubandus (lühiettekanne) 
<SPEAKER ID="231" NAME="Juhataja">
Järgmine päevakorrapunkt on Georgios Papastamkose põllumajanduse ja maaelu arengu komisjoni nimel esitatud raport ELi põllumajanduse ja rahvusvahelise kaubanduse kohta.
<SPEAKER ID="232" NAME="Georgios Papastamkos" LANGUAGE="EL">
Austatud juhataja! Ajal mil liit kaalub ÜPP tulevikku, on sidususe tagamine põllumajanduspoliitika ja väliskaubanduspoliitika vahel muutunud veelgi olulisemaks. Euroopa põllumajandussektor tahab range ohutuse ja kvaliteedi, keskkonnakaitse ja loomaheaolustandardite abil avalikesse hüvedesse üha rohkem panustada. Seetõttu on täiesti loogiline, et imporditud põllumajandustooted peaksid andma samad garantiid. Läbirääkimiste käigus WTOga on EL pikka aega olnud - ning teatud määral on siiani - põllumajanduse suhtes kaitsepositsioonil. Siiski tuleb juhtuda tähelepanu teatud väärarvamustele, mis ei võta arvesse seda, kui radikaalselt on ÜPP läbi vaadatud. EL on erinevalt teistest tähtsaimatest kaubanduspartneritest juba tuntavalt vähendanud oma kaubandust moonutavat abi. Samuti on see ühepoolselt märkimisväärselt vähendanud eksporditoetusi, samas kui mõned konkureerivad kaubanduspartnerid rakendavad jätkuvalt laialdaselt teisi eksporti ergutavaid vahendeid. EL on põllumajandustoodete maailmas suurim arengumaadest importija. EL on juba teinud põllumajandusele väga helde pakkumise, kuid siiani ei ole seda teised arenenud ja edasijõudnud arengumaad sama sihikindlalt vastu võtnud. Samal ajal viib komisjon läbi kahepoolseid ja regioonidevahelisi läbirääkimisi arvukate kaubanduspartneritega. Kõikide eraldiseisvate mahahindluste mõju Euroopa põllumajandusele koos veel pooleli olevate põllumajanduslike läbirääkimistega annab meile muretsemiseks eriti põhjust. Selles raamistikus, volinik, kutsume komisjoni üles kaitsma ELi põllumajanduse ning Euroopa põllumajandus- ja toiduainete mudeli mitmeotstarbelist rolli, mis on Euroopa majanduse strateegiline osa. Rõhutame, et loovutused põllumajanduse arvelt ei tohi mingil juhul olla d'échange tööstuslike toodete ja teenuste paranenud turulepääsuks. Igal juhul rõhutame vajadust mõjuhinnangu järele enne läbirääkimiste algust ja pakkumiste vahetamist.
<P>
Samuti kutsume komisjoni üles edendama ELi kahju saada võivaid huvisid ning ennekõike ELi kvaliteetsete põllumajandus- ja toidutoodete konkurentsieelist ning tagama täiendatud kaitse oma partnerite geograafilistele tähistele nii kahepoolsete kaubanduslepingute kaudu kui ka ACTA ja WHO raamistikus.
<P>
Kokkuvõtteks ütlen, et põllumajandus ei ole pelgalt majandustegevus. See tarnib kogu ühiskonnale väga olulisi avalikke hüvesid - tarne, mida ei ole võimalik tagada turgude kaudu. Seetõttu on põhikatsumus kaubanduslike ja mittekaubanduslike probleemide tõhus arutamine. Niisugusena on ÜPPi majandusgeograafia selline, et vajab kiiresti koherentsust ELi põllumajanduspoliitika ja väliskaubanduspoliitika vahel, ühise põllumajanduspoliitika sisemiste ja välimiste tegurite vahel või teisisõnu öelduna selle vahel, mida nimetame in foro interno'ks ja in foro externo'ks, mille all pean silmas ELi kohalolekut maailmakaubanduses kahel kujul, kahe- ja mitmepoolsena.
<SPEAKER ID="233" NAME="Mairead McGuinness" AFFILIATION="PPE">
Austatud juhataja! Kui tohib öelda, siis selle väga olulise raporti üle arutlemine on väga asjakohane, ning tänan selle eest raportööri! 30 Iiri põllumajandusettevõtjat kavandavad istumisstreiki Euroopa Komisjoni kontoris Dublinis ning kavatsevad seda teha kogu öö.
<P>
Tegemist on väga olulise teemaga. See raport peegeldab põllumajanduskomisjoni, meie põllumajandusettevõtjate ja tarbijate tuska koherentsuse puudumise pärast Euroopa põllumajanduse ning toidu- ja kaubanduspoliitika vahel. Seetõttu on raportis kasutatud tugevaid sõnu. Mõne inimese arvates ehk liigagi, kuid leian, et need peegeldavad valitsevat masendusmeeleolu.
<P>
Ning Iiri veiseliha tootmise seisukohalt laastate meie kariloomasektorit, madala sissetulekuga sektorit. Hävitate meie keskkonna.
<P>
Kui tohib, lisaksin ka paar sõna kliimamuutuste ühtsuse kohta. Brasiilia loomaliha süsiniku jalajälg on Iiri loomaliha omast neli korda suurem, nii et palun lugege seda raportit. Kutsun tungivalt üles seda toetama.
<P>
(Istungi juhataja katkestas sõnavõtu)
<SPEAKER ID="234" NAME="Mario Pirillo" AFFILIATION="S&amp;D">
(IT) Austatud juhtaja, head kolleegid! Euroopa jaoks on väga oluline tagada tasakaal vajaduse vahel toetada elutähtsat sektorit, teisisõnu liikmesriikide põllumajandust, ja tugevdada Euroopa rahvusvahelist kaubanduspoliitikat.
<P>
Äristrateegia, mis keskendub enamjaolt maailmaturgude dünaamika järgimisele, toob viimaks ohvriks Euroopa põllumajandussektori konkurentsivõime. See ei kahjusta mitte ainult sektori majandust, millel oleks rängad tagajärjed tööhõivele, vaid õõnestaks ka mis tahes võimalust maapiirkondi arendada. Lepingute koostamisel kolmanda maailma riikidega on tarvis põllumajandustoodangu kvaliteeti kaitsta ning rakendada kohustust säilitada võrdseid kvaliteedistandardeid toidu ohutuse, inimeste ja loomade tervise, heaolu ja sotsiaalsete õiguste seisukohalt.
<SPEAKER ID="235" NAME="João Ferreira" AFFILIATION="GUE/NGL">
(PT) Austatud juhataja! See raport toob välja palju näiteid maailmakaubanduse liberaliseerimise katastroofilistest tagajärgedest põllumajandussektorile. See teeb üheselt selgeks, et põllumajandust on kasutatud Maailma Terviseorganisatsiooniga peetud läbirääkimistel väljakäidava trumbina teiste huvide saavutamiseks, mille hulgas on väga tähtsad ka Euroopa Liidu suurte tööstus- ja teenindusgruppide huvid. Siiski ei suuda raportöör vajalikest tagajärgedest teha vajalikke järeldusi: Muu hulgas seda, et rahvusvahelise kaubanduse juhtpõhimõte peaks olema täiendavus, mitte konkurents tootjariikide ja tootjate vahel, ning et tarvis on planeeritud põllumajandust, mis on suunatud toidu sõltumatuse ja ohutuse tagamiseks iga riigi puhul eraldi. Põllumajandus ja planeerimine peaksid astuma vastu ohtlikule anarhiale, mis kaasneb liberaliseeritud turule tootmisega. Just seda oli tarvis, mitte auväärseid ja tähtsusetuid deklaratsioone, ning just seda ei suutnud või ei tahtnud raportöör anda...
<P>
(Istungi juhataja katkestas sõnavõtu)
<SPEAKER ID="236" NAME="Diane Dodds" AFFILIATION="NI">
Austatud juhataja! Sarnaselt paljude siinviibivate kolleegidega - tänan ka raportööri raporti eest - soovin keskenduda kaubanduskõnelustele Mercosuriga, kuna meie jaoks Põhja-Iirimaal on nendel võime hävitada, eriti karjakasvatustööstust.
<P>
Reedel kohtusin Põhja-Iirimaal põllumajandus- ja toiduainete töötlemise tehase esindajatega. Põllumajandus- ja toiduained esindavad Põhja-Iirimaal 16% SKP-st; see tähendab kümneid tuhandeid töökohti; see on olnud majanduslanguse eest kaitstud, see on kasvanud isegi kõige keerulisemates majandustingimustes ning tulevikus võib see olla erasektori dünaamilise majanduse ja laienemise nurgakivi. Just selle paneb ohtu kaubanduse liberaliseerimine, eriti kõnelused Mercosuriga, ning koos sellega ka kümned tuhanded töökohad ja paljude minu valijate elatusvahendid.
<SPEAKER ID="237" NAME="Seán Kelly" AFFILIATION="PPE">
Austatud juhataja! Sarnaselt oma Iiri kolleegidega olen väga mures, et põllumajandussektor tuuakse suure tööstuse altaril ohvriks. See peab lõppema.
<P>
Kindlasti ei ole Mercosuri puudutavad ettepanekud vastuvõetavad. Need on koostatud liiga kiiresti, konsulteerimata korralikult parlamendiga, ning need võivad põllumajandustööstuse laastada. Võib ju kõnelda hüvitistest, kuid ühiskonnale ei ole võimalik hüvitada oma liikmete, eriti põllumajandustööstuse kaotust, kuna see mõjutab selles ühiskonnas kõiki, eriti maapiirkondades.
<P>
See teeb meile väga muret. Arvesse tuleb võtta standardeid ja tootmist väljaspool Euroopat ja Euroopas, kuid lõppude lõpuks on Euroopa Liidu põhikohustus kaitsta enda omasid, see tähendab Euroopa põllumajandussektorit.
<SPEAKER ID="238" NAME="Marc Tarabella" AFFILIATION="S&amp;D">
(FR) Austatud juhataja! Kõigepealt sooviksin Georgios Papastamkost tänada kvaliteetse raporti puhul, milles ta juhib tähelepanu aluskriteeriumidele, mille alusel peaksid ELi läbirääkijad tegutsema, ning rõhutab tõsiasja, et kõnelustel tuleks rohkem käsitleda mittekaubanduslikke aspekte.
<P>
Samamoodi ei saa me enam lasta oma põllumajandusettevõtjaid, keda - nagu äsja kuulsin - seovad väga ranged keskkonna- ja tervisenõuded, seda eriti tootmishügieeni, säästliku tootmise ja loomade heaoluga seonduvas, tuua ebaõiglase rivaalitsemise ja konkurentsi moonutamise ohvritena rahvusvahelise kaubanduse altarile, kui seisame silmitsi kolmandate riikidega, kes tungivad Euroopa turgudele toodetega, mis alati ELi-sisestele tootmisstandarditele ei vasta.
<P>
Samuti kutsun komisjoni ja parlamenti üles olema äärmiselt valvsad, eriti Mercosuriga seotud lepingute puhul, mis - nagu raportöör juba mainis - ohustavad selgelt Euroopa karjakasvatust, kuid ühtlasi ka kogu põllumajandust ja ELi avalike hüvede tootmist, mida turg kuidagi ei hüvita.
<SPEAKER ID="239" NAME="Czesław Adam Siekierski" AFFILIATION="PPE">
(PL) Austatud juhataja! Konkureeriv kaubandus maailma tasemel toob kasu kõikidele osalistele, kuid erineval määral. Eriti haavatav on põllumajandussektor, kuna tootmiskulud on tootmise kohast sõltuvalt erakordselt kõikuvad, ning eriti mõjutab neid kvaliteedi- ja tootmisstandardite järgimine.
<P>
Oleme Euroopa Liidus selles suhtes lati väga kõrgele tõstnud ning see vähendab meie toodete konkurentsivõimet. See on meie teadlik valik tarbijate kaitsmiseks. Seetõttu ei tohiks kellelegi üllatusena tulla, et soovime seada samasugused nõuded ka meie turule teistest riikidest imporditavatele kaupadele. Siiani on Euroopa Liit teinud liiga palju järeleandmisi, eriti põllumajandussaaduste turul ja põllumajandusettevõtjate kulul, kuid see ei tohiks...
<P>
(Istungi juhataja katkestas sõnavõtu)
<SPEAKER ID="240" NAME="Csaba Sándor Tabajdi" AFFILIATION="S&amp;D">
(HU) Austatud juhataja, head kolleegid! Olen üsna ärritatud, kuna Euroopa Liit ei ole mitte ainult maailma suurim toidu importija, vaid ka suurim toidu eksportija, mis tähendab, et oleme selles liberaliseeritud rahvusvahelises kaubanduses, selles globaalses konkurentsis ka üks suurimaid kasusaajaid. Nõustun täielikult kaasparlamendiliikmetega: Euroopa Komisjon tegi volituse koostamisel vea. Seda tunnistas mulle isegi komisjoni president, kes ütles, et WHO kõneluste ajal ei nõudnud ta meie kaubanduspartneritelt samu keskkonna-, füsiosanitaarseid ega loomade tervise ja heaoluga seonduvaid kriteeriume, mis tähendab, et volitus koostati kehvalt. Kui aga teeme vea, peame selle parandama. Volitust tuleb muuta ning tulevikus peame oma partneritelt nõudma sedasama.
<SPEAKER ID="241" NAME="Åsa Westlund" AFFILIATION="S&amp;D">
(SV) Austatud juhataja! Rahvusvahelisel kaubandusel on väga oluline roll arengule kõikjal maailmas ning sellel on väga suur mõju ka meie põllumajandusele. Võib-olla üks kõige olulisemaid asju, millega peame tegelema, on Egiptuse, Tuneesia ja Liibüa sündmused. Üks olulisimaid panuseid, mida EL saab selles osas teha, on avada oma turud näiteks naftale, et tõesti aidata nende riikide elanikel näha endale ja oma riigile paremat tulevikku. Inimesed, kes muretsevad immigrantide voolu pärast ELi, peaksid ka tagama, et ELi kaubanduspoliitikat vastavate riikidega on kohandatud, et inimesed näeksid nendes riikides tulevikku ega peaks emigreeruma.
<P>
Samuti pean lisama, et tulles riigist, kus on EList tunduvalt rangemad loomade heaolu õigusnormid, kõlab pisut tragikoomiliselt, kui inimesed kõnelevad Euroopa kõrgetest loomade heaolu standarditest. Minu riigi seisukohalt on ELil väga madalad loomade heaolu standardid, seda eriti kodulindude ja sigade valdkonnas, kus oleks tarvis teha veel palju tööd.
<SPEAKER ID="242" NAME="Maria Damanaki">
komisjoni liige. - Austatud juhataja! Komisjon toetab seda raportit ja tänab raportööri Georgios Papastamkost ning mõlemat komisjoni - nii põllumajanduse ja maaelu arengu komisjoni kui ka rahvusvahelise kaubanduse komisjoni - liikmeid püüdluste eest seda keerukat teemat igakülgselt käsitleda. Selles raportis toodud arvukad soovitused peegeldavad komisjoni poliitilist visiooni ja prioriteete, mis on ulatuslikult välja toodud paljudes teatistes.
<P>
Pean tunnistama, et kaubanduse liberaliseerimine toob ELi põllumajandusele ja ka Euroopa Komisjonile kaasa märkimisväärseid probleeme. Ent, nagu parlament on juba märkinud, toimub arvukalt rahvusvahelise kaubanduse läbirääkimisi, mis pakuvad meie põllumajandusele uusi võimalusi. Samuti peame vaatlema kaubanduse avamise laiemat potentsiaalset kasu Euroopa majandusele tervikuna.
<P>
Kokkuvõtteks on oluline säilitada ühtne sõnum. Vajame seda sõnumit eri pooleliolevatel kõnelustel, toimugu need siis Dohas, eri ASEANi ja Aafrika partnerite või Mercosuri riikidega.
<P>
Seetõttu oleks vale kujutada suurenenud kaubandusavatust ELi põllumajanduse jaoks pelga kaotus-kaotus-olukorrana. Kuna meil on põllumajanduses märkimisväärsed kahju saada võivad huvid, pakuvad kaubanduslepingud meie partnerite soodustustest tulenevaid uusi võimalusi. Seda tõendavad faktid. 2010. aasta esialgsed arvud näitavad, et EL on põllumajandus- ja toiduainete netoeksportija, mis on eksportinud üle 90 miljardi euro väärtuses põllumajandus- ja toiduaineid ning mille kaubavahetuse ülejääk on üle kuue miljardi euro. Seda suunda selgitab strateegiline keskendumine ELi põllumajandus- ja toiduainesektorile, tarnides kvaliteetseid - nagu juba mainitud - ja väärtuslikke tooteid, mille järele maailmas nõudlus silmnähtavalt kasvab.
<P>
Tänu ainulaadsele ja mitmekesisele oskusteabele on ELi põllumajandus- ja toiduainesektoril ülemaailmsel turul tugev trump. Nõustun, et peame sellesse trumpi investeerima. Selles kontekstis on viimase kahe aastakümne jooksul toimunud ÜPP reformidest tingitud pidev turuorientatsioon aidanud põllumajandussektori konkurentsivõimet parandada, õhutades põllumajandusettevõtjaid turulahendustega kohanema. Samas tuleks aga EL 27 liikmesriikide põllumajanduslikku mitmekesisust vääriliselt hinnata. Kui EL kavatseb tagada oma põllumajandusalade pikaajalist tulevikku territoriaalselt ja keskkondlikult tasakaalustatud viisil, peame sellest lugu pidama.
<P>
Samuti peame mõistma, et eriti tundlikelt sektoritelt ei saa eeldada ülemääraste täiendavate importide toetamist, mis seaks keskmised riigisisesed hinnad ja tootmise veelgi suurema surve alla. Seetõttu on kõige olulisem katsumus ELi põllumajandust mõjutavate kahe- või mitmepoolsete kaubanduslepingute kõnelustel leida õige tasakaal meie huvide vahel põllumajanduses ning põllumajanduse ja teiste kaubanduskõneluste teemade vahel.
<P>
Komisjon on sellest väga teadlik ning jätkab selle eesmärgi poole püüdlemist tihedas koostöös parlamendiga. Seetõttu sooviksin, et parlament aitaks meil seda tasakaalu leida ning ülejäänud maailmale õiget sõnumit saata.
<SPEAKER ID="243" NAME="Juhataja">
Arutelu on lõppenud.
<P>
Hääletus toimub teisipäeval, 8. märtsil kell 12.
<P>
Kirjalikud avaldused (kodukorra artikkel 149)
<SPEAKER ID="243" NAME="Liam Aylward" LANGUAGE="GA">
Üle 30 põllumajandusettevõtja protesteerib istumisstreigiga Euroopa Komisjoni Dublini kontoris, et väljendada seisukohta, et ELi põllumajandussektori huvid tuuakse kaubanduse nimel ohvriks. Tarvis on tagada, et põllumajandusettevõtjatele ei tehtaks kaubanduse nimel ülekohut ega kasutataks neid kõnelustel tingimisvahendina.
<P>
Selles suhtes tervitan jõulist ja õigeaegset raportit ning selles leiduvat kriitikat komisjoni allaandmise suhtes põllumajandusküsimustes, et saavutada parem pääs uutele turgudele. ELi põllumajandussektori konkurentsivõime ja jätkusuutlikkuse nimel on ülioluline leida ELi kvaliteetsetele toodetele uusi turge. Ent need korraldused peaksid olema ELi põllumajandussektorile kasuks, mitte kahjuks, nagu võib juhtuda kaubanduslepingu allkirjastamisel Mercosuriga.
<P>
Iiri põllumajandustooted on kvaliteetsed ja seetõttu väga populaarsed, kuid Iiri põllumajandustootjad ei saa samal viisil jätkata, kuna ELis lubatakse müüa madalama kvaliteediga odavamaid tooteid.
<SPEAKER ID="244" NAME="Spyros Danellis" LANGUAGE="EL">
Praegu seisame silmitsi järjekordse katsega rikkuda proportsionaalset (riskihinnangupõhist) ja teaduslikult tõendatud lähenemisviisi tundlikule ja olulisele rahvatervise probleemile - tubakatoodete reguleerimisele. Brasiilia valitsus surub läbi seaduseelnõud, mis keelustaks täielikult erinevaid koostisaineid sisaldavate sigarettide ehk segusigarettide tootmise ja müügi. Seda eelnõud surutakse läbi, esitamata ühtegi tõendit tõsiasjast, et sellist tüüpi sigaretid on noorte jaoks atraktiivsemad kui Virginia tüüpi sigaretid. Niisugune samm kahjustaks ELis toodetavate Orienti ja Burley tüüpi tubaka tootjaid ja eksportijaid ning kaotaks samal ajal konkurentsi Virginia tüüpi sigarettide ja tubaka turul, mille kõige olulisem tootja ning eksportija maailmas on Brasiilia. Seetõttu kutsutakse Euroopa Komisjoni üles tõstatama küsimust Brasiilia kavatsuste kohta järgmisel WTO tehniliste kaubandustõkete komitee kohtumisel 24.-25. märtsil 2011.
<SPEAKER ID="245" NAME="Alajos Mészáros" LANGUAGE="HU">
ELi põllumajandusest ja rahvusvahelisest kaubandusest: kuna põllumajandus ei ole pelgalt majandustegevus ning põllumajandus- ja toidupoliitika peab püüdlema põhieesmärkide poole, nagu toiduohutus ja toiduga varustamine, on kõige olulisem äriliste ja mitteäriliste kaalutluste tõhus koordineerimine. EL on suurim arengumaades toodetavate põllumajandustoodete importija, importides rohkem kui USA, Jaapan, Kanada, Austraalia ja Uus-Meremaa kokku. Nende riikide parema turulepääsu tagamine võib olla kahjulik mitte ainult Euroopa põllumajandustootjatele, vaid ka arengumaadele, mis on kõige suuremas kitsikuses. Just seetõttu peab EL oma kaubanduskõnelustes rakendama eri sektorites tasakaalustatumat lähenemisviisi ning edendama nii oma kahju saada võivaid kui ka kahjustamata põllumajanduslikke huve. Euroopa Liidu põllumajandussektoril on Euroopa 2020. aasta strateegias erinevate sotsiaalsete ja majanduslike probleemide seisukohalt väga oluline roll. ELi kaubanduspoliitikal on oluline ja otsustav roll, mis annab põllumajandusele võimaluse aidata eesmärkide saavutamisele oluliselt kaasa. Nõustun, et kaubanduspoliitika ei tohiks takistada ELi põllumajandussektori dünaamikat; vastupidi - kaubandus- ja põllumajanduspoliitika peavad teineteist toetama.
