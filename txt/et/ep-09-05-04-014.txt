<CHAPTER ID="014">
Üheminutilised sõnavõtud poliitiliselt olulistel teemadel
<SPEAKER ID="028" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="029" NAME="Tunne Kelam" AFFILIATION="PPE-DE">
Härra juhataja, tänan teid õnnitluste eest seoses Euroopa Liidu laienemise aastapäevaga.
<P>
Ametiaja lõpus tahaksin tõsta esile parlamendi Balti-Euroopa fraktsioonidevahelist töörühma, kes on teinud praktilisi järeldusi eelmisest laienemisest, mille käigus Läänemerest sai sisuliselt Euroopa Liidu sisemeri. Töörühm on algatanud uue Euroopa poliitika - Läänemere strateegia. Me võime olla rahul, et Christopher Beazley loomingulisel ja oskuslikul juhtimisel on Läänemere strateegia pälvinud komisjoni toetuse ning seda tutvustatakse peagi Rootsi eesistumise ajal. Seepärast soovitan ma tungivalt jätkata fraktsioonidevahelise töörühma tegevust ka Euroopa Parlamendi järgmise koosseisu raames.
<P>
Läänemere strateegia rakendamine on pikaajaline protsess, mis vajab parlamendi järelevalvet ja aeg-ajalt ka raporteid. Ma loodan ka, et parlamentaarse demokraatia alusvormiks olevate fraktsioonidevaheliste töörühmade tegevust tulevases Euroopa Parlamendis ei piirata. Siinkohal kordan kolleeg härra Bushill-Matthewsi poolt edastatud sõnumit.
<SPEAKER ID="030" NAME="Glyn Ford" AFFILIATION="PSE">
Härra juhataja, oma valijate nimel õhutan teid sekkuma komisjoni tegevusse. Gibraltari kodanikud, keda mul on olnud au esindada ametlikult viis aastat ja mitteametlikult kaks aastakümmet enne seda, on väga mures hiljuti nii Gibraltaril kui ka Hispaania poolel avastatud vähkkasvajate pärast.
<P>
Gibraltaril viibides on raske mitte märgata piiri lähedal asuvatest rafineerimistehastest tulevat suitsu ja reostust ning aeg-ajalt tunda ka haisu. Mure seisneb selles, et need põhjustavad vähkkasvajaid.
<P>
Me soovime, et mõlemal pool piiri korraldataks ühiselt kokkulepitud tingimustel ühisuurimine, et püüda leevendada mõlemal pool piiri elavate inimeste muresid seoses reostuse ja selle tagajärgedega.
<SPEAKER ID="031" NAME="Bill Newton Dunn" AFFILIATION="ALDE">
Härra juhataja, oma valijate nimel tahan juhtida tähelepanu topeltkodakondsusega, s.o nii Suurbritannia kui ka Kreeka kodakondsusega, noore mehe John Zafiropoulose juhtumile. Eelmisel aastal määras Kreeka esimese astme kohus talle erakordselt range vanglakaristuse, mida tal tuleb kanda Kreeka vanglas. Härra juhataja, mulle antud teabe põhjal leian, et on rikutud nii Kreeka õiguse aluspõhimõtteid kui ka õiglase kohtupidamise põhimõtteid. Õiglase kohtupidamise põhimõtted kehtivad kogu Euroopas ja nende puhul on tegu iga Euroopa kodaniku õigustega.
<P>
Selle aasta alguses saatsin Ateenas asuvale Kreeka justiitsministrile kirja, milles teavitasin teda oma muredest. Vastuse, mille ma kolm kuud hiljem sain, olid allkirjastanud ministeeriumi madalama astme töötajad ja selles ei viidatud minu poolt ministri aadressil tõstatatud küsimusele, s.o õiglase kohtupidamise põhimõtete rikkumisele. Härra juhataja, see asi teeb mind väga murelikuks ja seepärast tõin ma selle küsimuse parlamendi ette, ühtlasi lootes, et Ateenast saadetakse mulle korrektne vastus ning antakse põhjalik ja õiglane ülevaade John Zafiropoulose juhtumist.
<SPEAKER ID="032" NAME="Ewa Tomaszewska" AFFILIATION="UEN">
(PL) Härra juhataja, ma tahaksin öelda paar sõna viisi kohta, kuidas Euroopa Parlament töötab. Ma leian, et oluliste dokumentide panek hääletusele pelgalt mõned minutid pärast arutelu lõppu ei ole tark tegu. Fraktsioonide istungitel ei tule päevavalgele kõik argumendid ja kui on suur hulk muudatusettepanekuid, siis on mõistlik kaaluda hääletuse edasilükkamist järgmisele päevale. Tegu on küsimusega, mida parlamendi järgmine koosseis peaks kaaluma.
<P>
Vahepealsel ajal on toimunud kaks minu jaoks väga tähtsat sündmust, millel tahaksin samuti põgusalt peatuda. Esiteks on Venemaa sõlminud Abhaasia ja Osseetiaga lepingu, mis tagab Venemaa vägede kohalolu neil Gruusia aladel. Mis õigust on meil siis öelda, et olukord Tšetšeenias on siseküsimus? Ma loodan, et parlamendi järgmine koosseis võtab selles küsimuses seisukoha.
<P>
Eelmisel aastal kaotas Poolas töö veel 114 000 inimest. Tegu ei ole üksnes kriisi mõjudega. Tööbüroodesse on jõudmas mitmeid teateid masskoondamiste kohta, mis puudutavad 80 000 Poola laevaehitustöölist, kelle töökohad võtab ära Euroopa Liit, võimaldades riigi vahendite kasutamist teiste töökohtade toetamiseks teistes riikides. See on diskrimineerimine.
<SPEAKER ID="033" NAME="Milan Horáček" AFFILIATION="Verts/ALE">
(DE) Härra juhataja, eelmisel nädalal avaldas Sloveenia veelgi tugevamat vastuseisu Horvaatia liitumisele. Ma tahaksin kirjeldada seda konflikti sellisena, nagu see on, sest selline käitumine näib minu jaoks kohatu ja Euroopa Liidu liikmesriigile mittevääriline.
<P>
Horvaatia on kandidaatriik, kes soovib Euroopa Liiduga liituda ning on näidanud üles tõsist soovi reforme läbi viia. Ehkki kõik tingimused pole veel täidetud, on võetud suund selge. Sloveenia peab lõpetama väiklase käitumise, et olukorrale leitaks kiire lahendus. Lissaboni leping ja laienemisprotsess võimaldavad Euroopa Liidul edasi areneda ja Horvaatiast saab liikmesriik!
<SPEAKER ID="034" NAME="Urszula Krupa" AFFILIATION="IND/DEM">
(PL) Härra juhataja, olles mures Euroopa tuleviku pärast, tahaksin täna siin Strasbourgis selle parlamendikoosseisu ametiajal viimast korda toimuval istungjärgul tuletada meelde oma suure kaasmaalase, püha isa Johannes Paulus II sõnu: "Euroopa saab ühtseks alles siis, kui tema vaim ühtseks saab.” Kristlus ja kristlik arusaam inimkonnast ja selle panusest ajaloo ja rahvaste arengusse panid aluse Euroopa ühtsusele ning tugevdasid Euroopat sajandeid. See ei tähenda, et me tohime kasutada ajalugu enese tarbeks, sest Euroopa ajalugu on nagu suur jõgi, millesse voolavad paljud lisajõed ja ojad, ning Euroopale aluse pannud traditsioonide ja kultuuride mitmekesisus on tema suur rikkus. Euroopa identiteedi aluseks on kristlus ning praegune vaimse ühtsuse puudumine tuleneb meis valitsevast kristliku identiteedi teadlikkuse kriisist.
<SPEAKER ID="035" NAME="Ashley Mote" AFFILIATION="NI">
Härra juhataja, viimase viie aasta jooksul olen õudusega jälginud, kuidas EL on maksumaksjate raha lõputult institutsionaliseeritult raisanud. Ma olen õudusega jälginud, kuidas juba niigi ülerahvastatud Ühendkuningriiki tungivad sajad ja tuhanded kutsumata võõrtöölised, kes saabuvad isikliku kasu huvides ja meie heaolust osa saama. Ma olen lähedalt näinud seadusandlikku süsteemi, mis võimaldab anonüümsetel bürokraatidel luua niinimetatud õigust, vastutamata seejuures kahju eest, mida nad teevad Suurbritannia majandusele ja ettevõtjatele. Ma olen lähedalt jälginud -
<P>
(Vahelehüüe saalist: "Tema Majesteedi vanglast!”)
<P>
seda kulukat ja ebaefektiivset kõnekoda, mis arvab, et on vastutust kandva demokraatia väljenduseks, ent kujutab tegelikkuses endast hoopistükkis valijate hiiglaslikku petmist.
<P>
President Gorbatšovil oli õigus: EL on endine Nõukogude Liit, millele on tõmmatud selga Lääne rõivad. Ühel päeval te mõistate, et teiste kodus ei saa peremehetseda.
<SPEAKER ID="036" NAME="Juhataja">
Te esinete vabas parlamendis. Kui parlament ei oleks vaba, siis te poleks saanud seda kõnet esitada.
<P>
(Aplaus)
<SPEAKER ID="037" NAME="Ljudmila Novak" AFFILIATION="PPE-DE">
(SL) 2. aprillil võttis parlament suure häälteenamusega vastu resolutsiooni Euroopa südametunnistuse ja totalitarismi kohta. Ma armastan oma kodumaad Sloveeniat, ent mind teeb kurvaks, et see Euroopa Parlamendi resolutsioon ei ole leidnud Sloveenias viljakat pinnast ega aidanud lahendada mineviku valusaid probleeme.
<P>
Vastupidi, on koguni inimesi, kes tahavad tõsta Tito kangelase staatusesse ja nimetada tema järgi Sloveenia pealinna tänava, hoolimata sellest, et tema oli vastutav sõjajärgsete massimõrvade eest. Kuna Titot aga kohtu alla ei antud, siis ei taha paljud tunnistada, et sõjajärgsete massimõrvade puhul on tegu kuriteoga ja et käsu andjad olid kurjategijad.
<P>
Ehk oleks kohane, kui Euroopa Parlament või teie, austatud president, kutsuksite liikmesriikide parlamente üles selle resolutsiooniga tutvuma ning seda toetama või täiendama, võttes arvesse vastava liikmesriigi konkreetseid asjaolusid. Seda tehes aitaksid nad kaasa selgemale ja õiglasemale arusaamale oma riigi ja teiste Euroopa riikide ajaloost.
<SPEAKER ID="038" NAME="Richard Corbett" AFFILIATION="PSE">
Härra juhataja, me oleme sageli tauninud avalikkuse vähest teavitamist Euroopa Parlamendi valimiste eel. Härra Mote'i äsjase sõnavõtu valguses leian ma, et veelgi suurem probleem on avalikkuse tahtlik eksitamine või avalikkusele esitatavad lausvaled.
<P>
Minu kodumaal on niinimetatud Ühendkuningriigi Iseseisvuspartei, mille esindaja on ka härra Mote, pannud üle riigi üles plakatid väitega, et Euroopa Liidu liikmeks olemine maksab meile 400 miljonit eurot päevas. See teeb 15 miljardit eurot aastas - see näitaja on viis korda suurem kui tegelik arv, millega saab tutvuda parlamendi alamkoja raamatukogus. Et mitte alla jääda, on nende rahastaja Stuart Wheeler väitnud, et liikmelisuse hind on 120 miljardit Inglise naela aastas, s.o 36 korda suurem kui tegelik maksumus.
<P>
Tegelikkuses on Euroopa eelarve, mille suuruseks on pelgalt 3,3 miljardit eurot, lihtsalt 1% SKPst. Tegu on üsna väikese, koguni väga väikese eelarvega võrreldes suurte majanduslike hüvedega, mis küünivad ligikaudu 2000 euroni majapidamise kohta minu kodumaal - see on suur hüve, mis on liikmelisuse hinda ja mainimist väärt.
<P>
Nagu te ise ütlesite, härra juhataja, on vabaduse hinnaks inimeste õigus levitada väärinformatsiooni ja valetada. Me peame seda hinda maksma, ent me peame tõde jõuliselt kaitsma.
<P>
(Aplaus)
<SPEAKER ID="039" NAME="Chris Davies" AFFILIATION="ALDE">
Härra juhataja, eelmisel nädalal kõneles parlamendiliikmetele ÜRO abiorganisatsiooni UNWRA direktor John Ging, kelle sõnul ei ole pärast pommitamist ikka veel alustatud ehitusmaterjalide tarnet Gaza sektorisse, ettevõtjad ja tööstusettevõtted vaevlevad materjalide puuduses ning ÜRO suudab rahuldada elanikkonna toiduvajadustest vaid 60%.
<P>
Härra juhataja, te olete olukorda ise näinud, ent see jätkub ja tegu on seal asuvate süütute inimeste kollektiivse karistamisega.
<P>
Viimasel paaril päeval on Iisrael minu suureks hämminguks asunud ähvardama Euroopa Liitu ja ütleb, et kui volinik Ferrero-Waldner keeldub jätkuvalt uuendamast Iisraeli ja ELi vahelist assotsiatsioonilepingut, siis hakatakse vähendama ja õõnestama Euroopa mõjuvõimu, kuni meil ei ole rahuprotsessis enam mingit rolli.
<P>
Aeg on hoog maha võtta. Iisraeli käitumine solvab inimlikkust, tsivilisatsiooni. Aeg on mitte pelgalt lepingut uuendada, vaid see sootuks peatada.
<SPEAKER ID="040" NAME="Bernard Wojciechowski" AFFILIATION="IND/DEM">
(PL) Härra juhataja, eelseisvatel Euroopa Parlamendi valimistel osaleb vaid 13% Poola kodanikest. Enamuse eest otsustab vähemus ja sellest on kahju. Üleilmsete probleemide valguses on meil ELi tarvis ja inimesed mõistavad rahvusvahelise solidaarsuse väärtust.
<P>
Ent viimasel ajal ei ole võetud midagi ette ühiskonna osaluse suurendamiseks selles valdkonnas. Poolas annab aruteludes tooni kahe partei vaheline nääklemine. Riigi raha kulutatakse arutult plakatitele, millel kujutatakse nende lamedaid nägusid, kes ei oska välja minna ja inimestega kohtuda. Peaminister Tusk on huvitatud sisulisest arutelust Euroopa asjade teemal niisama palju kui härra Kaczyński enne teda.
<P>
Kui ma viimati parlamendi ees kõnelesin, siis küsisin, kas Euroopa Parlamendil on viimasel hetkel kavas püüda veenda inimesi hääletama. Kahjuks juhtis arutelu härra Siwiec, kes pole ikka veel suutnud harjuda mõttega, et demokraatia ilma inimeste osaluseta ei ole tühjagi väärt.
<P>
Seepärast küsin veel kord: kas Euroopa Parlament suudab üleüldse midagi ette võtta, et tema kui institutsioon saaks täita ootusi seoses valimistega? Kolmteist ei ole mitte pelgalt ebaõnne väljendav number, vaid sulaselge häbi.
<SPEAKER ID="041" NAME="Avril Doyle" AFFILIATION="PPE-DE">
Härra juhataja, ma tahaksin vastata viimasel ajal meedias, eeskätt euroskeptilises meedias, taas üles kerkinud kriitikale, mis puudutab nn säästupirne.
<P>
Vaikimine tähendab nõusolekut, nii et seepärast tahan öelda, et säästupirnid ei ole ohtlikud, kui tarbijad ja majaomanikud nendega nõuetekohaselt ümber käivad ning kui neid valmistatakse töökeskkonnas, mis arvestab töötajate tervise ja keskkonnaga.
<P>
Euroopa rahvusvahelised ettevõtted, kes toodavad elektripirne sellistes kohtades nagu Hiina, peavad tagama, et pirnid vastaksid tootmisstandarditele, millele peavad vastama Euroopa Liidus valmistatavad pirnid. Lõpptoode, elektripirn, on täiesti ohutu, kui seda kasutatakse nõuetele vastavalt - sama ohutu nagu kõik teised täna kasutusel olevad elektripirnid või patareid. Neid tuleb nõuetekohaselt kõrvaldada ja käidelda.
<P>
Ma leian, et kuskil on Euroopa-vastased huvid, mis vastanduvad tänapäevaste, keskkonnasäästlikumate ja puhtamate pirnide valmistamisele, ning me peame seisma vastu neile, kes soovivad levitada väärinformatsiooni nende kõige tähtsamate toodete kohta.
<SPEAKER ID="042" NAME="Pierre Pribetich" AFFILIATION="PSE">
(FR) Härra juhataja, president Mitterrandil oli tavaks öelda, et poliitikat saab teha kahel viisil: nagu ametnik ja nagu kokk.
<P>
Neid võimalusi mainides pean ma silmas endiste Jugoslaavia riikide ja Albaania liitumisprotsessi. Kuulates ja lugedes komisjoni ja kolleegide seisukohti, leian, et nad samastavad end ametnikega, olles ranged, märkides hoolikalt ära kõik saavutatud peatükid ja lisades vajaduse korral uusi etappe, nagu näiteks Sloveenia ja Horvaatia kahepoolsed suhted. Ma leian, et nad teevad põhimõttelise vea.
<P>
Selles asjas on parem samastuda kokaga, kes roa maitsestamiseks koostisained ja kultuurilised erinevused õrnalt ja märkamatult kokku sobitab, ning kasutada ära kõike seda, mida uutel riikidel meie ühise Euroopa rikastamiseks pakkuda on. Euroopa jääb austuse, sallivuse ja mitmekesisuse ideaaliks; ta jääb rahu tagajaks, eeskätt Lääne-Balkanil; ja ta nõuab jagatud nägemust ühisest saatusest.
<P>
Miski poleks praeguses majanduskriisis halvem kui tõmbuda endasse ja anda järele paanilisele hirmule teiste, s.o välismaalaste suhtes. Pidagem niisiis meeles seda Euroopa Liidu loojate lähenemisviisi ja kasutagem seda Lääne-Balkani riikide puhul.
<SPEAKER ID="043" NAME="Jelko Kacin" AFFILIATION="ALDE">
(SL) Euroopa Liidu laienemine on toonud kaasa kasvu, rahu ja stabiilsuse ning teinud võimalikuks demokratiseerimise. Viimane laienemine, mis toimus viis aastat tagasi, kujunes edukaks, ent täna oleme silmitsi majandusliku olukorraga, mis nõuab kiiret ja tõhusat tegutsemist.
<P>
Me näeme ja kogeme Euroopa Liidu ja euroala laienemise täieliku lõimumise hüvesid. Euro pakub tugevat kaitset mitte üksnes Euroopa Liidu, vaid ka teiste Euroopa riikide majandushuvidele.
<P>
Euroopa Liit ei koge 27 majanduskriisi, vaid üht väga tõsist ja sügavat kriisi. Kiireim tee selle ületamiseks on panna seljad kokku teiste Euroopa riikidega ja astuda koordineeritud, õigeaegseid ja otsustavaid samme. Protektsionism on tagurlik meede, ent populism on lausa majandusliku kollapsi retsept.
<P>
Tulevik on kasvavate ja laienevate ettevõtete päralt. Euroopa Liidu tulevik on jätkuvas laienemises ning uute ja paremate võimaluste loomises ja nende ärakasutamises.
<SPEAKER ID="044" NAME="Zita Pleštinská" AFFILIATION="PPE-DE">
- (SK) Selle aasta 1. mail täitus viis aastat Slovakkia liitumisest ELiga. Sel päeval toimus palju üritusi, kus käsitlesime oma tegevust ELis. Mina osalesin Slovakkia ja Poola piiril Čirč-Leluchovi piirisillal korraldatud pidustustel. See sümboolne sild, mis ehitati ELi liitumiseelsete vahendite abil, ühendab Slovakkia ja Poola piiriala kogukondi ning käivitas kodanikevahelise koostöö mõlemal pool piiri.
<P>
Pärast Slovakkia ja Poola liitumist Schengeni viisaruumiga 2007. aasta detsembris kadus piirikontroll ja koos sellega ka haldusbarjäärid, mis kohalikele elanikele probleeme valmistasid ja koostööd takistasid. Täna näeme, kuidas mitmed edukad projektid, mida rahastatakse ELi struktuurivahendite abiga, aitavad kaasa nende piirkondade pikaajalisele jätkusuutlikule arengule.
<P>
Härra president, ma tahaksin väljendada suurt rõõmu ja tänu seoses sellega, et Slovakkia ja tema naabrid kuuluvad ELi. Mul on hea meel, et ühena Slovakkiat Euroopa Parlamendis esindavast 14 parlamendiliikmest sain selle ametiaja raames osaleda ELi ajaloo eduka peatüki kirjutamises.
<SPEAKER ID="045" NAME="Marusya Ivanova Lyubcheva" AFFILIATION="PSE">
(BG) Viimastel kuudel on Somaalia piraadid mitmel korral kaaperdanud laevu ja nõudnud meeskonnaliikmete vabastamise eest lunaraha. Valitseb oht, et sellest kujuneb hästi organiseeritud mereterrorism ja tulus äri, kus lausa vahendajatena hakkavad tegutsema konsultatsiooni- ja advokaadibürood. Kui olukord leiab pantvangide jaoks õnneliku lõpu, ei saa selle üle rõõmustada, sest laevaomanikud ja riigid maksavad selle eest kõrget hinda. Piraatlusest on kujunemas üleilmne oht laevandusele.
<P>
Selline tegevus on üha rohkem hakanud mõjutama ka Euroopa kodanikke. Praegu hoitakse laeval nimega Malaspina Castle pantvangis 16 bulgaarlast. Piraatidega peetavate läbirääkimiste seiret ei saa pidada adekvaatseks poliitikaks. Meil on vaja suuremat selgust selleks, mis kohustused Euroopa Liit endale nendes olukordades võtab. Meetmed, mida praegu mitmed institutsioonid võtavad, on tähtsad, ent ilmselgelt ebapiisavad. Seepärast nõuan kiiret tegutsemist kõrgeimal tasandil, et vabastada pantvangid ja võtta kontrolli alla see tegevus, mis on 21. sajandil häbiväärne.
<SPEAKER ID="046" NAME="Marco Pannella" AFFILIATION="ALDE">
(IT) Härra juhataja, daamid ja härrad, ma olen olnud siin 30 aastat nagu teiegi, ent kui me võtame need 30 aastat kokku, siis näeme, et me ei ole täitnud neid ootusi, mis meil 1985. aastal olid, kui püüdsime jätta seljataha vana ja läbikukkunud Euroopa ning astuda Euroopa Ühendriikide suunas.
<P>
Härra juhataja, täna oleme naasnud selle edutu mineviku - riikide Euroopa, mitte Euroopa riigi - juurde ja paraku inimesed, kes nägid meis suurt lootust ja võimalust, on tegelikult need, kes peagi hääletavad ükskõikselt ning mõistavad taas kord hukka asjaolu, et me esindame väärastunud metamorfoosi tulemusena kõike seda halba, mille vastu me alguses välja astusime ja mille alistamise illusiooniga end petsime.
<SPEAKER ID="047" NAME="Juhataja">
Tänan teid väga, härra Pannella. Ma mäletan hästi, et kui meid 1979. aastal parlamenti valiti, siis esitasite tuhandeid muudatusettepanekuid - toona veel paberil. Vahepeal jätsite meid aga üksi, samas kui mina olen senimaani siin. Teie naasite Itaalia parlamenti.
<SPEAKER ID="048" NAME="Marie Panayotopoulos-Cassiotou" AFFILIATION="PPE-DE">
(EL) Härra juhataja, me tähistame uute riikide liitumise aastapäeva ja teie sõnavõtt liigutas meid kõiki. Ma oletan, et praegune volinik mõtleb sama moodi nagu mina ja paljud teised kolleegid, et ühe liitunud riigi, nimelt Küprose põhjaosa on endiselt okupeeritud ja seal asuvad võõrväed. Euroopa Liitu kutsutakse täna taas üles tagama, et ühenduse õigustik kehtiks kogu Küprose saarel.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) Majanduskriisil on olnud maailmamajandusele tugev mõju. Hinnanguliselt on kõigi liikmesriikide majanduskasv sel aastal negatiivne. Euroopa tasandil on häirivalt kasvanud tööpuudus, ettevõtted tõmbavad oma tegevust koomale ja koondavad töötajaid või muudavad töötajad rangelt võttes töötuks.
<P>
Euroopa kodanikud kaotavad töökohti ja neil on raskusi võetud laenude tagasimaksmisel. Halveneb ka elukvaliteet. Ma usun, et praeguses majandus- ja finantskriisis peab EL investeerima eeskätt inimestesse. Euroopa ettevõtete heaolu sõltub töötajatest. Seepärast on meil kohustus neid toetada.
<P>
Ma leian, et 7. mail Prahas toimuval tööhõivealasel tippkohtumisel tuleb kiiresti määratleda konkreetsed lahendused, et pidurdada tööpuuduse kiiret kasvu. Ma kasutan seda võimalust, et õhutada juunis kogunevat Euroopa Ülemkogu seadma üheks prioriteediks töökohtade säilitamist ja lahenduste leidmist tööpuuduse vähendamiseks Euroopa Liidus.
<SPEAKER ID="050" NAME="Thomas Wise" AFFILIATION="NI">
Härra juhataja, täna on 4. mai ja see on minu viimane sõnavõtt siin. Samal päeval 30 aastat tagasi valiti Margaret Thatcher Briti peaministriks ja ta seisis silmitsi sotsialistide poolt põhjustatud sarnaste probleemidega, millega me täna silmitsi oleme: tohutud võlad, kasvav tööpuudus ja rahva rahulolematus.
<P>
Ta mõistis, et lahenduseks on õhuke riik, isikuvabadused ja riiklik enesemääramine. Tänane EL surub peale paksu riigi, kasvava tsentraalse kontrolli ja rahvusriigi tähtsuse vähenemise. Ma mäletan, kuidas ta korduvalt kasutas sõna "ei” - EL eirab seda sõna või siis ei mõista selle tähendust.
<P>
Brugges pidas ta oma nüüdseks legendaarseks saanud kõne, mis tekitas projekti suhtes vastuseisu. EL on 50 aastat kestnud üritus, millega püütakse lahendada 200-aastast probleemi. Kui EL oleks vastus, siis peaks küsimus olema väga rumal. Parafraseerides "Tähesõdasid”: "Olgu neljas teiega.”
<SPEAKER ID="051" NAME="Juhataja">
Ma arvan, et ta oli ja on suurepärane inimene. Ta oli peaminister, kes nõustus sellega, et ühisturgu puudutavate õigusaktide osas langetatakse otsus häälteenamusega. Margaret Thatcher nõustus häälteenamusele tugineva hääletamisega nõukogus: see oli tähtis otsus.
<SPEAKER ID="052" NAME="Csaba Sándor Tabajdi" AFFILIATION="PSE">
(HU) Härra juhataja, kaks nädalat tagasi seisin ma teie ees, kirjeldades ELi laienemise edulugu, mille kohaselt said laienemisest kasu nii vanad kui ka uued liikmesriigid - tegu on niisiis mõlemapoolselt kasuliku olukorraga. Täna tahan öelda, et ehkki oleme majanduskriisi meelevallas, peab poliitiline eliit olema tasakaaluka käitumise eeskujuks.
<P>
Saksamaal on kehtestatud piirangud riigilt toetust saanud ettevõtete juhtidele. Sama on teinud USA president Obama, Ungari valitsus vähendas ministrite palku 15%.
<P>
Härra juhataja, oleks hea, kui Euroopa Komisjon suudaks ka selles vallas eeskujuks olla. Kriisi ajal tõuseks ELi maine ja usaldusväärsus oluliselt, kui volinikud loobuksid osast oma kopsakast lahkumishüvitisest. Kuigi tegu on sümboolse žestiga, saadaks see Euroopa kodanikele signaali, et majanduskriisi ajal on ELi liidrid valmis tooma ohvreid ja näitavad üles solidaarsust nendega, kellel on tagasihoidlikum sissetulek.
<SPEAKER ID="053" NAME="Charles Tannock" AFFILIATION="PPE-DE">
Härra juhataja, Hiina Vabariik, mida me tunneme Taiwani nime all, on lõpuks saavutanud oma eesmärgi ja saanud Maailma Tervishoiuassamblee vaatlejaks. Hiina Rahvavabariik on blokeerinud seda sammu alates 1971. aastast, mil ta võttis Taiwani koha ÜROs.
<P>
Arstina olen veendunud, et rahvatervist ei tohiks kunagi rahvusvaheliste suhete tõttu õõnestada, ning tuleb anda au Euroopa Parlamendile, kes on pidevalt seisnud vastu Pekingi katsetele blokeerida Taiwani püüdlusi osaleda Maailma Tervishoiuassamblee kohtumistel.
<P>
Ma õnnitlen Taiwani president Mad Pekingi ja Taipei eduka lähendamise puhul. Hiina Rahvavabariik on lõpuks mõistnud, et naabri kiusamine on rumal tegu.
<P>
Ka mina loodan, et kahe riigi vahelised suhted paranevad ning sellest võidavad kõik asjaosalised, iseäranis tööka Taiwani rahva tervis.
<SPEAKER ID="054" NAME="Marco Pannella" AFFILIATION="ALDE">
(IT) Härra juhataja, daamid ja härrad, tahaksin teha isikliku märkuse, et vastupidi teie väitele on mind viimase 30 aasta jooksul alati Euroopa Parlamenti tagasi valitud. Mis juhtus, oli see, et radikaalide partei meeskonnavaimust kantuna ja olles oma valijaid sellest enne teavitanud, loobusin oma kohast teiste kolleegide, näiteks Olivier Dupuis' kasuks, kes on teeninud valijaid nii Euroopa Parlamendis kui ka mujal. Seega ei pea teie väide paika. Kordan, mind on 30 aasta jooksul iga kord tagasi valitud.
<P>
Härra juhataja, kahjuks seekord - ehkki te olite siin Otto van Habsburgi ja Altiero Spinelli päevil, kui viimane kutsus parlamenti üles seisma vastu nõukogu nõudmistele, keeldudes andmast arvamusi - oleme mõlemad olnud tunnistajaks sellele, et kui meile sooviti kehtestada mitteparlamentaarseid tähtaegu, siis rahuldus parlamendi praegune koosseis n-ö taksoparlamendiks hakkamisega - ja te kehtestasitegi need tähtajad - seoses läbikukkunud Lissaboni projektiga.
<SPEAKER ID="055" NAME="Juhataja">
Tänan teid väga, härra Pannella. Teie sõnad ei ole minu omadega vastuolus. Ma nõustun, et 1996. aastast 1999. aastani teid Euroopa Parlamendis polnud. Nagu ütlesite, teid valiti ja see ei lähe minu väitega vastuollu. Ma kinnitan teile, et austan teie tegevust ja tööd Euroopa Parlamendis.
<SPEAKER ID="056" NAME="Neena Gill" AFFILIATION="PSE">
Härra juhataja, mulle teevad muret tuhanded süütud tsiviilisikud, kellest Taliban on teinud põgenikud oma kodumaal Swati orus. Me kõik oleme kursis lugudega sellest, kuidas Taliban on naisi väärkohelnud. Viimastel kuudel tuleb orust teateid juuksurisalongide sulgemise, muusika keelustamise ja satelliittelevisiooni vastuvõtjate väljalülitamise kohta. Tavapärasteks nähtusteks on ka pangaröövid ja kodude röövid või naiste ehete röövimine relva ähvardusel, mida pannakse toime eeskätt nende suhtes, kes on Talibani vastu või astuvad Talibani vastu välja. Šariaadiseaduste kehtestamine Swati orus on toonud kaasa ka selle, et kõik orus elavad mittemoslemid peavad maksma iidset maksu jizyat ning kuulduste kohaselt võeti piirkonnas elavad sikhid kinni või neid ähvardati senikaua, kuni nad soostusid seda maksma. Ainsa sikhi päritolu parlamendiliikmena on minu poole pöördunud paljud minu valijad, keda Swati orus toimuv hirmutab - inimesed on elanud seal 60 aastat ja neid diskrimineeritakse sellisel moel.
<P>
Euroopa Parlamendil on ette näidata kuulsusrikas ajalugu ja kogemused sedasorti inimõiguste rikkumiste vastu võitlemisel ja selliseid hirmutegusid sooritavate isikute hukkamõistmisel. Ent me peame tegema enamat kui lihtsalt väljendama oma seisukohta ning taotlema komisjonilt konkreetseid samme, veendumaks, et meil oleks strateegia, kuidas käia ümber Talibaniga ja nende kasvava mõjuvõimuga piirkonnas. Taliban on tõeliseks ohuks kõigile väärtustele, mida me kalliks peame, sealhulgas inimõigustele, võrdsusele ja demokraatiale. Ma palun teil kirjutada volinikule, et midagi ette võetaks.
<SPEAKER ID="057" NAME="Juhataja">
Tänan teid, proua Gill. See on ühtlasi viimane kord, mil ma üheminutilisi sõnavõtte juhatan. Ma olen alati püüdnud anda sõna võimalikult paljudele. Sageli - ka täna õhtul - on meil õnnestunud kuulata ära kõik, kes sõna soovivad. Sõnavõtt on parlamendiliikme õigus ja esmaspäeva õhtud on alati selleks võimaluse andnud. Seepärast tahaksin teid öeldu eest siiralt tänada.
<P>
Sellega on päevakorrapunkti käsitlus lõppenud.
