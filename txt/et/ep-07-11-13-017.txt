<CHAPTER ID="017">
Euroopa tasandi erakondi reguleerivad määrused ja erakondade rahastamise eeskirjad (arutelu) 
<SPEAKER ID="272" NAME="Juhataja">
Järgmine päevakorrapunkt on põhiseaduskomisjoni nimel koostatud härra Leineni raport Euroopa tasandi erakondi reguleerivate määruste ja erakondade rahastamise eeskirjade kohta - C6-0202/2007 -.
<SPEAKER ID="273" NAME="Manuel Lobo Antunes">
nõukogu eesistuja. - (PT) Proua juhataja, volinik, daamid ja härrad, nagu teate, esitles komisjon selle aasta 27. juunil ettepanekut, lähtudes EÜ asutamislepingu artiklist 191, mille eesmärgiks on Euroopa tasandi erakondade staatust ja rahastamist käsitleva EÜ määruse nr 2004/2003 täiustamine ja vastuvõtmine.
<P>
Sellele ettepanekule järgnes raport, milles hinnati määruse kasutuselevõtmist. Vastav resolutsioon võeti Euroopa Parlamendis vastu 23. märtsil 2006. Komisjoni ettepanek tutvustas uut faktorit: võimalust Euroopa poliitiliste sihtasutuste rahastamiseks, arvestades, et neil on oluline roll Euroopa tasandi erakondade tegevuste ja eesmärkide toetamisel ja edendamisel.
<P>
Kuna poliitilised sihtasutused teevad tihedalt koostööd Euroopa erakondadega, tehakse ettepanek, et nad peaksid esitama rahastamistaotluse selle Euroopa tasandi erakonna kaudu, millega nad on seotud, lähtudes samast seadusandlikust alusest, mis kehtib viimaste rahastamise puhul, teisisõnu, lähtudes EÜ asutamislepingu artiklist 191.
<P>
Ma tean, et selles parlamendis esindatud erakonnad on asunud Euroopa tasandil moodustama või on juba moodustanud sihtasutusi. Nõukogu suhtub poolehoiuga võimalusse pakkuda ühenduse rahalist toetust nende sihtasutuste tegevuste toetamiseks, väga selgetest reeglitest kinni pidades, mis võimaldavad muuhulgas erakondade sekkumise valdkondade selget eristamist, mis peab olema täiendav ja mitte ülekattuv.
<P>
Teine peamine komisjoni ettepaneku eesmärk on vaadata üle rahastamisega seotud sätted, mis juhivad Euroopa tasandi erakondade rahastamist, pidades silmas vahepeal saadud kogemusi. Selleks teeb komisjon ettepaneku muude abinõude hulgas finantsmääruse artiklis 109 sätestatud mittetulunduse reegli suhtes kahe erandi tegemiseks. Esimene abinõu on seotud võimalusega kuni 25% aastasest kogusissetulekust järgmise aasta esimesse kvartalisse üle kanda, selleks et võimaldada erakondadel paremini vastata muutuvatele poliitilistele oludele ja prioriteetidele. Teise abinõu eesmärgiks on võimaldada Euroopa taseme erakondadel luua rahalisi reserve, säästes erakondade siseselt saavutatud sissetulekut, mis ületab uut 15% protsendi suurust minimaalse kaasrahastamise taset.
<P>
Ma pean samuti tähelepanu juhtima sellele, et on tehtud ettepanek teha selgelt kindlaks, et ELi eelarvest saadud rahaeraldisi saab samuti kasutada Euroopa tasandi erakondade juhitud kampaaniate rahastamiseks Euroopa Parlamendi valimise kontekstis, eeldades, et see ei tähenda otsest või kaudset rahvuslike erakondade või nende kandidaatide rahastamist.
<P>
Euroopa Nõukogus hindas seda ettepanekut algselt kolm korda üldasjade nõukogu selle aasta septembris ja oktoobris ning delegatsioonid võtsid selle üldiselt toetavalt vastu. Sellegipoolest avaldasid mõned delegatsioonid muret välja pakutud õigusliku aluse ning eelarve korrast tehtud kõrvalekallete suhtes.
<P>
Selles küsimuses nõuti nõukogu õigustalituse arvamust. Viimane hindas, et nõukogu määruse nr 1605/2002 artikli 109 lõike 2 mittetulunduseeskirja erandid saab säilitada vaid eraldi määruses, mis põhineb EÜ asutamislepingu artiklil 279, ja tegi ettepaneku viia need erandid isegi finantsmäärusesse, seda täiendades. See arvamus viis ettepanekuni jagada see kaheks õigusaktiks ja Euroopa Parlamendi ja Euroopa Kontrollikojaga konsulteerimiseni.
<P>
17. oktoobril 2007, seega hiljuti, arutas Coreper II esmakordselt kompromissteksti, mis esitati Portugali eesistumisel, väljendades nõukogu õigusteenistuse arvamust. Nädal aega hiljem, 24. oktoobril 2007, saavutas Coreper II kokkuleppe kahes küsimuses: ettepaneku jaotamises kaheks seaduslikuks aktiks - üks määrus põhineb EÜ asutamislepingu artiklil 279, mis sisaldab finantsmääruse täiendamiseks vajalikke sätteid ja üks määrus sisaldab ettepaneku teisi sätteid, toetudes EÜ asutamislepingu artiklile 191 - ja teiseks Euroopa Parlamendi ja Euroopa Kontrollikojaga konsulteerimiseks, seoses määruse nr 1605/2002 artiklisse 109 kooskõlas EÜ asutamislepingu artikliga 279 tehtavate täiendustega. See konsultatsioon toimus kohe.
<P>
Kahte kompromissteksti, mis olid selle jaotuse tulemuseks, hindas üldasjade nõukogu 9. novembril 2007, seega väga hiljuti. Selle tulemusel on mul väga hea meel teatada et üldasjade nõukogu, mis tuli kokku eelmisel reedel, on kinnitanud rahvuslike delegatsioonide laialdase nõusoleku olemasolu, seoses küsimustega, mis on jaotuse tagajärjeks olnud kahe määruse teemaks.
<P>
Ma soovin korrata, et nende kolme institutsiooni vahel ei ole olemuslikult ühtki olulist lahkarvamust. Komisjon, parlament ja nõukogu nõustuvad kõik põhialustega, arvestades Euroopa poliitilisi sihtasutusi ja Euroopa erakondade tegevust juhtivate sätetega seotud täiendustega. Seadusandliku aluse küsimus ei kujutanud ega kujuta endast nõukogu püüdlust vältida nende kolme institutsiooni vahelist kokkulepet.
<P>
Ma võin nõukogu nimel kinnitada, et me soovime jaotuse tulemuseks oleva kahe määruse heakskiitmist selle aasta lõpuks, nii et need saaksid jõustuda alates 1. jaanuarist 2008. Sel eesmärgil teen ettepaneku, et parlament lükkaks edasi selleks nädalaks kavandatud teie arvamuse küsimiseks korraldatud hääletuse, nii et saaksime sobivaid kontakte kasutades ja kaasotsustusmenetlust rakendades EÜ lepingu artiklil 191 põhineva määruse osas nõusoleku saavutada pärast esimest lugemist.
<P>
Sel juhul peaks parlamendi arvamuse finantsmääruse täienduste osas kehtestama võimalikult kiiresti. Me oleme ka Euroopa Kontrollikojal koheselt tegutseda palunud. Meil on vähe aega, kuid meie arvates on piisavalt aega kahe määruse kehtestamiseks tingimustel, mida nõuavad parlament, komisjon ja nõukogu.
<SPEAKER ID="274" NAME="Margot Wallström">
komisjoni asepresident. - Proua juhataja, järelemõtlemisperioodil saime me teada, et on olemas soov ja võimalused tugevdada ja laiendada poliitilist dialoogi. Ma olen alati öelnud, et kui me soovime luua Euroopa avalikku ruumi, on meil vaja luua ka rohkem Euroopa poliitilist kultuuri ning kõnealune konkreetne küsimus on selle jaoks äärmiselt oluline.
<P>
Muidugi ei ole ühte maagilist lahendust, mis aitaks ületada lõhet kodanike ja poliitika vahel ning puudub lihtne moodus vastutulekuks kodanike demokraatlikele püüdlustele ja nende soovile olla aktiivsemalt kaasatud. Neid püüdlusi tuleb toetada terve rea algatuste kaudu ja ühine eesmärk peaks olema see, et tagada kodanike, sealhulgas eriti noorte ja ma lisaksin ka naiste, võimalikult laiahaardeline osalemine Euroopa Liidu demokraatlikus elus.
<P>
Euroopa erakondade tegevus ja Euroopa poliitiliste sihtasutuste loomine on osake tegeliku Euroopa ruumi loomisest, kus erinevad arvamused saavad üksteisele väljakutseid esitada ja inimesed suudavad paremini mõista, mis on kaalul ja teha teadlikke otsuseid. Poliitilised arutelud ja poliitilised vaidlused on demokraatia osa ja me loodame, et see aitab ka tõsta valimisaktiivsust Euroopa Parlamendi valimistel.
<P>
Mul on hea meel öelda, et komisjon ja parlament on selles osas alati üksmeelsed olnud. Komisjon on alati kiiresti reageerinud parlamendist laekunud ettepanekutele ning meie ettepanekut toetas väga tugevalt ka Parlamendi põhiseaduskomisjon.
<P>
25. oktoobril väljendasin ma selle täiskogu ees muret sellepärast, et Coreper otsustas valida teistsuguse tee kui komisjon ja Euroopa Parlament ning parlamendisaadikud, sealhulgas härra Pöttering ja härra Leinen, jagasid minu muret. Kuid ma väljendasin ka lootust, et nõukogu, parlamendi ja komisjoni põhieesmärgid on jätkuvalt samad ehk meie ettepaneku sisulise külje heakskiitmine enne käesoleva aasta lõppu.
<P>
Kolm nädalat hiljem, olles kuulanud seda, mida eesistujariik ütles, võin ma ainult tervitada hiljutisi arenguid ja väljendada oma rahulolu selle üle, et me oleme jälle ühisel teel. Nõukogu on meie ettepaneku ära kuulanud ja töörühm kiitis selle sisulise külje möödunud reedel ühehäälselt heaks. See tähendab, et me saame nüüd edasi liikuda. Kuigi nõukogus saavutatud kokkulepe on oluline samm edasi ja väga positiivne uudis, ei ole see siiski veel protsessi lõpp. Me peame kõik üksikasjad lõpuni välja töötama, et määruse saaks kiiresti vastu võtta ja jõustada.
<P>
Isegi selle ettepaneku kaheks osaks jagamine ei mõjuta lõppkokkuvõttes selle sisu. See toob kaasa keerukama õigusloomemenetluse ning arvamuse kontrollikojast, mis loodetavasti jõuab meieni õigeaegselt. Ajakava on väga pingeline.
<P>
Ma tahaksin tänada härra Leinenit pühendunud töö eest selle raporti kallal ning samuti kõiki teisi selle tööga seotud parlamendisaadikuid. Samuti sooviksin tänada härra Pötteringi, esimeeste konverentsi ja fraktsioone, kes etendasid olulist osa pinnase ettevalmistamisel kokkuleppe saavutamiseks selles küsimuses. Niisiis, proua juhataja, nõukogu esimees, härra Leinen,
<P>
komisjoni asepresident. - (PT) Me saame koos edasi liikuda.
<SPEAKER ID="276" NAME="Jo Leinen">
raportöör. - (DE) Proua juhataja, austatud proua komisjoni asepresident, eesistuja, kolleegid, daamid ja härrad, uus Lissaboni lepe annab edasi juhtivat nägemust parlamentaarse demokraatia jaoks ELi tasandil. Parlamentaarse demokraatia jaoks on tarvis erakondi. Erakondi on vaja selleks, et esindada ühiskonna huve ja pakkuda kodanikele erinevaid kandidaate ja manifeste, mille hulgast valimistel valida. Kõigis meie 27 liikmesriigis on meil rahvuslikel valimistel osalevad erakonnad. Nüüd peame võimaldama neil Euroopa erakondadel teha oma demokraatlikku tööd ka Euroopa tasandil.
<P>
Me soovime kindlustada, et Euroopa Parlamendi valimiste eel oleks samuti hulk aktiivseid poliitilisi rühmitusi, mille hulgast meie kodanikud valida saavad ja mis on võimelised valijaskonda mobiliseerima ja rääkima valijatele, kuhu nad neid viia kavatsevad. Me soovime, et kodanikel oleks võimalik otsustada selle Euroopa loomuse üle, mille kasuks nad hääletavad ning anda neile tõeline valikuvõimalus. Esimene Euroopa erakondade põhikirja ja rahastamise määrus, mille me võtsime vastu juba 2004. aastal, sai osaks võimas edu. Nüüd on meil kümme registreeritud poliitilist rühmitust ja see demonstreerib Euroopa Liidu poliitilise spektri laiaulatuslikkust. Selle määruse läbivaatamist kavandatakse nüüd selleks, et süstida nendesse demokraatlikesse struktuuridesse veidi paindlikkust ning laiendada neid samaaegselt.
<P>
Enamikus meie riikidest ei ole mitte üksnes erakonnad, vaid on ka poliitilised sihtasutused. Need pakuvad võimalust sotsiaalsete arengusuundade sügavamaks analüüsimiseks ning on samuti foorumiks aruteludele, mis ulatuvad erakonna liikmelisusest kaugemale. Need sihtasutused on paljudes riikides oma väärtust tõestanud. Nad teevad head tööd ning seetõttu on veelgi olulisem luua võimalus juhtida see arutelu, see suhtlus - samuti Euroopa ja Euroopa tasandi teemal - üle rahvuslike piiride. Seetõttu tervitan tõsiasja, et see vahend, mis lisandub erakondadele endile, on samuti saanud nõukogu õnnistuse osaliseks.
<P>
Daamid ja härrad, ühegi erakonna tegevuskava ei ole rajatud majandusaasta ümber. See vastab poliitilistele sündmustele ning seega tuleb erakondi käsitleda erinevalt teistest ühingutest. Uue määruse eesmärgiks on lisada finantsjuhtimisse veidi paindlikkust. Siin on meil kolm eesmärki. Esiteks soovime võimalust pikendada rahandusaastat kolme kuu võrra väljaminekute osas selleks, et võimaldada erakondadel vastata poliitilistele sündmustele. Teiseks ei soovi me, et erakonnad peaksid kõik oma raha aasta lõpus ära kulutama. Me soovime, et neil oleks võimalik kasutada oma ressursse, liikmemaksu ja annetusi selleks, et suurendada reserve, mida saab kasutada vastusena poliitilistele võtmesündmustele ja loomulikult iseäranis Euroopa Parlamendi valimistel.
<P>
Lõpuks, eriti selleks, et aidata väiksemaid poliitilisi rühmitusi, kuid ka selleks, et hoida ülal ja tegevuses Euroopa poliitilisi sihtasutusi, on meil seoses abirahade ja oma ressursside proportsiooniga vaja erinevaid leppeid. Me näeme ette, et uue määrusega kehtestatakse oma ressursside suuruseks 15% ja toetuste suuruseks 85%.
<P>
Daamid ja härrad, nõukogu on otsustanud õigusliku aluse jaotada. Me vaidlesime, et see ei ole vajalik. Kahjuks on selle tulemuseks läbipaistvuse kadumine, sest kodanikel on nüüd vaja selle uue määruse õigusliku aluse leidmiseks vaadata kahte kohta. Sellegipoolest ei soovi me pikendada õigusloome küsimustega seotud vaidlust. See lihtsalt venitaks protsessi ja juhiks tähelepanu kõrvale selle määruse tõelistelt eesmärkidelt. Euroopa erakondade ja nende 2009. aasta Euroopa Parlamendi valimiskampaaniaks valmistumise huvides peaksime keskenduma sisulistele küsimustele ja lõpetama selle asja enne aasta lõppu. Mul on väga hea meel kuulda, et selle määruse sisule on osaks saanud laiaulatuslik nõusolek. Ma usun, et peaksime nüüd tegema kõik võimaliku, et pakkida see oluline õigusloomega seotud osa Portugali eesistumise all lahti, nii et meil oleks poliitilistele sihtasutustele õiguslik alus ning alus paindlikumale finantsjuhtimisele eelarveaastal 2008. Selleks on vaja nõukogult rahvusvahelisi leppeid, milleks me algselt tegime põhiseaduskomisjonis ettepaneku.
<P>
Proua komisjoni asepresident, soovin teid tänada, et haarasite nõukogu nimel initsiatiivi. Olen samuti tänulik Portugalile eesistujariigina, et ta tõeliselt pühendus sellele küsimusele, ning härra Leitãole, kellega koos tegime hulga tööd ära. Sooviksin samuti tänada eelarvekomisjoni ja eelarvekontrollikomisjoni, proua Guy-Quinti ja proua Mathieu'd väärtusliku panuse eest oma raportitesse, mis pakuvad rohkem läbipaistvust ja suuremat kontrolli nende ressursside jaotamse üle. Me oleme õigel teel ja ma loodan, et jõuame selle aasta lõpuks tulemuseni.
<SPEAKER ID="277" NAME="Véronique Mathieu" LANGUAGE="FR">
Proua juhataja, minister, volinik, daamid ja härrad, esitades oma arvamuse eelarvekontrolli osas, tõin ma välja neli nõuet, mis näivad mulle olulised: kontrollimehhanismide täiustamine ja seega sise- ja välisaudiitorite ning volitava ametniku võimu suurendamine; lisanduva kontrollimenetluse kehtestamine; selge piiri tõmbamine erakondade ja sihtasutuste rahaliste ressursside vahele ja lõpuks Euroopa Parlamendi valimiskampaaniate rahastamise reeglite selgitamine.
<P>
Mul on hea meel, et nõukogu aktsepteerib kuulsat 25% reeglit, milleks tegi eelmisel aastal ettepaneku Ingeborg Gräßle ja mille nõukogu siis tagasi lükkas. Me saame täielikult aru, et sellel aastal esitatud kokkulepe sisaldas oluliselt kitsendavat elementi, mis on selle raportiga seotud.
<P>
Sellegipoolest viib aruande õigusliku alusega seotud teatud kahtlus selleni, et kahtleme selle hääletuse ja käesoleva istungi tulemustes, mis on kahetsusväärne.
<P>
Parlament koostas selle raporti ja esitas arvamused väga kiiresti. Oleks kahju, kui nõukogu otsus jaotada raport kaheks osaks tähendaks seda, et kaotame aega. Seetõttu näeksime meelsasti, et see kiidetakse kiiresti enne aasta lõppu heaks. Tänan teid.
<SPEAKER ID="278" NAME="Ingo Friedrich" LANGUAGE="DE">
Proua juhataja, lubage mul esiteks edastada oma siirad õnnitlused ja tänud raportöör Jo Leinenile väga hea töö eest. Minu fraktsioon saab seda raportit täielikult toetada ning me toetame samuti täiendusi. Selle raporti abil muudetakse Euroopa tasandi erakonnad ja uueks vahendiks olevad poliitilised sihtasutused tõhusateks tööriistadeks, selleks et suurendada Euroopa kodanike osalust ja edendada Euroopa demokraatlikku legitiimsust.
<P>
Referendumid Prantsusmaal ja Madalmaades näitasid, et on oluline taastada kodanike usaldus, kaasa arvatud erakondade ja poliitiliste sihtasutuste kaudu. Samuti on tõsi, et finantseeskirjad peab kohandama erakondade kiiresti muutvatele vajadustega. Loomulikult peab tagama ka läbipaistvuse. Seetõttu hakkab Euroopa Parlament pakkuma teavet igal majandusaastal erakondade ja sihtasutuste rahastamiseks tehtud kulutuste kohta, ning see teave hakkab olema kättesaadav meie koduleheküljel.
<P>
Teine hea uuendus on, et viimaks tunnistatakse erakondade tähtsust Euroopa Parlamendi valimistel. Vaid siis, kui Euroopa erakonnad saavad olla aktiivselt seotud Euroopa Parlamendi valimistega, saavad neist tõeliselt Euroopa poliitikas osalejad ning nad panustavad Euroopa teadvuse tekkesse, aidates seega üle saada käesolevast demokraatia defitsiidist.
<P>
Teine oluline komponent on poliitiliste sihtasutuste edendamine. Nende töö poliitilise teabe ja hariduse valdkonnas täiendab erakondade tegevust. Nendel sihtasutustel on oluline roll haridustegevuse süvendamisel ja Euroopa Liiduga seonduvate teadmiste parandamisel, vähendades seega vahemaad Euroopa Liidu ja tema kodanike vahel.
<P>
Ma olen veendunud, et sihtasutused suudavad edendada kodanike aktiivset osavõttu Euroopa poliitilisest elust ning et nad saavad samuti mängida tähtsat rolli tulevaste poliitikute väljaõpetamisel. Nõukogu õigusloomekesksest mõtlemisest on pigem raske aru saada, kuid, nagu Helmut Kohl alati ütles, on kõige olulisem tulemus. Seetõttu suhtun sellesse raportisse poolehoiuga ning soovin tänada kõiki asjaosalisi nende pühendumuse ja koostöö eest.
<SPEAKER ID="279" NAME="Richard Corbett">
fraktsiooni PSE nimel. - Proua juhataja, minu fraktsioon toetab seda ettepanekut ja peab seda väga praktiliseks lahenduseks, arvestades praegusi õigusakte ja seda, et oleks tegelikult kasulik, kui Euroopa poliitilistel erakondadel oleks võimalus teostada sihtasutuste kaudu uuringuid jne ning paindlikkus raha aastast aastasse üle kanda.
<P>
Küsimusi tekkis seoses õigusliku alusega. Parlament ja komisjon olid nõus, nõukogu jäi selles küsimuses eriarvamusele. Kuid olulisem on sisu kui õiguslik alus ja ma julgeksin isegi väita, et on parem omada õiguskindlust, kui seista hiljem silmitsi probleemide ja kohtuvaidlustega. Niisiis, me oleme selle lahendusega rahul ja me lükkame hääletamise meeleldi edasi selle nimel, et võiksime nõukoguga esimesel lugemisel kokkuleppele jõuda.
<P>
Ma tahaksin veel lisada, et nagu raportöör ise ütles, on poliitilised erakonnad Euroopa tasandil olulised, sest nad väljendavad neid poliitilisi valikuid, mis meie kui Euroopa Liidu ees seisavad. Meedia keskendub liiga tihti üksnes nõukogule ja eelkõige Euroopa Ülemkogule, nagu oleks tegemist mingi gladiaatorite võitlusega riikide vahel. Kas täna jäi peale Ühendkuningriik või Prantsusmaa? Kas sakslased leppisid itaallastega kokku? Aga kui tulla siia parlamenti, näeb väga harva, et ühest riigist pärit saadikud hääletavad ühtmoodi ja teisest riigist pärit saadikud teistmoodi, sest meie siin teeme poliitilisi valikuid, poliitika valikuid. Kas me soovime kõrgemaid keskkonnastandardeid, aga kallima hinnaga või ei? Igas riigis on mõlema seisukoha toetajaid ja nii on lugu suurema osaga valikutest, mis meie ees seisavad. Poliitilised fraktsioonid ja poliitilised erakonnad rõhutavad asjaolu, et tegemist on poliitiliste valikutega, mida me Euroopa Liidus teeme, mitte ühe riigi seisukoha võitlusega teise riigi oma vastu.
<P>
Seetõttu tulebki erakondade tööd tugevdada. See aitab kodanikel aru saada, millised on need asjad, millega me tegeleme ja see paneb Euroopa Liidu paremini toimima.
<SPEAKER ID="280" NAME="Andrew Duff">
fraktsiooni ALDE nimel. - Proua juhataja, ma tahaksin tänada nõukogu eesistujariiki edu eest kokkuleppele lähenemises juba esimesel lugemisel. Ma loodan, et Kontrollikoda suudab samuti kiirelt tegutseda, et meile oma otsusest teada anda.
<P>
Viljakas poliitiline mõte on väga vajalik komponent pluralistlikus, elavas parlamentaarses demokraatias ning kõnealune meede poliitiliste sihtasutuste loomiseks innustab ja stimuleerib seda. See innustab erakondlikku poliitikat Euroopa tasandil arenema ja annab tärkavatele Euroopa poliitilistele erakondadele enesekindlust, et nad viiksid oma kampaaniaid läbi eesmärgistatult.
<P>
Ma pean ütlema, et me oleme juba mitmeid aastaid teinud piruette poliitiliste erakondade ümber. Muidugi nad ongi tulevased rivaalid ja konkurendid vanadele riiklikele poliitilistele erakondadele, mis mulle vahel tunduvad viimase kindlusena, mida kaitstakse rahvusliku suveräänsuse nimel. Niisiis, me peaksime kiiresti edasi liikuma Euroopa tasandil platvormide loomiseks, mis toetaksid ja edendaksid riigiülest poliitikat, mis peegeldaks selgelt 21. sajandi paradigmasid.
<SPEAKER ID="281" NAME="Janusz Wojciechowski">
fraktsiooni UEN nimel. - (PL) Proua juhataja, ma tervitan käesolevat tööd Euroopa tasandi erakondade mõistlikku rahastamist käsitleva eeskirja suunas. See on väga oluline ja ma kiidan härra Leineni raporti heaks.
<P>
Siiski seisame silmitsi ka laiema küsimusega. See puudutab erakondade rahastamise tagajärgi demokraatia kvaliteedile, nii Euroopa Liidu kui ka üksikute liikmesriikide tasandil.
<P>
Seadusandlikel põhjustel keelati erakonnale, mida ma esindan, valimisperioodil mõneks ajaks eelarvest rahastamine. Ma tean, kui keeruline on silmitsi seista poliitilise opositsiooniga, millel on raha sel ajal, kui sul ei ole seda. Üks Poola suurematest erakondadest peaaegu lakkas hiljuti olemast, sest seda ähvardas toetuste äravõtmine väikeste rahaliste eksimuste pärast.
<P>
Raha on oluline, kuid see ei tohiks olla ainus asjaolu, mis määrab poliitilise näitelava iseloomu, nagu see mõnikord on. Selgelt on see eraldiseisva arutelu küsimuseks, mis tuleks pidada siin täiskogul. Pealegi ei saa demokraatia sõltuda vaid rahastamisest.
<SPEAKER ID="282" NAME="Andreas Mölzer">
fraktsiooni ITS nimel. - (DE) Proua juhataja, kodanike huvi ELi vastu on siiani kergelt öeldes tagasihoidlik ja selle põhjuseks on muuhulgas selle läbipaistmatud struktuurid, mõistmatud otsused ja ajakirjanduse huvipuudus.
<P>
Euroopa olemasolevatel erakondadel on selle defitsiidi vähendamisel olnud vähe mõju ja ei ole sugugi selge, et nad on tegelikult sobivaks vahendiks, mille abil täita kodanike soovi rohkemaks ühisotsustamiseks. Seda saab minu arvates saavutada vaid otsesema demokraatia abil. Kosmeetiliselt täiustatud ELi põhiseaduse lepingu taaspakendamine, nii arusaamatult kui võimalik, pärast paljut suletud uste taga tehtut, ning referendumi vältimine kahjustab kindlasti samuti soovi tekitada kodanikes ELi suhtes entusiasmi, mida vaimusilmas ette nähakse ja mille üle väga uhked ollakse.
<P>
Nende asjaolude valguses on väga ebatõenäoline, et Euroopa erakonnad ja nendega seotud sihtasutused edendavad kodanike hulgas eurovaimustust. Kuid kui neil õnnestub Euroopa tasandil parandada arutelu ning kodanikega suhtlemist ja samas esindada oma huve, saavutame vähemalt midagigi. Sellegipoolest peab nende rahastamine olema selge ja läbipaistev ning minu arvates peab sinna juurde kuuluma revideerimine, mida teostavad sõltumatud üksused.
<SPEAKER ID="283" NAME="Roger Helmer" AFFILIATION="NI">
Proua juhataja, ma tahaksin härra Leineni raporti kohta selgesõnaliselt öelda, et sellel raportil ei ole midagi tegemist demokraatiga, see on propaganda. See puudutab meie tõrksatelt kodanikelt korjatud makse Euroopa projektide läbisurumiseks. Projektide, mille suhtes nad on üha umbusklikumad. Taanlased hääletasid Maastrichti lepingu vastu, iirlased hääletasid Nice'i lepingu vastu, rootslased hääletasid euro vastu, prantslased ja hollandlased olid põhiseaduse lepingu vastu, aga sellegipoolest kasutatakse nende raha integratsiooni edendamiseks.
<P>
Täna, sellel täiskogul rääkis härra Sarkozy Euroopa demokraatiast, kuid eri liikmesriikide lõikes esindusdemokraatiaks vajalik üldine avalik arvamus puudub. Euroopa tasandil demokraatia on pettus ja meelepete. Kavandades üleeuroopaliste erakondade rahastamist, jätab härra Leinen sellest täiesti välja euroskeptilised erakonnad, kes ei ürita olla üleeuroopalised, nii et maksumaksjate raha läheb integratsiooni pooldavatele erakondadele, teised seda ei saa. Euroopas, kus räägitakse demokraatiast, on see kuritegu inimeste vastu.
<SPEAKER ID="284" NAME="Íñigo Méndez de Vigo" AFFILIATION="PPE-DE">
(ES) Proua juhataja, täna rääkis Prantsusmaa president täiskogu ees dialoogi ja arutelu vajadusest. Ma usun, me kõik õppisime seda järelemõtlemisajal, nagu asepresident Wallström ütles.
<P>
Ometi on meil dialoogi ja arutelu jaoks vaja vahendeid ja mõned kõige olulisematest ja tõepoolest vajalikest vahenditest - olgugi, et need ei ole ainsad vahendid - on erakonnad. Euroopa erakonnad, nagu rahvuslikud erakonnad, kujundavad rahva tahet. Niisugune peab olema nende roll ka Euroopa esindusorganites.
<P>
Euroopa Parlamendi tasandi erakondadest oleks mõttetu rahastamiseta rääkida. Me peame vaatama, kuidas rahastatakse neid erakondi, mis on nii vajalikud rahva tahte kujundamisel. Ma arvan, et kõige olulisem küsimus seoses Euroopa Parlamendi erakondadega ja samuti seoses rahvuslike erakondadega, kuid praegu huvitab meid Euroopa Parlament, on see, et rahastamine peaks olema vastutustundlik, selge ja läbipaistev. Maksumaksjatele on oluline just see, et nende raha kulutatakse hästi ning et on olemas institutsioonid, mis vastutavad selle eest, kuidas nende raha kulutatakse.
<P>
Ma usun, et Euroopa inimestel - olgugi et neil võib olla mõned kahtlused või kõhklused selle üle, missuguses suunas Euroopa peaks liikuma - ei ole mingeid kahtlusi selles osas, et nende tulevik on Euroopas.
<P>
Siin parlamendis kuulen ma alati isegi neid, kes Euroopa ideedele enim vastanduvad väitmas, et nad on eurooplased ja ei ole Euroopa vastased.
<P>
Minnes tagasi selle juurde, mida alguses rääkisin, ning taas tsiteerida härra Sarkozy'd: "Arutelu on hädavajalik ja selleks, et arutelu toimiks, peame looma vahendid selle organiseerimiseks”.
<P>
Seetõttu tervitan härra Leineni raportit, mis võtab arvesse komisjoni ettepanekut, ning ma tänan samuti teid, austatud nõukogu eesistuja, mu hea sõber härra Lobo Antunes, teie meile tehtud ettepaneku eest.
<P>
Euroopa Rahvapartei ei aruta siin eeskirja alust. Kui eeskiri tuleb kõigi jaoks vastuvõetava lahenduse leidmiseks kaheks jagada, siis olgu nii. Te võite meie toetusega arvestada.
<SPEAKER ID="285" NAME="Costas Botopoulos" AFFILIATION="PSE">
- (EL) Proua juhataja, mul on hea meel, et veel üks kaasparlamendiliige kuulab seda arutelu, eriti selle küsimuse üle, meie kaunis keeles.
<P>
Mulle tundub, et saaksime siin kasutada erakondi, mis on väärtuslikud tööriistad. Oh häda, me hoiame neid väärtuslikke tööriistu oma institutsionaalsetes seinakappides peidus, kus neid ohustab rooste minemine. Enamik - kui mitte kõik meist - on nõus demokraatliku rolliga, mida erakonnad Euroopas mängima peaksid, kuid ma ei arva, et me peaksime nõustuma ka sellega, et nad ei ole siiani seda rolli veel mänginud. Selle põhjuseks on, et tänapäeva erakonnad - nii nagu paljud kõnelejad on öelnud - ei ole tegelikult erakonnad. Nad on lõdvad erakondade konföderatsioonid, nagu minu kunagine õpetaja ja raportöör Dimitris Tsatsos ütles oma aruandes juba 1996. aastal. Meil ei ole tõelisi erakondi ning see arutelu on meile heaks võimaluseks vaadata, kas suudame ELi tasandil tõelisi erakondi luua.
<P>
Mul on kaks kommentaari arutuse all oleva aruande spetsiifiliste küsimuste osas. Raportiga tehakse kaks olulist edusammu. Nagu oleme öelnud, ei lahenda see kõiki poliitilisi probleeme, kuid on kaks suurt edusammu. Üks on see, et nüüd tunnistame, kuidas poliitilised institutsioonid toimivad, meie arutellu tuleb uus mõtteaine. Tutvustati eluliselt olulist ideoloogilise käärimise elementi. Üks ELi suuri demokraatia probleeme on täpselt see, et me ei tegele tugevalt ja tõsiselt poliitilise mõtlemisega, ning need asutused saavad seda vajadust rahuldada.
<P>
Teine suur edusamm on läbipaistvus. See on iseäranis ilmne erakondade endi jaoks paika pandud läbipaistvuse eeskirjades, kuid ma ütleksin, et eelkõige uue artikli 9 punktis b, mille sisuks on parlamendi enda läbipaistvuse eeskirjad.
<P>
Lubage mul lõpetada lühida kommentaariga seadusliku aluse killustatuse küsimuse kohta. Ma mõistan, et siin on tegemist tehniliste probleemidega. Isiklikult kahetsen seda killustatust. Küsimus on selles, et kui me kõik nõustume, et majanduslikust vaatenurgast lähtudes on iseseisvus ja läbipaistvus poliitilise mehhanismi enda olulised osad, kas siis üks õiguslik mehhanism ei oleks palju mõjusam?
<SPEAKER ID="286" NAME="Roberto Musacchio" AFFILIATION="GUE/NGL">
(IT) Proua juhataja, daamid ja härrad, ma suhtun poolehoiuga sellesse resolutsiooni, sest see aitab kaasa Euroopa demokraatlikule elule.
<P>
Euroopa vasakpoolsete fraktsioon, mis valmistub oma teiseks kongressiks, on alati öelnud, et ülemaailmastumine ning samuti see meie Euroopa on näinud turgude, ärihuvide ja bürokraatia kokkujooksmist, samal ajal kui demokraatia on soikunud. See on kõik soodus ja hea tugevatele võimudele, kuid mitte meie omadele, kes usuvad teistsugusesse ühiskonda, mis varustab oma nõrgimaid liikmeid vajalikuga.
<P>
See oli minevikus massierakondade ülesanne. Tänapäeval seisame uue väljakutse ees, nimelt väljakutse ees asutada erakonnad, mis on võimelised hakkama saama konflikti ja otsuste langetamise uute tasanditega. Erakonnad, mis taastavad demokraatliku osaluse ning Euroopa Parlamendi demokraatliku ülesande väljaspool suurte koalitsioonide ja valitsustevahelise koostöö süsteemi, mis lämmatab demokraatliku arutelu. Loomulikult on fondide kasutamisel oluline läbipaistvus, kuid poliitika ei saa olla vaid pelgalt rikaste eesõigus.
<SPEAKER ID="287" NAME="Javier Moreno Sánchez" AFFILIATION="PSE">
(ES) Proua juhataja, daamid ja härrad, soovin kõigepealt õnnitleda raportööri härra Leinenit. Härra Leinen on üks eeskirjade koostajaid ning erakondade väsimatu kaitsja. Võib öelda, et temaga olen ma jaganud ootamatut lahingut lepete kinnitamiseks.
<P>
Daamid ja härrad, see ettepanek ei saa ega või olla Euroopa Liidu õigustalituste vahelise lahingu võitluse vangiks. Mida varem me kokkuleppele jõuame, seda parem, sest kui meil ei õnnestu seda teha, siis on selle konflikti ainsateks kannatajateks poliitilised partnerid, kes mängivad olulist rolli ELi kodanikele lähemale toomisel ja nende poliitikaga tegelemise julgustamisel, et nad tunneksid end osana ühisest poliitilisest projektist ja poliitilisest tulevikust.
<P>
Erakonnad esindavad ka ELi poliitilise integratsiooni protsessi rahvusvahelist mõõdet. See raport näitab parlamendi pandlikkust ja tegutsemisvõimet. Seda täiskogu ei saa süüdistada suutmatuses teha koostööd kokkuleppe saavutamiseks esimesel lugemisel enne 2007. aasta lõppu.
<P>
Daamid ja härrad, ma soovin välja tuua kolm ideed, kolm selle projekti peamist täiustust, mida me tervitame ja mis kindlustavad erakondade ja sihtasutuse arengu.
<P>
Esimene on Euroopa erakondade oluline roll Euroopa Parlamendi valimistel, mis peegeldub võimaluses kasutada rahalisi eraldisi Euroopa valimiskampaaniate jaoks.
<P>
Teine on Euroopa Parlamendi erakondade iseseisev juhtimine aastaste reservide ülekandmisega ja võimalusega luua oma ressursse mitmeteks aastateks.
<P>
Kolmandaks ja viimaseks parandab Euroopa tasandi poliitiliste sihtasutuste julgustamine Euroopa Parlamendi erakondade tegevust. Sihtasutused on hädavajalikuks vahendiks erakondade tegevuse laiendamisel ja sidemete tugevdamisel kodanikega ning neil on oluline roll teavitamisel, aruteludes ning poliitilises väljaõppes.
<SPEAKER ID="288" NAME="Esko Seppänen" AFFILIATION="GUE/NGL">
(FI) Proua juhataja, meie fraktsioon on selles küsimuses eri arvamusel rühmadeks jagunenud. Mina esindan neid, kes ei usu, et europarlamendi erakonnad soodustavad demokraatia arengut. Nad on erakondade erakonnad ja nendega läheb võim rahvast veelgi kaugemale. Nad sünnitavad tsentraliseeritud poliitikat, mille üle otsustavad suured erakonnad suurtes riikides.
<P>
Nad saavad Euroopa Parlamendi erakondade rahalisi vahendeid kasutada selleks, et Euroopa Parlamendi valimistel riiklikul tasandil tsentraliseeritud propagandat levitada. Nad saavad osa Euroopa erakondade rahalistest vahenditest, selleks et rahva seas Euroopa-teadlikkust propageerida. Tsentraliseeritud võimu eesmärgiks on tekitada inimestes selle vastu suuremat poolehoidu - muuta nad allaheitlikeks.
<P>
Nüüd luuakse erilistele Euroopa sihtasutustele õiguslikku alust, tehes ettepaneku uue propagandavahendi loomiseks, vähendades Euroopa erakondade iserahastamise määra ja lubades neil kõrvale hiilida nende finantseeskirjade järgimisest, millega teised peavad kooskõlas olema. Mõned meie fraktsiooni liikmed eitavad seda kõike.
<SPEAKER ID="289" NAME="Jens-Peter Bonde" AFFILIATION="IND/DEM">
(DA) Proua juhataja, ma ei ole föderalismi vastane. Ma usun, et föderalism on heaks valitsemisvormiks Saksamaal, Kanadas, Šveitsis ja USAs. Sellegipoolest on selleks vaja inimesi ja ei ole veel olemas Euroopa inimest, kes oleks valmis Euroopa demokraatiaks. Alates sellest ajast, kui mind esmakordselt valiti, langes 63% suurune osalus parlamendi valimistel hiljuti 46%-le. Järgmisel korral langeb see arv tõenäoliselt alla 40%. Euroopa ajakirjandus on väga väikesearvuline ja väike. Ta elatub kunstlikest toetustest. Ei ole ühtseid erakondi liikmetega, kes on ennast registreerinud, kes maksavad vabatahtlikult oma liikmemaksu ning kes on kaasatud valimisprogrammide loomisse. Erakondi kontrollivad rahvuslikud erakonnad ja rahastavad maksumaksjad. Nüüd soovivad nad rohkem raha ja võimalust selle raha kasutamiseks riiklikel valimistel. See moonutab võrdset võistlust, on ebaõiglane ning tõenäoliselt ebaseaduslik, sest see rikub võrdsuspõhimõtet.
<P>
Erakondade toetamist juhivad suuremate erakondade liikmed. Minu erakond on kaotanud oma toetused, sest nõutakse ühe meie liikme isiklikku allkirja, olgugi, et mitte kõik teiste erakondade liikmed ei ole oma liikmeksastumise avaldust isiklikult allkirjastanud. Meid koheldakse erinevalt, kuid siiski ei ole kriitilist ajakirjandust, mis heidaks valgust diskrimineerimisjuhtudele. Ma hääletaks hea meelega Euroopa Parlamendi erakondadele toetuste maksmise poolt, kui valijaskond sooviks üleeuroopalist demokraatiat. Alustage valitud rahvaesindajatele õigusloomega seotud protsessi üle võimu andmisest ning võtke võim ära valitsusametnikelt ja lobitegijatelt, nii et valijaskond saaks valimispäeval välja ilmudes ja erineva erakonna poolt hääletades muutusi esile kutsuda. Looge otsese liikmelisusega elavad ning vabatahtliku liikmemaksuga erakonnad, nii et me võiksime siis korraldada avalikku abi, mida valijaskond peab mõistlikuks ja mis ei ole diskrimineeriv. Praegu on meil vaevu valijate toetus edasiseks surve esitamiseks kodanike rahakotile.
<SPEAKER ID="290" NAME="Manuel Lobo Antunes">
nõukogu eesistuja. - (PT) Proua juhataja, volinik, daamid ja härrad, komisjoni asepresident härra Wallström lõpetas oma selle arutelu esialgse kõne, väljendades soovi koos edasi liikuda. Järeldus, mille olen selle arutelu põhjal teinud, on see, et liigume koos tõhusalt edasi. See saab nõukogule ja eesistujariik Portugalile vaid heaks uudiseks olla, ning pean vajalikuks tänada komisjoni ja Euroopa Parlamenti tõsiasja eest, et me saame minu täna teile esitatud ettepaneku põhjal koos edasi liikuda.
<P>
Nii nagu juba öeldud, ei ole vorm nii oluline. Tõeliselt oluline on sisu. Käesoleval juhul on sisuks Euroopa erakondade varustamine lisaressurssidega, nii et nad saaksid oma poliitilisi tegevusi täies ulatuses sooritada ning oma pädevust suurendada, nii et nad saaksid täielikult kaasata kõiki meie kodanikke sellesse lummavasse Euroopa ülesehitamise protsessi.
<P>
See on tõeline sisu, tõeline põhjus ja tõeline küsimus. Nagu ma öelnud olen, saan ma vaid rõõmu tunda selle üle, et vastavad kolm institutsiooni on suutnud jõuda kokkuleppele selles osas, kuidas antud küsimuses edasi liikuda. Ma pean samuti vajalikuks öelda, kui lubate mul aus olla, et tõsiasi, et suudaksime selle kokkuleppeni jõuda Portugali eesistumisaja jooksul, on mulle ja loomulikult Portugali valitsusele meie kiiresti lõpule jõudva eesistumisaja võtmeküsimuseks.
<P>
Ma pean teile ütlema kolme asja. Esiteks loodan ma, et saame peagi teada Euroopa Kontrollikoja arvamuse ning et me seega saame selles suhtes kiiresti järeldusi teha. Teiseks ütles täna siin üks parlamendiliige, et mõned Euroopa erakonnad jäetaks nende uute eeskirjade kohaldamisalast välja. See ei ole tõsi, sest need eeskirjad kehtivad kõigi kohta. Lõpuks soovin väga siiralt korrata meie pühendumust, tegemaks kõik võimaliku selleks, et lõpetada see protsess aasta lõpuks.
<SPEAKER ID="291" NAME="Jo Leinen">
raportöör. - (DE) Proua juhataja, nõukogu väitis just, et määruse sisu suhtes valitseb laialdane nõusolek. Neljapäeval, enne selle küsimuse hääletusele panemist, teen ettepaneku, et hääletus lükataks edasi, nii et saaksime nõusoleku saavutada esimesel lugemisel enne selle aasta lõppu, tõenäoliselt detsembris toimuval osaistungjärgul.
<SPEAKER ID="292" NAME="Juhataja">
Ma olen üles tähendanud teabe, mille olete meile andnud, härra Leinen, ning me lõpetame oma arutelu komisjoni asepresidendi härra Wallströmi panusega.
<SPEAKER ID="293" NAME="Margot Wallström">
komisjoni asepresident. - Proua juhataja, härra Lobo Antunes, ma olen täiesti veendunud, et Te tõepoolest väärite kiitust selle eest, et jõuate kõnesoleva tööga loodetavasti enne käesoleva aasta lõppu valmis. Siis võime me tõepoolest juua klaasi veini või portveini, et tähistada seda, mis Portugal oma eesistumise ajal on selles väga tähtsas küsimuses saavutanud.
<P>
Kui härra Helmer oleks siia saali jäänud, siis ma oleksin talle öelnud, et ta on elav näide selle kohta, kuidas Euroopa demokraatia toimib, kuna Euroopa maksumaksjad maksavad selle eest, et ta on siin ja saaks olla Euroopa Liidu vastu, meie ülejäänud siinolijate vastu. Me tervitame teda siin, me aktsepteerime tema siinolekut, sest ka tema hääl on selles arutelus oluline.
<P>
Need kes on vastu, mängivad ka siin sellel täiskogul väga tähtsat rolli Euroopa poliitilistes aruteludes. See ongi asja mõte, anda kõikidele erakondadele võimalus luua Euroopa poliitiline platvorm ja sellesse oma panus anda, et meil toimuks elav arutelu, kus mõlemad pooled saavad väljendada kõiki erinevaid seisukohti. Me teeme seda avatult ja läbipaistvalt, pannes paika kriteeriumid ja reeglid ning õigusliku aluse, millele selles osas toetuda. Selles konkreetses ettepanekus ei ole mingeid saladusi.
<P>
Praegusest olukorrast rääkides, kõik 10 praegu olemasolevat Euroopa erakonda on loonud poliitilised sihtasutused, mis esindavad väga erinevaid poliitilisi seisukohti ja programme.
<P>
See üksnes stimuleerib elavat ja laiaulatuslikku arutelu Euroopa poliitilistes küsimustes ning annab panuse Euroopa ja tema kodanike lähendamisele.
<SPEAKER ID="294" NAME="Juhataja">
Arutelu on lõppenud.
<P>
Hääletus toimub neljapäeval.
<P>
Kirjalikud avaldused (kodukorra artikkel 142)
<SPEAKER ID="295" NAME="Alexandra Dobolyi  " AFFILIATION="PSE">
kirjalikult (HU). Ma usun, et komisjoni soovitus on oluline ja näitab teed edasiliikumiseks. Euroopa erakonnad mängivad olulist rolli Euroopa Liidu tasandi poliitikas. Neil ei ole mitte üksnes oluline tähtsus Euroopa poliitilises elus, vaid ka Euroopa avaliku sektori loomisel kõige laiemas mõttes, seega usun, et nende roll ja nende tegevuse taassõnastamine on ajakohased.
<P>
Keskseks küsimuseks on, kas peaksime toetama nende Euroopa erakondade algatusi, selleks et julgustada kodanikke osalema teadlikult liidu demokraatlikus elus ning selle loomises. Ma usun, et on nõudlus ja võimalus abinõude kasutuselevõtmiseks, selleks et tugevdada ja laiendada poliitilist dialoogi. Vaja on kindlustada kodanike suurim võimalik osalus liidu demokraatlikus elus, eriti noorte osalus, tagamaks, et kõiki võetakse kuulda.
<P>
Ma sooviksin täheldada siinkohal, et üks Euroopa Liidu jaoks paika pandud poliitilisi eesmärke on siiani Euroopa avaliku elu loomise toetamine ja edendamine. Ühe vajaliku elemendina rõhutatakse komisjoni dokumendis nende Euroopa Liidu tasandi poliitiliste sihtasutuste toetamist, mis pakuvad abi või toetust ja täiendavad neile lähedalolevate erakondade fraktsioonide tegevust mitmete algatuste abil, nagu näiteks üleeuroopalisi seminare, koolitusi ja konverentse korraldades.
<P>
Lõpuks suudavad niisugused Euroopa Liidu tasandi sihtasutused tagada tõhusa finantsraamistiku rahvuslike poliitiliste sihtasutuste ja Euroopa Liidu tasandi õpetajate - kaasa arvatud teiste noorteorganisatsioonide ja kodanikuühiskonna esindajate - koostööks.
