<CHAPTER ID="011-01">
1. Pakistan: Pandžabi kuberneri Salmaan Taseeri mõrv
<SPEAKER ID="307" NAME="Juhataja">
Järgmine päevakorrapunkt on arutelu, mis käsitleb seitset resolutsiooni ettepanekut Pakistani kohta.
<SPEAKER ID="308" NAME="Marietje Schaake">
esitaja. - Austatud juhataja! Pakistanis käib põhjapanev võitlus ning ekstremismile, mille tunnistajaks oleme olnud, eriti jumalateotuse seaduste kuritarvitamisele, tuleb teha lõpp. Need loovad hirmu ja sallimatuse õhkkonna ning põhjustavad halvimal juhul omakorda ekstremismi.
<P>
Ekstremismivastane võitlus ei ole kerge ülesanne, mistõttu vajavad meie toetust Pakistani valitsus ja kõik need kodanikud, kes on nõus, et sallimatus ja ekstremism on lubamatud. Me peame jätkama terrorismi hävitamist.
<P>
Kuberner Salmaan Taseeri mõrvas puhtalt sallimatusest julmalt üks tema enda ihukaitsjatest, inimene, kes oleks pidanud teda kaitsma. The New York Times on avaldanud Taseeri tütre Shehrbano kirja, mida ma tahaksin tsiteerida, kuna minu arvates jõuab ta asja olemuseni ja väga hea on kasutada tütre sõnu isa mälestuseks.
<P>
Kurjategija kohta kirjutab ta järgmist: "Mumtaz Qadri ja tema toetajad võisid tol päeval langetada suure tamme, kuid nad eksivad rängalt, kui arvavad, et neil õnnestus vaigistada mu isa hääl või miljonite temasuguste hääled, kes usuvad Pakistani rajaja Mohammed Ali Jinnah' nägemusse ilmalikust Pakistanist.” Ta jätkab: "On neid, kes ütlevad, et mu isa surm oli lõplik löök salliva Pakistani võimalikkusele. Et Pakistani liberaalsed hääled on nüüd vaikima sunnitud. Me matsime kangelasliku mehe, kuid mitte julgust, mida ta teistesse sisendas.”
<P>
Need "teised”, kelle hulgas on isegi konservatiivseid poliitikuid, on jätkanud jumalateotuse seaduste hukkamõistmist. Seda peame meie siin Euroopa Parlamendis toetama. Kuberner Taseeri tütar on käinud Smith College'is ning õppinud Euroopa poliitikat ja inimõigusi, ent liigagi paljud pakistanlased saavad oma hariduse medresest. Peame hoolitsema selle eest, et nooremal põlvkonnal oleksid võimalused ja et nad õpivad, kuidas elada koos sellises mitmekesises ühiskonnas nagu Pakistan.
<SPEAKER ID="309" NAME="Tomasz Piotr Poręba" LANGUAGE="PL">
Austatud juhataja! Mõni nädal pärast seda, kui Pakistani valitsuskoalitsioon oli kokkuvarisemise äärel, šokeeris riiki Pandžabi kuberneri tulistamine päise päeva ajal. Salmaan Taseer oli riigi jõukaima ja suurima elanikkonnaga provintsi kuberner ning valitseva erakonna mõjukas poliitik. Ta suri seepärast, et tal jätkus vaimset tugevust ja julgust nõuda jumalateotuse eest surma mõistetud kristlasest naise Asia Bibi vabastamist. Tema mõrvamine omaenda ihukaitsja poolt, kes sai innustust islamiäärmuslastelt, ei ole lihtsalt järjekordne rünnak Pakistani kõrgel ametikohal oleva poliitiku vastu või tõestus riigi äärmiselt madala julgeolekutaseme kohta. Peamiselt on see tunnistus riigi - Pakistani - üha ilmsemast liikumisest olukorra poole, kus osa relvajõude ning tippkohtunikke ja -poliitikuid toetab nii avalikult kui ka varjatult poliitilistele ja usulistele islamiäärmuslastele järeleandmist.
<P>
Eile arutasime siin istungisaalis kristlaste tagakiusamise teemat. Täna võtsime vastu selleteemalise resolutsiooni. Mulle näib, et Catherine Ashtonil ja tema talitusel avaneb võimalus avaldada diplomaatilist ja poliitilist survet Pakistani võimudele, kes peavad viimaks hakkama võitlema usuäärmuslusega.
<SPEAKER ID="310" NAME="Eija-Riitta Korhola">
esitaja. - Austatud juhataja! Uudis kuberner Taseeri mõrvamisest oli šokeeriv, kuid kahjuks mitte üllatav. Ma tundsin isiklikult Benazir Bhuttot ja minister Shahbaz Bhattist on saanud minu hea sõber. Neid kolme ühendab hämmastav julgus kritiseerida häälekalt ja nähtavalt jumalateotuse seadusi ning nende kuritarvitamist äärmusrühmituste poolt.
<P>
Pakistani valitsus on tõepoolest astunud mitu olulist sammu vähemuste õiguste parandamiseks, näiteks kehtestanud neile miinimumkvoodi avalik-õiguslikel ametikohtadel. Valitsus on moodustanud ka komisjoni kõikide diskrimineerivate seaduste, sh jumalateotuse seaduste läbivaatamiseks. Ent sellega ei saa töö piirduda. Seni kuni eksisteerib õigustühimik, nagu näiteks kehtivates jumalateotuse seadustes, mis on nii ulatuslik, et võimaldab terroristidel ja äärmuslastel suruda läbi oma plaanid, on mitmetest olulistest sammudest hoolimata raske uskuda täielikku pühendumist demokraatiale.
<P>
Loodetavasti saame resolutsiooniga väljendada oma jätkuvat solidaarsust Pakistani valitsusega võitluses terrorismi ja ekstremismi leviku vastu.
<SPEAKER ID="311" NAME="Lidia Joanna Geringer de Oedenberg" LANGUAGE="PL">
Austatud juhataja! Täpselt kaheksa kuud tagasi, 20. mail, võttis Euroopa Parlament vastu resolutsiooni usuvabaduse kohta Pakistani Islamivabariigis. Täna on see teema taas meie ees, põhjuseks usulistel kaalutlustel määratud surmaotsus 45aastasele Asia Bibile ja tema kaitseks avalikult välja astunud Pandžabi kuberneri Salmaan Taseeri mõrv.
<P>
Tuleb välja, et kaheksa kuud tagasi kirjeldatud olukord ei ole sugugi paranenud, vaid hoopis veelgi halvenenud. Praegu võib Pakistanis elu kaotada nii nn jumalateotuse pärast kui ka sõnavabaduse kasutamise, praegusel juhul kohtuotsust puudutava avaliku seisukohavõtu tõttu. Salmaan Taseeri mõrv näitab, kui tundliku olukorraga me silmitsi seisame. Pakistanis lahutavad kaht usuleeri - kristlasi ja moslemeid - nii suured erimeelsused, et mõlemal poolel surevad inimesed, sealhulgas kohaliku eliidi esindajad. Surmaohtu kujutab ka toetusavaldus Pakistani karistusseadustiku ja eriti jao 295 C, mis näeb jumalateotuse eest ette surmanuhtluse, muutmisele.
<P>
Ent me peaksime julgustama neid Pakistani poliitikuid ja eriti näiteks Pakistani Moslemiliiga opositsioonipoliitikuid, kes tõkestavad karistusseadustiku reformimist valitsuses. Samuti saame toetada vähemuste ministeeriumi tööd ning aidata peaminister Gilani valitsust sellistes küsimustes nagu ajakirjanduse ja meediareportaažide kvaliteedi ning koolide õppematerjalide taseme tõstmine. Praegu ei sekku Euroopa Parlament Pakistani siseasjadesse, vaid lihtsalt juhib tähelepanu Pakistani 1973. aasta põhiseaduse artiklile 20 ja selles sätestatud usuvabadusele.
<SPEAKER ID="312" NAME="Marie-Christine Vergiat" LANGUAGE="FR">
Austatud juhataja! Tahaksin oma sõnavõtu alustuseks öelda, et ma lugesin suure huviga ühisresolutsiooni Pakistani, eelkõige kuberner Taseeri mõrvamise kohta. See tekitab veidrat kontrasti täna hommikul vastu võetud resolutsiooniga kristlike vähemuste kohta.
<P>
Me kõik siin oleme pühendunud - nii ma vähemalt loodan - sõna-, südametunnistuse- ja usuvabaduse kaitsmisele. Peaksime ühtemoodi muret tundma kõigi nende pärast, kes langevad tagakiusamise ohvriks oma usuliste valikute tõttu, sealhulgas juhul, kui nad otsustavad vahetada usku, ja ka juhul, kui nad ei usu jumalasse.
<P>
Kui me tahame võidelda igasuguse fundamentalismiga, siis peame käsitlema ühtemoodi kõiki fundamentalismi ohvreid. Ükski usund ei ole ega ole kunagi olnud kaitstud selle eest, mida mina nimetan talumatuteks kõrvalekalleteks. Meenutagem indiaanlaste massilist hävitamist Ameerikas, eriti Kariibi mere piirkonnas ja Lõuna-Ameerikas. Meenutagem ristisõdade, inkvisitsiooni või katoliiklaste ja protestantide vaheliste ususõdade kurba ajajärku. Mäletagem antisemitismi, millel olid nii šokeerivad tagajärjed 20. sajandil ja mis elab rohkem või vähem varjatult edasi mitmes ELi riigis.
<P>
Fundamentalismi esineb kõikides usundites ja tihtipeale on selle esimesed ohvrid nende samade usundite mõõduka vaate esindajad. Pandžabi kuberneri Salmaan Taseeri mõrvamine on selle ehe näide. Taseer mõrvati, kuna ta propageeris sallivust ning julges hukka mõista riigis kehtivad jumalateotuse seadused ning nende kuritahtliku kasutamise teatud äärmusrühmituste poolt sellistel juhtudel, nagu oli Pakistani karistusseadustiku alusel jumalateotuse eest surma mõistetud kristlasest naise Asia Bibi juhtum.
<P>
Veelgi lubamatum on mõrvari ülistamine fanaatiliste rühmituste poolt. Ärgem unustagem, et jumalateotuse seadusi kohaldatakse eeskätt moslemite suhtes, et see mõjutab kõiki usuvähemusi ning eriti naisi, kuid ka ametiühingu aktiviste, ajakirjanikke ja advokaate, ning et tihti jäetakse kõik need inimesed ilma põhivabadustest, kui mitte ei sunnita pakku minema.
<P>
Seetõttu on aeg, et komisjon ja välisteenistus muudaksid oma poliitikat, ning ma sooviksin, volinik, saada teie täpset hinnangut Tuneesiaga sõlmitud lepingu ning Pakistaniga sõlmitud demokraatiat ja inimõigusi käsitleva lepingu kohta, samamoodi nagu ma tahaksin, et me võtaksime Tuneesiat kui õppetundi, ja sama teeksite ka teie.
<SPEAKER ID="313" NAME="Jean Lambert">
esitaja. - Austatud juhataja! Me kõik tahame avaldada kaastunnet Pakistani valitsuse poolt ametisse seatud Pandžabi kuberneri Salmaan Taseeri perekonnale ja sõpradele ning täna meenutame siin tema selgesõnalist toetust Asia Bibile - seisukohavõttu, mille poleemiline olemus ja paraku ohtlikkus oli talle teada.
<P>
Meid kurvastab õigustatult tema mõrv ning Pakistani rahva reaktsioon sellele, kuid samuti ei tohi unustada, et paljud on teda leinanud ja on teinud seda avalikus kohas avaliku ülesastumisena. Sellist tegevust peaksime kiitma, võtkem või meediat reguleeriva asutuse meetmed teatud meediakanalite vastu seoses kuvandiga, mis väidetavast mõrvarist loodi.
<P>
Ent nagu me teame, seavad Pakistani jumalateotuse seadused ohtu Pakistani elanike - moslemite, kristlaste ja teiste elud, nagu paljud sõnavõtjad on täna pärastlõunal öelnud. Me teame, et Pakistanis on demokraatia alles noor, et riik seisab silmitsi piirikonfliktidega ning et ta elas hiljuti üle katastroofilise üleujutuse ja alles sel nädalal maavärina. Me teame, et valitsus pingutab, kuid samuti tunnistame, et valitsus vajab meie toetust Pakistani demokraatia arendamisel, eriti poliitilises lahingus ekstremismi vastu ja üldiste inimõiguste eest, ning meie ülesanne demokraatlike parlamendiliikmetena on toetada kõiki neid, kes töötavad positiivse muutuse nimel, ja anda neile võimalus rääkida, kui teised seda neile keelavad.
<P>
Samuti nõuame Pakistani valitsuselt tegutsemist, eriti seda, et nad kaotaksid reservatsioonid kodaniku- ja poliitiliste õiguste rahvusvahelise pakti puhul, mille nad ratifitseerisid mitmete reservatsioonidega. Seda nõudsime tungivalt ka oma viimasel delegatsiooni visiidil Pakistani. Samuti tahame, et nad teeksid jätkuvalt jõupingutusi jumalateotuse seaduste muutmiseks, kuna neid seadusi pigem kuritarvitatakse kui kasutatakse kohaselt.
<SPEAKER ID="314" NAME="Tunne Kelam">
fraktsiooni PPE nimel. - Austatud juhataja! Me kõik mõistame kindlalt hukka Pandžabi kuberneri jõhkra mõrvamise 4. jaanuaril. Mõrv pandi toime sellepärast, et Salmaan Taseer seisis vastu kurikuulsatele jumalateotuse seadustele, mis on olnud õiguslik põhjendus muude usurühmituste tagakiusamisele ja allasurumisele.
<P>
Pakistani äärmuslaste üha suurema mõju pärast muret väljendades mõistame ka, et mõõdukaid moslemeid ja Pakistani valitsust, mille mõjukas liige Salmaan Taseer oli, on tabanud suur kaotus, ning me avaldame neile kaastunnet.
<P>
Meile teeb muret, et mõrvarit ülistasid noored advokaadid, kuid ühtlasi panime tähele, et valdav enamus Pakistani ühiskonnast on mõrva hukka mõistnud. Oluline on see, et mõjukad usujuhid on nõudnud jumalateotuse seaduste muutmist ja seda nõuame ka meie. Soovime Pakistani ametivõimudele edu jõupingutuste suurendamisel ekstremismivastases võitluses.
<SPEAKER ID="315" NAME="Mitro Repo" LANGUAGE="FI">
Austatud juhataja! Salmaan Taseeri mõrv peegeldab põhiliselt Pakistani ühiskonna usulist sallimatust. Taseer oli üks neist haruldastest inimestest, kes julges avaldada arvamust Pakistani jumalateotuse seaduste vastu. Ta oli palunud presidendil anda armu jumalateotuse eest surma mõistetud kristlasest naisele Asia Bibile ja oli ka külastanud teda vanglas. Ebaõigluse vastu astuva kodaniku saatus on tänapäeva Pakistanis karm ja julm. Kas Asia Bibi saatus on samasugune, kui talle armu antakse? Kas ka tema mõrvatakse?
<P>
Seepärast võime küsida, kas Pakistani-sugune riik peaks saama kasutada Euroopa Liidu pakutavaid kaubandushüvesid. Parlament peaks muutma inimõiguste austamise üheks põhieelduseks, kui EL arutleb määruse üle, millega kehtestatakse erakorralised ühepoolsed kaubandussoodustused Pakistanile.
<SPEAKER ID="316" NAME="Kristiina Ojuland">
fraktsiooni ALDE nimel. - Austatud juhataja! Kuberner Salmaan Taseeri mõrv ei ole ainult isiklik tragöödia, vaid tragöödia Pakistani demokraatia jaoks.
<P>
Kõik resolutsioonis kirjeldatud kahetsusväärsed intsidendid ja juhtumid on hirmutav märk Pakistani ühiskonna vastumeelsusest liikuda ilmalikkuse poole ning usulise ekstremismi kasvust.
<P>
Kuidas saab Pakistan end üldse demokraatlikuks riigiks nimetada, kui kohaldades jumalateotuse seadusi, mille vastu lahkunud Salmaan Taseer seisis, eiratakse täielikult põhiseadusega antud usuvabadust?
<P>
Sooviksin, et Euroopa Liit hindaks selliste ebainimlike seaduste kohaldamise tagajärgi suhetele Pakistaniga. Pakistanile tooks jumalateotuse seaduste kehtetuks tunnistamine ja nende alusel määratud karistuste tühistamine kasu mitmes mõttes. Samuti ootan Pakistani valitsuselt vägivaldse ekstremismi leviku vastases võitluses võetud meetmete tugevdamist.
<P>
Vägivald põhjustab vägivalda ja olen üsna kindel, et Pakistan ei saa endale lubada seda, et puhkeks laialdane kodusõda Talibani-suguste äärmusrühmitustega.
<SPEAKER ID="317" NAME="Ryszard Czarnecki">
fraktsiooni ECR nimel. - (PL) Austatud juhataja! Me räägime jällegi Pakistanist ning jällegi on meil probleem ja poliitiline mõrv. Tõepoolest räägime järjekordselt sel teemal. Paar kuud tagasi oli resolutsioon Pakistani kohta. Probleem on taas tagasi, see on nagu kuum kartul. Mulle tundub, et peaksime ütlema selgelt välja oma arvamuse lubamatu sallivuse kohta, mida näidatakse üles moslemi imaamide suhtes, kes kutsuvad Pakistanis - näiteks Peshāwaris - avalikult üles inimesi tapma, pakkudes kuriteo toimepanijatele näiteks rahalisi hüvitisi. Selliseid juhtumeid on olnud ja Pakistani ametivõimud ei ole neile reageerinud. Tuleks selgelt välja öelda, et teatud mõttes tähendab nende tegevusetus ja reageerimata jätmine seda, et ka neil lasub vastutus nimetatud tegude eest.
<SPEAKER ID="318" NAME="William  Dartmouth" AFFILIATION="The Earl of">
fraktsiooni EFD nimel. - Austatud juhataja! Tahaksin isiklikus plaanis öelda, et käisin Salmaan Taseeriga tihedasti läbi, kui me mõlemad olime kahekümnendates eluaastates. Me olime tõesti sõbrad. Salmaan kirjutas mulle Euroopa Parlamenti ja kutsus mind isikliku külalisena oma residentsi Pandžabis. See kiri jõudis kohale pärast tema mõrva.
<P>
Salmaan oli sarmikas, karismaatiline ja intelligentne mees. Samuti oli ta väga suure töövõimega ja oma töös efektiivne. Ta esindas Pakistani parimat traditsiooni - oli pühendunud moslem, kuid mitte mingil viisil fundamentalist. Nagu öeldud, väljendas Salmaan tugevat toetust jumalateotuse seaduste alusel süüdi mõistetud kristlasest naisele. See toetus maksis talle elu. See oli poliitiline mõrv.
<P>
Pakistan ei ole üksnes suur arenguriik. Seal on üle 20 tuumalõhkepea. Ennekõike tulin täna siia väljendama oma sügavat kurbust, kuid pean väljendama ka muret - meie kõigi muret - Pakistani pärast.
<SPEAKER ID="319" NAME="Thomas Mann" AFFILIATION="PPE">
(DE) Austatud juhataja! Usulise sallivuse väsimatu propageerija Pandžabi kuberneri Salmaan Taseeri räige mõrvamine toob maailma palge ette äärmusjõudude tugevnemise. Pärast seda julma tegu kogunes tänavatele kümneid tuhandeid inimesi, kes mitte ei mõistnud mõrva hukka, vaid marssisid seal mõrva toime pannud isiku toetamiseks. Salmaan Taseer väljendas jõuliselt oma vastuseisu jumalateotuse seadustele, mis näevad ette jumalateotajate surmamõistmise. Nagu mõned kolleegid juba mainisid, mõisteti alles hiljuti surma kristlane Asia Bibi, kes väidetavalt solvas prohvet Muhamedi.
<P>
Pakistani Rahvapartei (PPP) mõõduka leeri liikmena oli Salmaan Taseer üks jõulisemaid ekstremismi vastu kõnelejaid. Tema surm nõrgestab valitsust, kes niigi juba võitleb poliitilise ellujäämise nimel pärast koalitsioonipartneri taandumist. 160miljonilise rahvaarvuga Pakistanis on vaid 3 miljonit kristlast. Milline saatus ootab seda alati rahumeelset vähemust?
<P>
Euroopa peab siin sekkuma ja Kagu-Aasia riikidega suhtlemiseks loodud delegatsioon, mille aseesimees ma olen, toetab jätkuvalt igati inimõiguste liikumist. Seda mõrva tuleb põhjalikult uurida ning selle toimepanija ja tema taga olevad inimesed tuleb tuua kohtu ette.
<SPEAKER ID="320" NAME="Justas Vincas Paleckis" AFFILIATION="S&amp;D">
(LT) Austatud juhataja! Olukord Pakistanis on, jah, eriti keeruline nii sise- kui ka välistegurite tõttu ning seetõttu kõigutavad kogu riiki ja ühiskonda otseselt sellised sündmused nagu mõjuka tegelase poliitiline mõrv usust ajendatuna. Pärast selliseid üleelamisi võivad sündmused riigis võtta ohtliku pöörde usulise fanatismi tugevnemise ja inimõiguste piiramise suunas. Meie resolutsioon peaks aitama mõista, et on olemas ka muid võimalusi ja et isegi sellises olukorras võib Pakistani valitsus leida jõudu inimõiguste tugevdamiseks ja usulisele fanatismile vastuseismiseks. Peame selliseid meetmeid märkimisväärselt toetama, nagu ka kahtlemata kohtu sõltumatust ja kaitset jumalateotust käsitlevate keeruliste juhtumite menetlemisel.
<SPEAKER ID="321" NAME="Csaba Sógor" AFFILIATION="PPE">
(HU) Austatud juhataja! Olen näidanud oma kindlat toetust mitmel juhul, kui on tulnud võtta jõulisi meetmeid inimõiguste kaitseks ELi suhetes kolmandate riikidega. Teen seda jälle seoses Pakistanis toimunud sündmustega, kuna selline seisukoht kannab endas sõnumit, et Euroopa ei hülga neid, kes väljendavad avalikult toetust sallivusele, usuvabadusele ja vähemuste võrdsele kohtlemisele. Oleme igati teadlikud, et kristlasi kiusatakse taga paljudes riikides. Mitte ainult Pakistan ei vaja selliseid juhte nagu lahkunud Salmaan Taseer. Seetõttu peab Euroopa Liit kasutama iga võimalust oma ühiste väärtuste ühehäälseks väljaütlemiseks Euroopa välisteenistuse kaudu. Üks selline ühisväärtus on usuvabadus. Kui me ei võta sõna kristlaste või teiste usuvähemuste vastu toime pandud julmuste vastu, kuidas saame siis tõsiselt suhtuda omaenda usku?
<SPEAKER ID="322" NAME="Sergio Paolo Francesco Silvestris" AFFILIATION="PPE">
(IT) Austatud juhataja, volinik, kallid kolleegid! Euroopa ei või jääda Pakistanis toimuva suhtes jõuetuks. Pandžabi kuberneri Salmaan Taseeri mõrv on traagiline ja õõvastav tegu viimastel kuudel tõsiselt halvenenud olukorras.
<P>
Kristlaste ja moslemite vastasseis on üha selgem, kuid paljud põhivabadusi rikkuvad teod saavad endiselt alguse jumalateotuse seadustest. Represseerimise ohvriks langeb igaüks, kes jumalateotuse seadused hukka mõistab või neid veidigi kritiseerib, nagu seda tegi Pandžabi kuberner.
<P>
Kuberner suri seepärast, et ta oli mõõdukas, oma mõõdukate seisukohtade tõttu, oma julguse tõttu väljendada vastuseisu mainitud seadustele ja muudele põhivabadusi rikkuvatele õigusnormidele. Seetõttu võib Euroopa suutmatus võtta selgeid ja jõulisi meetmeid jätta üksi inimesed, kes võitlevad vapralt millegi eest, mida me peame toetama.
<SPEAKER ID="323" NAME="Pino Arlacchi" AFFILIATION="S&amp;D">
Austatud juhataja! Lihtsalt paar kriitilist sõna selle kohta, kuidas teatud osa Euroopa rahvast ja ka teatud osa Euroopa Parlamendist käsitleb Pakistani ja selle võitlust terrorismiga.
<P>
Ma näen liiga palju Pakistani kritiseerimist ja seda, et Pakistani valitsuse ja kodanikuühenduste ekstremismivastased jõupingutused jäetakse tähelepanuta. Kõigile peaks olema väga selge, et 90% või enam pakistanlastest on terrorismi vastu ja et nad maksavad selle eest väga kõrget hinda.
<P>
Kuberner Salmaan Taseeri tapmise on hukka mõistnud valdav enamus rahvast ja ka kõige silmapaistvamad usuõpetlased. Ka on mõõdukad moslemid ja kõik valitsusasutused märkinud, et see on nende jaoks suur kaotus - seda peaksid kõik täielikult tunnistama.
<SPEAKER ID="324" NAME="Anneli Jäätteenmäki" AFFILIATION="ALDE">
(FI) Austatud juhataja! Usuvabadus on üks põhilisi inimõigusi. Ent seda rikutakse kogu maailmas peaaegu iga päev. See on julm sallimatus.
<P>
Jumalateotuse seadused pärinevad Pakistanis 1980ndatel võimul olnud sõjaväelise diktatuuri ajast. On lubamatu, et nimetatud seaduseid kasutatakse usuvähemuste tagakiusamiseks ja kümnete inimeste surmamõistmiseks igal aastal. EL peaks veenma otsustavalt ja järjekindlalt Pakistani ametiasutusi neid julmi seadusi kehtetuks tunnistama.
<SPEAKER ID="325" NAME="Charles Tannock" AFFILIATION="ECR">
Austatud juhataja! Kuberner Salmaan Taseeri matust vaadates tekkis mul tunne, nagu oleks igasugune lootus rahulikule ja stabiilsele Pakistanile maetud koos temaga. Selle pühendunud ja haritud riigiteenistuja kohutava mõrva ajendiks olid tema toetusavaldused Pakistani karmide jumalateotuse seaduste muutmisele. Eriti tulihingeliselt astus ta välja kristlasest naisterahva kaitseks, kes ootab praegu oma karistuse täideviimist ning kes - usute või mitte - on mõistetud süüdi islami laimamises.
<P>
Meie Euroopa Parlamendis oleme ammu nõudnud, et neid haletsusväärseid jumalateotuse seadusi, mida tihti kohaldatakse Pakistani usuvähemuste vastu, muudetaks või kehtetuks tunnistataks. See mõrv näitab Pakistani ühiskonna muutumist üha radikaalsemaks. Kui Jinnah praegu elaks, oleks ta vapustatud.
<P>
Üksikud peavoolupoliitikud julgesid Salmaan Taseeri eeskuju järgida ja soovitada jumalateotuse seaduste muutmist. Praegu on neid veel vähem. Nad on hirmul. Selle asemel on vägivaldsed radikaalid ja usufanaatikud - sealhulgas, ma kardan, juhtivad kohtuametnikud - mõrvarit ülistanud ja nõudnud tema vabastamist. Näib, et nad võidavad ideoloogilise lahingu Pakistanis. Selle tagajärjel õitseb riigisisene terrorism - olime ise eelmisel nädalal taas selle tunnistajaiks.
<P>
Kas EL võib praegu toetada strateegilisi suhteid riigiga, mis on nii ebastabiilne, eriti arvestades meie heldeid kaubandussoodustusi ja abi?
<SPEAKER ID="326" NAME="Seán Kelly" AFFILIATION="PPE">
Austatud juhataja! Räägime siin kahekordsest tragöödiast: esiteks süütu mehe tapmisest ja teiseks selle toimepanemisest tema enda ihukaitsja poolt. Ma saan ainult kaasa tunda tapetu perekonnale, ennekõike arvestades seda, et vaid nädal tagasi oli meil samasugune kogemus teistsuguses olukorras, kus Mauritiusel mesinädalaid veetnud kaunis 27aastane iirlanna tapeti oma hotelli magamistoas, kui ta sattus peale tema tuba röövinud personalile. Ta kägistati, visati vanni ja püüti jätta muljet, et tegemist oli enesetapuga. Asjaolud on teistsugused, aga tulemus on sama: süütu inimene on surnud.
<P>
Olin mõni nädal tagasi ELi ja USA vahelisi suhteid käsitleva delegatsiooni liikmena visiidil Ameerikas, kus kohtusime ka Pakistani välisministriga. Ta jättis mulle endast mulje kui väga arukast, mõistlikust, õiglasest inimesest. Ta rõhutas, et usk peab tähendama sallivust ning et seda sõnumit tuleb püüda äärmuslastele ja fundamentalistidele arusaadavaks teha.
<SPEAKER ID="327" NAME="Jaroslav Paška" AFFILIATION="EFD">
(SK) Austatud juhataja! Eriti tekitab Pandžabi kuberneri Salmaan Taseeri mõrva puhul ärevust selle julma teo taust.
<P>
Asjaolu, et mõrv toimus Pakistani vaimsete juhtide vaikival heakskiidul ning et kohalikud advokaadid toetavad mõrvarit, tähendab, et Pakistani ühiskonnas on usulise sallimatuse tõttu toime pandud mõrv lubatud. Pakistani jumalateotuse seadused võimaldavad usuvähemusi taga kiusata surmanuhtluse ähvardusel, nagu juhtus viie lapse ema Asia Bibiga, kes ootab vanglas oma karistuse täideviimist.
<P>
Seetõttu ei saa me tõesti jääda juhtunu suhtes ükskõikseks. Meie surve Pakistani valitsusele on üsna õigustatud ning ootan sarnast reaktsiooni kõigilt vabadelt ja demokraatlikelt jõududelt kogu maailmas. Tänapäeval - kolmandal aastatuhandel - ei saa sallida samasuguseid brutaalseid võtteid, mida kasutasid keskajal türannid usu solvajate vastu.
<SPEAKER ID="328" NAME="Csanád Szegedi" AFFILIATION="NI">
(HU) Austatud juhataja, kallid kolleegid! Kõigepealt pean juhtima tähelepanu sellele, et olukord Pakistanis teeb üsna rahutuks - mitte ainult käesoleva juhtumi valguses, vaid ka üldiselt. Pakistani probleeme ei tohi pidada millekski, mis toimub kuskil kaugel, sest me kõik teame väga hästi, et Sise-Aasia piirkonnas tekkivad probleemid - olgu majanduslikud, etnilised või väljarändeprobleemid - jõuavad varem või hiljem Euroopa Liitu. Niisiis on meil väga reaalne vajadus Pakistani probleemiga tegeleda. Pakistani vaevab eelkõige kaks probleemi: ühelt poolt Afganistani ja India pidevad rünnakud ning teiselt poolt käesoleva istungi kõige olulisem probleem - islamiäärmuslased, kelle ohvriks langes ka Salmaan Taseer. Seetõttu palun Euroopa Parlamenti, et me kinnitaksime Pakistanile oma toetust, nii et olukord võiks võimalikult ruttu jõuda rahuldava lahenduseni.
<SPEAKER ID="329" NAME="Monica Luisa Macovei" AFFILIATION="PPE">
(RO) Austatud juhataja! Pakistani sallivuse ja vähemuste õiguste andunud toetaja, kuberner Salmaan Taseeri mõrv näitab inimõiguste tõsist rikkumist. Sõna- ja usuvabaduse õiguse kasutamist Pakistanis saab seaduse alusel karistada vangistuse või isegi surmanuhtlusega. Salmaan Taseer maksis oma eluga selle eest, et ta kaitses nii usuvabadust kui ka teiste elu ja vabadust. Me peame toetama neid, kes võitlevad vapralt ning riskivad oma eluga inimõiguste ja demokraatia pärast. Nõuame tungivalt, et Pakistani ametivõimud karistaksid kurjategijaid ja nende kaasosalisi ning vabaneksid jumalateotuse seadustest.
<SPEAKER ID="330" NAME="Gerard Batten" AFFILIATION="EFD">
Austatud juhataja! Kuberner Salmaan Taseeri mõrv oli tõepoolest jõhker ja traagiline kuritegu. Taseeri tappis ilmselt islamiäärmuslane sellepärast, et ta propageeris jumalateotuse seaduste muutmist. See mõrv on Pakistani jaoks tragöödia, kuid mida tähendab see läänemaailma jaoks?
<P>
Selle asemel, et teha kõik endast olenev võitlemiseks islami fundamentalismi sügavama juurdumise vastu Euroopas, teeme me järeleandmisi ja oleme selgrootud. Mõnes Ühendkuningriigi kohtus tunnistatakse juba šariaadiõigust. On linnaosi, kus kehtivad de facto šariaadiseadused. Euroopa, mis on sünnitanud renessansi, valgustusliikumise, tööstusrevolutsiooni ja moodsa teadusajastu imed, on praegu maoli 6. sajandi ideoloogia ees.
<P>
Valitsused ei julge sellele vastu astuda poliitilise korrektsuse ja mõne islamiriigi majandusliku mõjuvõimu tõttu. Peame edendama mõõdukaid ja progressiivseid aspekte Pakistani-sugustes riikides, kuid ennekõike tagama, et šariaadiõigusel ja islami fundamentalismil ei ole tänapäeva liberaalses Lääne ühiskonnas kohta.
<SPEAKER ID="331" NAME="Cristian Dan Preda" AFFILIATION="PPE">
(RO) Austatud juhataja! Kõigepealt tahaksin öelda, et mõistan Pandžabi provintsi kuberneri jõhkra mõrva hukka. Tegemist oli Pakistani poliitikaelu silmapaistva tegelasega, kes oli tuntud oma vapra võitluse poolest ekstremismi, sallimatuse ja fanatismiga. Seitse kuud tagasi toetasin siin vajadust vaadata kiiresti läbi nn jumalateotuse seaduste need sätted, mis käsitlevad usu vastu suunatud õigusrikkumisi.
<P>
Tahaksin teile meenutada, et nende seaduste kuritarvitamise võimalused loovad sallimatuse õhkkonna, mis soodustab usulist vägivalda ning aitab kaasa ka usuvähemuste diskrimineerimisele, hirmutamisele ja tagakiusamisele. Asia Bibi juhtum, mis tegelikult kulmineerus kuberner Taseeri mõrvaga, on seetõttu sümboolne. Minu arvates peavad Pakistani ametivõimud näitama nüüd reaalse tegevuse kaudu, mil viisil viiakse ellu oma lubadus võidelda ekstremismiga selles riigis, ning jumalateotuse seadused tühistama. Seega tahaksin korrata mõrvatud Pandžabi kuberneri tütre Shehrbano Taseeri üleskutset Pakistanile võtta kuulda mõistuse häält.
<SPEAKER ID="332" NAME="Miroslav Mikolášik" AFFILIATION="PPE">
(SK) Austatud juhataja! Kõigepealt tahaksin avaldada kaastunnet Pakistani kodanikele ja väljendada oma kurbust nii olulise poliitiku nagu Salmaan Taseeri kaotuse pärast.
<P>
Mind teeb murelikuks asjaolu, et riigis kiusatakse jätkuvalt taga teatud usuliste veendumustega inimesi ja usurühmasid, kaasa arvatud kristlasi, mõelgem või šariaadiõiguse kohaselt jumalateotuse seaduste alusel praegu karistuse täideviimist ootava naise kurikuulsale juhtumile. Islamiäärmuslaste rühmituste jätkuv tegutsemine Pakistani julgeolekujõudude endi ridades ei aita kaasa riigi stabiilsusele ja õõnestab selgelt õigusriigi seadustega reguleeritud riigi julgeolekut. Loodan, et riigis jätkuvad reformid, ning seetõttu tahaksin kõiki poliitilisi jõude, sealhulgas usuinstitutsioone, kutsuda üles toetama rohkem mõõdukust, sallivust ja kogukondadevahelist vastastikust austust.
<SPEAKER ID="333" NAME="Michael Gahler" AFFILIATION="PPE">
(DE) Austatud juhataja! Pakistan on mitmes mõttes nõrk riik. See on poliitiliselt nõrk, kuna valitsusel ei jätku tugevust viia tõhusalt ellu riigi rahumeelne pööramine poliitilisele ja majanduslikule stabiilsusele ning kuna sõjaväe pealetung piirialadel tegutsevatele ekstremistidele tegelikult aina suurendab vastupanu. See on majanduslikult nõrk, kuna üleilmne finantskriis ja riiki laastavad üleujutused on aeglustanud tema arengut mitme aasta võrra. See on sotsiaalselt nõrk, kuna sotsiaalstruktuure ei ole aastakümnete jooksul suudetud selliselt välja arendada, et suur osa ühiskonnast võiks majandusarengust osa saada.
<P>
Meie Euroopa Liidus peame algatama sealsete poliitikutega dialoogi, et viia nendeni arusaam vajadusest viia riigis ellu põhjapanevad majanduslikud ja sotsiaalsed muutused, mille tulemusel pakutakse inimestele paremaid väljavaateid, kui seda pakuvad ekstremism ja fundamentalism.
<SPEAKER ID="334" NAME="Bernd Posselt" AFFILIATION="PPE">
(DE) Austatud juhataja! Teadaolevalt kõige vihatumad ja vägivaldsemad režiimid olid jakobiinide, natside ja kommunistide usuvastased režiimid Euroopas. Seetõttu ei ole minu arvates abi sellest, et Marie-Christine Vergiat ründab nii valimatult usundeid. Ent siiski tuleb tõdeda, et tihti kuritarvitatakse usundeid ideoloogilistel eesmärkidel. Selle vastu peame võitlema. Sellega on tegu näiteks Pakistanis.
<P>
Teiselt poolt peame meeles pidama, et Pakistan on loodud Briti India jagunemisel usutunnistuse alusel. Riigil puudub kauge ajalugu, selle rajas moslemiriigina Briti koloniaalvõim piirkonnast lahkudes. Seetõttu peaksime mõistma, et tegemist on islamiriigiga. Ent me peame tungivalt nõudma, et selle riigi korraldus oleks salliv ja et usuvabadust toetataks. Kristlasi tuleb kohelda senisest suurema austusega ja EL peab kristlaste eestkõnelejana jõulisemalt välja astuma. Lõppude lõpuks, kui Euroopa ei kaitse maailma kristlasi, kes siis seda teeb?
<SPEAKER ID="335" NAME="Sari Essayah" AFFILIATION="PPE">
(FI) Austatud juhataja! Juba mitmed siinolijad on kirjeldanud Salmaan Taseeri kui inimest, kes astus nii sõnade kui ka tegudega välja kaitsetute naiste ja usuvähemuste eest. Ta võitles ebaõigluse kui sellise vastu. Taseer toetas demokraatlikku riiki ning võttis avalikult sõna Pakistani karmide jumalateotuse seaduste vastu, öeldes, et need on kehtestanud inimesed ja järelikult saavad inimesed neid ka muuta.
<P>
Mitmes sõnavõtus on juba toodud esile seda, kuidas ta surmamõistetud kristlasest naist jõuliselt kaitses ja kuidas ta püüdis talle määratud karistust tühistada. Kõik need õigluse nimel tehtud teod said talle saatuslikuks. EL peaks toetama neid Pakistani jõude, kes taotlevad reforme - mitte kõik Pakistanis ei toeta fundamentaliste. Seetõttu peaks EL mõtlema väga arukalt läbi oma välispoliitilise seisukoha Pakistani olukorra suhtes.
<SPEAKER ID="336" NAME="Štefan Füle">
komisjoni liige. - Austatud juhataja! Käimasolev arutelu on järjekordne tõestus, kuivõrd šokeeritud on Euroopa Liit Pakistani Pandžabi provintsi kuberneri Salmaan Taseeri mõrvast Islamabadis 4. jaanuaril. Kõrge esindaja Ashton mõistis tapmise oma 4. jaanuari avalduses jõuliselt hukka. Ta nõudis tungivalt, et Pakistani ametivõimud tooksid kuriteo toimepanijad kohtu ette. Mõrv on seda kurvastavam, et teadaolevate andmete põhjal on see seotud Taseeri avameelse toetusega kristlasest naisele Asia Bibile, kes mõisteti surma küsitavate jumalateotuse süüdistuste alusel.
<P>
Tuleks märkida, et 12. novembril 2010 väljendas kõrge esindaja Ashton sügavat muret Asia Bibile määratud surmanuhtluse pärast. Ta kutsus Pakistani üles kaotama surmanuhtlust ja austama inimõigusi, arvestades rahvusvahelisi konventsioone, millega riik on ühinenud.
<P>
Euroopa Liit on jumalateotuse seaduste jätkuvat kohaldamist Pakistani valitsusega inimõiguste dialoogi raames korduvalt kõne alla võtnud. Me teame, et praegusel kujul olevaid jumalateotuse seadusi on võimalik kuritarvitada ja et neid on tihti kohaldatud usuvähemuste suhtes. Samuti oleme teadlikud, et eraviisiliste vaidluste lahendamise vahendina või isikliku kasu saamise eesmärgil on kasutatud valesüüdistusi.
<P>
Olime lootusrikkad, kui Pakistani valitsus astus mõni aeg tagasi samme nimetatud seaduste vastuolulisemate aspektide muutmiseks. Loomulikult tuleks ideaalis jumalateotuse seadused täielikult kehtetuks tunnistada. On kahetsusväärne, et Salmaan Taseeri mõrva juhtumis on avalikkus laialdaselt toetanud mõrvarit. Meile valmistab muret see, et fatvaasid väljastati peale Taseeri ka teiste avaliku elu tegelaste vastu, kes olid astunud avalikult üles jumalateotuse seaduste muutmise poolt. Viha ja vägivalla õhutamine karistamatusega ei tohiks olla lubatud.
<P>
Pakistani valitsus on kohustatud kaitsma oma kodanikke ning loodame, et ta teeb kõik võimaliku nende ohutuse tagamiseks. Kardetakse, et Taseeri mõrv peegeldab ekstremismi ja sallimatuse kasvu Pakistanis. Me peame olukorrale kindlalt vastu astuma ning hoolega kaaluma, kuidas reageerida, teades, et valitsuse ja riigi demokraatlike institutsioonide ees laiemalt on ka edaspidi hirmuäratavad raskused. Lubage mul olla siinkohal päris otsekohene: alternatiivi ei ole, vaid tuleb jätkata demokraatlike ja edumeelsete jõudude tugevdamist Pakistani kodanikuühiskonnas.
<P>
Pakistani põhiseadus kaitseb selgesõnaliselt vähemuste õigusi ja sellest tulenevalt peab valitsus tegelema ekstremismiga nii piirialadel kui ka Pakistani linnade tänavatel. Oma arengukoostöös peame jätkuvalt panema rõhku haridusele ning rohkem tuleb ära teha selleks, et edendada haridussüsteemis sallivust, eriti vähemuste suhtes. Meile kõigile on hästi teada Pakistani usuvähemustesse kuuluvate inimeste kaitsetu seisund. See ei puuduta üksnes kristlasi, vaid ka hindusid, šiiite, ahmadi usulahku ja teisi. Euroopa Liit peaks võitlema nende ühise eesmärgi, mitte konkreetse elanikerühma või usundi eesmärgi nimel, sest see annaks eelise neile, kes soovivad kristlaste ja moslemite vahelist lõhet süvendada.
<P>
Me keskendume ka edaspidi vajadusele kaitsta täielikult iga inimese õigust usuvabadusele nii Pakistanis kui ka mujal.
<SPEAKER ID="337" NAME="Juhataja">
Arutelu on lõppenud.
<P>
Peatselt algab hääletamine.
<P>
Kirjalikud avaldused (kodukorra artikkel 149)
<SPEAKER ID="338" NAME="Cristian Silviu Buşoi" AFFILIATION="ALDE">
kirjalikult. - Tahaksin väljendada sügavat nördimust 4. jaanuaril 2011 toime pandud Pakistani Pandžabi provintsi kuberneri Salmaan Taseeri mõrva pärast, mille ajendiks oli tema avalik sõnavõtt Pakistani jumalateotuse seaduse vastu. Meie Lääne ühiskondade väärtuste järgi peetakse mõrva kõige raskemaks kuriteoks. Seetõttu on raske mõista, kuidas keegi saab kättemaksuks toime panna mõrva. Sama olulised kui sõnavabadus on ka südametunnistuse- ja usuvabadus, mis võivad viia vastuoludeni nende vabaduste vahel. Ent sõnavabaduse lubamatu piiramine on see, kui valitsused otsustavad, mida pidada jumalateotuseks. Tänapäeva ühiskond peaks pidama seaduslikuks kõiki isiklikke arvamusi, millega kedagi ei solvata. Pealegi, kui Pakistan tahab muutuda sallivaks ühiskonnaks, tuleb sellised usulisest fundamentalismist ajendatud barbaarsed teod hukka mõista. See intsident meenutab veel kord, et mõnes maailma piirkonnas puudub endiselt sõnavabadus. Arvestades Salmaan Taseeri riigi ajalugu, oli temast vapper võtta avalikult sõna jumalateotuse seaduse vastu ja sõnavabaduse poolt. On kahetsusväärne, et lõppkokkuvõttes maksis see talle elu.
