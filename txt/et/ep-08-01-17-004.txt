<CHAPTER ID="004">
Teine Interneti valitsemise foorum Rio de Janeiros 12.-15. novembril 2007 (arutelu)
<SPEAKER ID="043" NAME="President">
Järgmine päevakorrapunkt on komisjoni avaldus eelmise aasta novembris Rio de Janeiros toimunud Interneti valitsemise foorumi tulemuste kohta.
<SPEAKER ID="044" NAME="Meglena Kuneva">
komisjoni liige. - Proua president, Interneti valitsemise foorumi (IGFi) idee sündis ülemaailmsel infoühiskonna tippkohtumisel Tunises 2005. aasta novembris ning seda määratleti mittekohustusliku foorumina paljudele sidusrühmadele poliitika alasteks aruteludeks.
<P>
Komisjon toetab sellisel kujul foorumit. Siiani on peetud kaks kohtumist: 2006. aastal Ateenas ja 2007. aastal Rios. Komisjon tervitab foorumit igal kujul. Samuti tervitab komisjon parlamendi osalemist foorumil ning on tänulik suurepärase koostöö eest mõlematel kohtumistel.
<P>
Eelmisel aastal pakkus kohtumine Rios suurepärast võimalust kogemuste vahetamiseks, mis võimaldas koguda arutatud teemade kohta hulgaliselt seisukohti.
<P>
Seetõttu peab komisjon vajalikuks foorumi peamiste omaduste säilitamist, eriti erinevate sidusrühmade osalemist ja selle mittesiduvat loomust.
<P>
Ma sooviksin samuti teid väga tänada võimaluse eest öelda midagi konkreetsemat IGFil (sellise lühendi oleme kasutusel võtnud), mis toimus novembris Rio de Janeiros.
<P>
Esiteks sooviksin väga tänada proua Trautmanni, härra Harbourit, härra Badia i Cutcheti ja härra Hökmarki, kes esindasid parlamenti sellel kohtumisel ning tänada neid suurepärase jätkuva koostöö eest. See võimaldas meil sel aastal uuesti tuua koos esile mitmeid Euroopa prioriteete, nagu sõnavabadus, digitaalse lõhe kaotamine, turvalisus ja laste kaitsmine Interneti ohtude eest.
<P>
Euroopa jaoks on oluline tuua selliseid küsimusi järjepidevalt rahvusvaheliste arutelude esiplaanile. Komisjon toetab IGFi. See ülemaailmsel infoühiskonna tippkohtumisel välja töötatud idee on jätkuvalt väga väärtuslik ning kõik mainitud küsimused soodustavad vägagi tegevust, mida meie püüame selles konkreetses valdkonnas tugevdada.
<P>
Internetiga seotud teemade suur hulk ja osalejate arv - ligikaudu 3100 inimest - näitab selgesti, et sellise arutelukoha vastu on huvi olemas.
<P>
Tõsiasja, et pärast foorumit ei ole välja antud läbirääkimiste tulemusena valminud teksti, tuleks näha protsessi tugeva, mitte nõrga küljena. Foorum võimaldab vahetada avameelselt arvamusi, ilma surveta kaitsta siduva dokumendi konkreetset tulemust.
<P>
See võib aidata üksteise mureküsimusi paremini mõista ning sillutada teed ühiste lahenduste leidmiseks. Foorumi tulemusena tekkinud dünaamilised koalitsioonid on tegelikult näide selle kohta, et IGF võib toimida ühiseid huve jagavate inimeste edasise koostöö platvormina.
<P>
Seega pakkus Rios toimunud Interneti valitsemise foorumi kohtumine suurepärase võimaluse kogemuste rikastamiseks, mis võimaldas koguda vastavate küsimuste kohta hulgaliselt seisukohti.
<P>
Sooviksin veel kord tänada liikmeid ja loodan meie jätkuvale suurepärasele koostööle, kuna tegemist on ühe kõige paljutõotavama valdkonnaga meie tulevases töös.
<SPEAKER ID="045" NAME="Gunnar Hökmark">
fraktsiooni PPE-DE nimel. - Proua president, on oluline rõhutada, et Interneti ning info- ja arvutitehnoloogia kasutamine ei ole toonud kiireid muutusi mitte üksnes üksikutele ühiskondadele, vaid ka kogu maailmale. Ühiskonna kõigis sektorites on Interneti mõju muutnud käitumismalle ja võimalusi. See on oluline tulevikuperspektiivi huvides, sest Interneti tugevuseks on olnud selle sõltumatu iseloom, võimalused ja võime kohaneda paljudest osalejatest ja ettevõtjatest koosneva ühiskonna eri võimaluste ning nõudmistega.
<P>
See on oluline seetõttu, et tulevikku vaadates peame tagama, et Internetti saab kasutada riikide ja inimeste vaheliste lõhede kõrvaldamiseks, vaesuse vastu võitlemiseks ning arengu toetamiseks - see on olulise tähtsusega näiteks aastatuhande arengueesmärkide saavutamiseks. Uue tehnoloogia esilekerkimist tuleks kasutada ka selleks, et tagada rohkemates ühiskondades suurema arvu inimeste jaoks Interneti lihtsam kasutamine.
<P>
Euroopa Liit peab keskenduma kolmele olulisele asjale. Esiteks peame tagama, et oleme pühendunud IGFile ja toetame selle kulgemist ning sõltumatut ja mittesiduvat iseloomu. See on väga olulise tähtsusega, kuna IGF on oluline protsess, mis on iseseisva ja mittekohustuslikuna palju dünaamilisem.
<P>
Teiseks peame aitama ette valmistada järgmist IGFi New Delhis ning tagama, et korraldame arutelusid parlamendi liikmetega ning kodanikuühiskonna esindajatega, et rõhutada nii protsessi sõltumatust kui ka selles peituvaid võimalusi. Kolmandaks peame tagama, et Internetis on tagatud vabadus ja väljendusvabadus.
<SPEAKER ID="046" NAME="Catherine Trautmann">
fraktsiooni PSE nimel. - (FR) Proua president, volinik, daamid ja härrad, teine Interneti valitsemise foorum toimus eelmise aasta 12.-15. novembril Rios ning sellest võttis osa 2100 inimest kõigilt viielt kontinendilt, esindades Interneti huvitatud osapooli nii riigi- kui erasektorist.
<P>
Foorum on soodne keskkond leidmaks lahendusi tuleviku info- ja arvutitehnoloogia probleemidele. Ühise kultuuri ja partnerluse kaudu pakub see otsuseid, mida teha tulevastel ülemaailmsetel infoühiskonna tippkohtumisel, lisaks meie endi riikides võetavatele otsustele.
<P>
Samuti pakub see võimalust pidada avatud arutelu Interneti keerulise loomu kohta ja sätestada õigeaegselt tehnilised, eetilised ja õiguslikud piirangud, kuna lisaks ELile olulistele teemadele on veel olulisi mureküsimusi: digitaalse lõhe vähendamine, väljendusvabadus veebis, kultuuriline mitmekesisus ja lastekaitse. Ma võiksin veel mainida RFIDi ehk raadioidentimist, "asjade Interneti” loomist, võrgu ülekoormatuse ohtu aastateks 2010-2012, toodete, eriti kultuuritoodete digitaliseerimist, intellektuaalomandi kaitsmisest tulenevaid tagajärgi ning eelkõige info- ja sidetehnoloogiale juurdepääsu parandamist vähem arenenud riikides.
<P>
Euroopa on seadusandliku tegevuse seisukohast igati tasemel. See on meile, eurooplastele julgustav, kuid me ei tohi end lõdvaks lasta. Paljud neist õiguslikest ja reguleerivatest küsimustest on ka parandatud telekomipaketi ülevaatamisega.
<P>
Sellega seoses tahaksin ma kutsuda üles algatama sihipärase poliitilise ja tulevikule suunatud töö uue etapi, eelkõige riikide parlamente ja kohalike omavalitsusi hõlmava Euroopa IGFi loomise kaudu: 2009. aastaks rakendatud Euroopa foorum ning võib-olla 2010. aastaks ülemaailmne foorum tänu Leedu taotlusele.
<P>
Delegatsiooni juhina soovin tänada kõiki parlamendiliikmeid, kolleege ja ametnikke nende töö ja kättesaadavuse eest. Hääletusele tulev resolutsioon kujutab endast juhiseid. Mul on heameel, et parlamendi kõik fraktsioonid toetavad seda. Ka teised parlamendi komisjonid on teretulnud toetama seda tegevust ning ma sooviksin tänada komisjoni ja parlamendiliikmeid nende toetuse eest proua Redingule. Lõpetuseks sooviksin paluda nõukogul lisada oma päevakorda suhted Indiaga ja New Delhi foorumi ettevalmistamine ning soovitaksin tungivalt kõigil liikmesriikidel osaleda tõhustatud koostöös.
<SPEAKER ID="047" NAME="Toomas Savi">
fraktsiooni ALDE nimel. - Proua president, muu hulgas arutati Rio de Janeiros 13. novembril 2007. aastal Interneti kui avaliku teenuse väärtust. Täna on Euroopa kodanike kõige piiratum ressurss aeg, mistõttu liikmesriikide valitsustel on väga oluline pakkuda Internetis avalikke teenuseid.
<P>
Minu koduriigis Eestis on selles valdkonnas palju ära tehtud: e-hääletamine, e-maksudeklaratsioonid, e-valitsus ja e-perekonnaseisuamet on vaid üksikud näited edukatest e-projektidest, mida võiks rakendada kogu Euroopas.
<P>
Tean, et on oluliselt lihtsam reformida väikest riiki, kus ligikaudu 66 % elanikkonnast kasutab Internetti. Avalike teenuste viimine Internetti on aga siiski pingutust väärt.
<P>
Demokraatia toimimise üks eeldus on osalemine. E-lahendused pakuvad võimaluse osaleda vähima jõupingutusega: ei ole järjekordi või omavolitsevaid ametnikke. Internet annab kodanikele rohkem vastutust ja tagab nende jaoks erapooletu asjaajamise.
<P>
Sellekohase hariduse andmisega on siiski oluline alustada varakult koolis. Teisest küljest on arvutikasutamisoskus edukas olnud seal, kus esperanto ebaõnnestus - see on saanud ülemaailmseks keeleks - ning tuleb teha pingutusi digitaalse lõhe kõrvaldamiseks piirkondlikul ja globaalsel tasandil, pidades samas silmas eri vanusegruppe ning sotsiaalseid kihte.
<P>
Viimasena, kuid mitte vähem olulise asjana tahan öelda, et sageli näib, et Euroopa Parlament toodab tohutul hulgal pabereid. Miks mitte uuendada meie demokraatiavahendeid ja rakendada paberivaba haldamist?
<SPEAKER ID="048" NAME="Ryszard Czarnecki">
fraktsiooni UEN nimel. - (PL) Proua president, Internet on nagu nuga. Nuga võib kasutada meie igapäevase leiva lõikamiseks, kuid ka tapmiseks. Tänapäeva maailma ja meie tööelu on ilma Internetita raske ette kujutada, kuid Internetti võidakse ka kuritarvitada, nt pedofiilide poolt.
<P>
Euroopa Liit tegutses targalt, sätestades laste kaitsmise Interneti eest esmatähtsa teemana viimasel Interneti valitsemise foorumil, mis toimus kaks kuud tagasi Brasiilias. Me peaksime püüdma ühendada avatuse ja võimalikult suure juurdepääsu Internetile turvalisusega mitte üksnes laste, vaid kõigi jaoks, kes võivad Interneti kuritarvitamise tõttu ohus olla.
<P>
On paljutähenduslik, et järgmine Interneti valitsemise foorum toimub India pealinnas Delhis. India on riik, millest on saanud infoteaduste juht, hoolimata sellele, et riik on suhteliselt vaene. Seal tegutsevad ülemaailmsed ettevõtted, mis aitavad sadadel tuhandetel inimestel oma elustandardit parandada.
<P>
Kaks ettepanekut näivad olevat toetust väärt: esimene on see, et Interneti valitsemise foorumit korraldataks iga kahe aasta tagant ühes uues liikmesriigis, näiteks Poolas või vahest ka Leedus; teine on meie enda Interneti valitsemise foorumi loomine, ma pean silmas Euroopa foorumit, mitte ülemaailmset foorumit. Selles suhtes on Euroopa Parlamendil väga oluline osa täita. Internetile juurdepääs erineb liikmesriikides selgesti. Minu riigis, Poolas, ei ole see peamiselt rahalistel põhjustel väga levinud. Euroopa Liit peaks tagama, et Internetile juurdepääs oleks võimalikult ühetaoline, eriti maapiirkondades.
<SPEAKER ID="049" NAME="Malcolm Harbour" AFFILIATION="PPE-DE">
Proua president, sooviksin ühineda proua Trautmanniga - ja ma usun, et räägin kõigi oma kolleegide nimel - väljendades tänu parlamendi presidendile, kes lubas meil foorumile minna ametliku delegatsioonina.
<P>
Seda märkasid paljud osalejad. Me olime kõige aktiivsem poliitiline delegatsioon seal ning Euroopa parlamendi liikmeid oli seal kõige rohkem. Nüüd me aga näeme märke, et ka teised parlamendid tunnevad huvi Interneti valitsemise foorumi vastu ja mõistavad, et nad peavad sellega liituma, kuna see tegeleb oluliste avaliku poliitika küsimustega, millega nad peavad tegelema.
<P>
Minu kolleegide kõned on hõlmanud arvukalt teemasid. Sooviksin üksnes esile tuua mõned üldised tähelepanekud selle kohta, kuidas ma näen kõnealuse protsessi arengut, kuna mina olen ainus Euroopa Parlamendi liige, kes on osalenud mõlemal ülemaailmsel infoühiskonna tippkohtumisel, ning olen protsessis osalenud täiesti algusest peale. Arvatakse, et Rio foorum hakkab nüüd esile tulema palju praktilisemate ideedega ning inimesed on hakanud mõistma ülemaailmset teabe- ja parimate tavade vahetamise väärtust.
<P>
See põhineb arusaamisel, et need ei ole mitte ametlikud, rahvusvahelised ja seadusandlikud struktuurid, mis toovad oodatava kasu. Tegelikult tuleb paljusid neid teemasid käsitleda valitsustevahelise koostöö kaudu ning paljudel juhtudel vabatahtlike või valitsusväliste organisatsioonide vahelise koostöö kaudu.
<P>
Lastekaitse valdkonnas, millele ka eelnev kõneleja osutas, on kõige edukamaid algatusi ellu viinud vabatahtlikkusel põhinevad organisatsioonid, nagu minu riigis näiteks Interneti Jälgimise Sihtasutus. Väga oluline oli inimestele sellistest organisatsioonidest rääkida.
<P>
Ma lõpetan selge näitega, kui väärtuslik on selline teabevahetus laiaulatuslikumal tasandil. Osalesin seminaril tarbijakaitse andmesaladuste rikkumisest teavitamise kohta, mida Parlament hakkab peagi arutama kui Euroopa Liidu õigusaktide komponenti. Mul on olemas hulk materjali selle kohta, mida muudes riikides on tehtud ning ma tahaks komisjonile öelda, et komisjoni ettepanek on hetkel väga nõrk ning komisjonile tuleks vägagi kasuks selle teabega tutvumine. Sellistelt foorumitelt saame praktilist kasu ning ma olen kindel, et parlament saab järgmise foorumi päevakorra arengule kaasa aidata, et see oleks veelgi tõhusam.
<SPEAKER ID="050" NAME="Francisca Pleguezuelos Aguilar" AFFILIATION="PSE">
(ES) Proua president, minu arvates on volinik ja kõik, kes on täna kõnelenud, nõus sellega, et foorumid on olulised ja neil on sotsiaalne ja poliitiline mõju ning neist võtab osa üha rohkem inimesi.
<P>
Seepärast peame minu arvates end õnnitlema pühendumuse eest, mis meil Euroopas on. Samuti arvan, et me peaksime ära kasutama praeguse poliitilise võimaluse, nagu proua Trautmann ütles, et kajastada uut telekommunikatsiooni paketti, ning selles suhtes ma arvan, et nii komisjon kui ka parlament peavad pingutama, et mitte üksnes pakkuda Euroopa inimestele juurdepääsu parimatele digitaalteenustele, vaid ka juhtida infoühiskonna muutmist kogu ühiskonnale kättesaadavaks käibevahendiks riikides, kes vajavad Euroopa koostööd ja juhtimist.
<P>
Minu arvates on siin öeldu väga oluline: me peame töötama ühiste probleemide kallal, nagu tundlikkus, väljendusvabadus Internetis ja kaitse, need on minu arvates esmatähtsad küsimused.
<P>
Praegu on väga oluline - ning ma lõpetan siinkohal, proua president -, et me ühitame globaalsed küsimused kohalike küsimustega. Usun, et see on esmatähtis ning seepärast on asjakohane resolutsioonis sätestatud seisukoht, mida me täna vastu võtame: Ma usun, et see on komisjoni jaoks piisav stiimul jätkata nende esmatähtsate küsimuste lisamist oma poliitilisse päevakorda.
<SPEAKER ID="051" NAME="Lambert van Nistelrooij" AFFILIATION="PPE-DE">
(NL)Proua president, mina ei olnud Rios, kuid ma olin esimesel konverentsil Ateenas ning seal ma nägin foorumi olulisust. Sellel foorumil avastavad sidusrühmad koos piire, mis on väga olulised ja mida tõenäoliselt kohaldatakse hiljem ülemaailmsetes suhetes ning kasutatakse ka ELi määrustes.
<P>
Dialoogi taga peituvad mõned suhteliselt keerulised küsimused. Ma pean silmas domeeninimesid, ICANNi ning Ameerika mõju sellele. Selle taga seisab idee, et me peame ülioluliseks, et veeb oleks ka edaspidi tõeliselt globaalne ja ühetähenduslik. Seetõttu on oluline näha, et sellel arutelul antud signaalid ilmnevad uuesti uues lähenemises ICANNile ja partnerite ideid võetakse arvesse.
<P>
Proua president, ma sooviksin täna heita valgust ühele konkreetsele aspektile. Ma toetan väga Euroopa Interneti valitsemise foorumi korraldamist, mis ideaalselt võiks aset leida enne 2009. aasta valimisi. Me peame tagama, et me kaasame aruteludesse ka liikmesriikide parlamendid. Teatavate riikide, näiteks Ühendkuningriigi algatustest võite näha, et need on elulised küsimused, võttes arvesse nende olulisust tulevikuks, tööhõiveks ja hoolekandeks, samuti teabe- ja osalusvabaduseks, mistõttu on oluline, et me kaasame Euroopa seisukoha väljatöötamisse liikmesriikide parlamendid koos teiste sidusrühmadega.
<P>
Ma pöördun komisjoni poole: Ma lugesin materjalidest, et ei ole piisavalt võimalusi või rahalisi vahendeid selle või teise asja jaoks, uue lähenemisviisi valimiseks. Raha on piisavalt. Vaadake i2010, vaadake teadustegevuse programme jne. Ma tõesti sooviksin väga suuremeelse seisukoha vastuvõtmist, et kehtestada Euroopa väga selge seisukoht nende probleemide suhtes juba enne 2009. aasta valimisi.
<SPEAKER ID="052" NAME="Zita Pleštinská" AFFILIATION="PPE-DE">
(SK) Tänan teid, juhataja, et andsite mulle võimaluse teha oma panus sellesse huvitavasse arutellu.
<P>
Toetan tugevalt ideed asutada Interneti valitsemise foorumid, milles osalevad Euroopa Parlamendi liikmed. Internet on tänapäeval Euroopa kodanike elu vältimatu komponent hoolimata nende vanusest. Ebasoodsates piirkondades on siiski peaaegu võimatu saada kiiret Internetiühendust. Ma vaatan tihti kadedusega meie Slovakkia riiklikus ja eraajakirjanduses ilmuvaid reklaame neli korda kiirema internetiühenduse kohta ja mõtlen, kui kasulik see on. Seal, kus mina elan, ei ole meil seda eelist ning meie tegelikud võimalused piirduvad üksnes kohalike pakkujatega, kes ei paku piisavat kiirust.
<P>
Volinik Kuneva, mida saab komisjon teha tagamaks, et ebasoodsaid piirkondi ning seal elavaid inimesi ei unustataks ning et ka neil inimestel oleks võrdsed võimalused digimaailmas osaleda?
<SPEAKER ID="053" NAME="Gunnar Hökmark" AFFILIATION="PPE-DE">
Proua president, ma tahaksin öelda üksnes ühte asja. Ma sooviksin tänada proua Trautmanni, kes juhtis delegatsiooni Rios ja tegi seda väga hästi. Ma ei maininud seda oma esimeses kõnes, kuid ma arvan, et seda on oluline öelda. Me kõik pidasime teda väga heaks juhiks. Ma sooviksin seda lihtsalt märkida.
<SPEAKER ID="054" NAME="Meglena Kuneva">
komisjoni liige. - Proua president, sooviksin alustada järgmiste konkreetsemate sammudega. Pärast Rio kohtumist toimuvad läbirääkimised järgmisel kuul Genfis, et koguda seisukohti Rio kohtumise kohta ning valmistada ette järgmine kohtumine New Delhis. Komisjon osaleb nõuanderühmas, mis assisteerib ÜRO peasekretäri IGFi ettevalmistamisel. Nagu me oleme seda teinud alates ülemaailmsest infoühiskonna tippkohtumisest, teavitame me loomulikult liikmeid selle kohtumise tulemustest. Sooviksin nüüd vastata parlamendiliikmete esitatud konkreetsetele küsimustele, alustades proua Trautmanni küsimusega.
<P>
Me tervitame tõsiasja, et proua Trautmann käsitles oma avakõnes "asjade interneti” teemat ning võimalust arutleda seda teemat IGFis järgmisel aastal. Proua Trautmanni kõne teise poole suhtes sooviksin öelda, et mitmetes kohtades on tekkinud piirkondlikud IGFid ning see näib olevat kasulik viis keskenduda Interneti valitsemise küsimustele, mis on konkreetsete piirkondade jaoks väga tähtis. Komisjon toetab seda ideed väga.
<P>
Liikudes edasi härra Savi juurde, oleme täiesti nõus tema väitega ning just seepärast on komisjon pühendunud e-rakenduste arendamisele laiaulatuslike programmide ja õigusaktide abil.
<P>
Härra Czarneckile: komisjon võtab osa kõikidest lastekaitse algatustest. Viisime teema IGFi päevakorda ning me teeme peatselt ettepaneku uuendatud kava kohta, milles käsitletakse laste kaitsmist Interneti ohtude eest.
<SPEAKER ID="055" NAME="President">
Arutelu lõpetuseks olen ma saanud ühe resolutsiooni ettepaneku, mille on allkirjastanud kuus poliitilist fraktsiooni vastavalt kodukorra artikli 103 lõikele 2.
<P>
Arutelu on lõppenud.
<P>
Hääletus toimub täna kell 12.
<P>
(Istung katkestati kell 11.40 ja avati taas kell 12).
