<CHAPTER ID="011">
Finantsjärelevalve (aktide allkirjastamine)
<SPEAKER ID="260" NAME="President">
Head kolleegid! Soovin öelda mõned sissejuhatavad sõnad finantsjärelevalve paketi õigusakti allkirjastamise kohta. See toimub paari minuti pärast. Kõne all olev pakett sisaldab meie finantsjärelevalvet puudutavaid tegevusi, mis võeti vastu õigusliku tavamenetluse kohaselt.
<P>
Täna loome seadusega Euroopa Süsteemsete Riskide Nõukogu, mis vastutab liidus finantssüsteemi järelevalve eest ning toetab siseturu sujuvat toimimist.
<P>
Teiseks loome veel kolm Euroopa järelevalveasutust, mille ülesanne on avaliku huvi kaitsmine. Need asutused teostavad järelevalvet pankade, väärtpaberite ja turgude ning samuti kindlustuste ja tööandjapensionide üle.
<P>
Viimaks allkirjastame koonddirektiivi, millega muudetakse kokku 11 direktiivi, et viia need kooskõlla Euroopa finantsjärelevalve süsteemi ja Lissaboni lepinguga.
<P>
Palju tööd tehti ära ja minu arvates tegid Euroopa institutsioonid suurepärast koostööd. Menetlus oli väga kiire ja tõhus. Järjestikused eesistujariigid Hispaania ja Belgia olid väga aktiivsed ning ma tänan neid koostöö eest! Ka komisjon oli väga aktiivne ja tegime tihedat koostööd. Ütlen lugupeetud volinikule ja nendele Euroopa Parlamendi liikmetele, kes sel ajal, kui me direktiivi allkirjastame, siin istungisaalis viibivad, et see on suur saavutus. Tänan komisjoni pühendumuse eest, mida see kõikide ettevalmistavate kohtumiste ja läbirääkimiste ajal niivõrd aktiivselt üles näitas!
<P>
Loomulikult ei ole meie töö sellega veel lõppenud. Väga tähtis on ka peagi arutlusele võetav majanduse juhtimise pakett. Me teame väga hästi, et see on meie õigusliku menetluse raames valmimas, ning loodame, et see toimub võimalikult kiiresti.
<P>
Mida veel kokkuvõtteks öelda? Kogu täna allkirjastamisele kuuluv pakett hakkab kehtima Euroopa Liidus 1. jaanuarist 2011, see tähendab, et juba varsti. See on väga oluline meie kõigi jaoks: nii turgude kui ka meie kodanike jaoks, sest selle eesmärk on aidata meie kodanikke. Nüüd läheme ja allkirjastame selle õigusaktide paketi.
<P>
(President allkirjastas õigusaktid koos Olivier Chasteli (nõukogu eesistuja), Michel Barnieri (komisjoni liige), José Manuel García-Margallo y Marfili (raportöör), Sylvie Goulardi (raportöör), Antolín Sánchez Presedo (raportöör) ja Peter Skinneriga (raportöör))
