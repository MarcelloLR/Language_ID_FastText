<CHAPTER ID="019">
Tsiviillennundusjulgestuse valdkonna ühiseeskirjad (arutelu) 
<SPEAKER ID="117" NAME="Juhataja">
Järgmine päevakorrapunkt on Paolo Costa Euroopa Parlamendi lepituskomitee delegatsiooni nimel koostatud raport lepituskomitees heaks kiidetud ühise teksti kohta eesmärgiga võtta vastu Euroopa Parlamendi ja nõukogu määrus, mis käsitleb tsiviillennundusjulgestuse valdkonna ühiseeskirju ja millega tunnistatakse kehtetuks määrus (EÜ) nr 2320/2002 -.
<SPEAKER ID="118" NAME="Paolo Costa">
raportöör. - (IT) Austatud juhataja, komisjoni asepresident, daamid ja härrad, me tähistame täna juba 2005. aasta septembris alanud menetluse lõppu.
<P>
Käidud tee on olnud pikk ning mõnes kohas ka keeruline, kuid kokkuvõtteks võin öelda, et see oli jõupingutust väärt. Küsimus, mida arutame, käsitleb tsiviillennundusjulgestuse valdkonda. Kehtinud ja seni kehtiv määrus võeti vastu väga emotsionaalses olustikus pärast kaksiktornidele tehtud rünnakut 11. septembril 2001. aastal. Määruse koostamine oli raske, kuid see kiideti heaks ja kohaldati ning kuigi seda on saatnud mõningane edu viimaste aastate jooksul, on selles siiski mõned praktilised lüngad ja puudujäägid.
<P>
See on põhjus, miks me määrust uuendama hakkame. Eesmärk on tagada paindlikum kohanemine tehnoloogiliste, psühholoogiliste ja käitumuslike muutustega võitluses terrorismi vastu, võttes arvesse seni saadud kogemusi. Julgeolek ja kaitse terroristide rünnakute eest on ilmselgelt prioriteet, kuid neid ei saa käsitleda teistest valdkondadest eraldi. Neid tuleb vaadelda veidi tasakaalustatumas kontekstis.
<P>
Kontroll peab olema range ja tõhus, kuid ei tohiks reisijatele liialt ebamugavusi tekitada ning kontrollmeetmete rakendamine ei tohiks kaasa tuua tarbetuid kulutusi. Kulutusi tuleb võimalusel jagada, neid ei tohiks jätta üksnes reisijate kanda. See on põhjus, miks uusi kontrollmeetmeid ei saa kehtestada ilma piisava demokraatliku kontrollita. Nendele kahele küsimusele - kulutustele ja demokraatlikule vastutusele - pühendas parlamendikomisjon oma tähelepanu menetluse lepitusetapis.
<P>
Mis puudutab kulutusi, siis on mul heameel täiskogu teavitada, et lisatud on artikkel, mitte põhjendus, mis näeb ette, et julgeolekukulud tuleb jagada reisijate, lennujaamade, lennuoperaatorite ning riikide valitsuste vahel. Veel ühe täiendava artikli alusel, mitte institutsioonidevahelise avalduse alusel, nagu 2002. aastal, vaid artikli alusel, käsitleb komisjon probleemi üksikasjalikumalt ning esitab ettepanekud parlamendile ja nõukogule, lahendamaks kulude jagamise probleem maksumaksjate ning reisijate vahel.
<P>
Käsitledes demokraatlikku vastutust, siis õnnestus meil saavutada täiustatud komiteemenetluse ehk kontrolliga komiteemenetluse kasutamine, eelkõige seoses mis tahes uue kontrolli või piirangu kehtestamisega reisijatele. Kui parlament peaks tulevikus otsustama, et julgeolekumeede on ebaproportsionaalne, saab ta korraldada avaliku arutelu, et uurida kõnealuseid seisukohti piisavalt.
<P>
Kokkuvõttes arvan, et tasakaal tõhusa terrorismivastase võitluse ja samal ajal reisijate privaatsuse ja tavade võimalikult ulatusliku austamise ning reisijate mõttetu segamise vahel on samuti saavutatud. Ilmselgelt näitab üksnes tingimuste tegelik kohaldamine, kas see tasakaal on täielikult saavutatud.
<P>
Seega soovitan, härra juhataja, siinsel täiskogul ja parlamendil kiita heaks lepitusmenetluse kaudu saavutatud kokkulepe, et komisjon saaks alustada tõhusat tööd kõnealuses valdkonnas.
<SPEAKER ID="119" NAME="Jacques Barrot">
komisjoni asepresident. - (FR) Austatud juhataja, daamid ja härrad, teie ees on ettepanek uue lennundusjulgestuse raammääruse kohta, millega kõik juba tutvunud olete. Tänan teid töö ja jõupingutuste eest, saavutamaks positiivne tulemus pikas ja keerulises lepitusmenetluses.
<P>
Oleme jõudnud parema reguleerimise tõestuseks oleva raammääruse viimasesse etappi. 4. märtsil lõpetas nõukogu ametlikult selle tasakaalustatud ja kasuliku teksti kolmanda lugemise. Tekst on oluline nii reisijatele kui ka kogu sektorile. Protsessi lõpetamine sõltub nüüd ainult Euroopa Parlamendi liikmetest.
<P>
Olen härra Costale tänulik, et ta palus parlamendil tekstiga nõustuda ja tagada seega lepituse positiivne tulemus. Kõik näitasid lepitusprotsessis valmidust kompromissiks, kuid arvan, et võin öelda, et parlament on väljunud võitjana, sest enamik esitatud muudatusettepanekuid ja ideid kaasati teksti, mille üle te hääletate.
<P>
Ma mõistsin teie ootusi finantspõhimõtete suhtes. Andsin tugeva isikliku panuse lepitusprotsessi. Teie loal viitan oma eelmisele avaldusele, et kavatsesin esitada komisjonile õigusloomega seotud projekti selle kohta, kuidas eristada maksumaksjate ja kasutajate poolt kantavaid kulusid, mis tulenevad rangematest julgeolekumeetmest, mida liikmesriigid saavad kehtestada lisaks uues määruses sätestatud põhireeglitele.
<P>
See ei sea ohtu komisjoni algatuse õigust ega kooskõla riiklike eeskirjadega, eelkõige asjaomase mõjuhindamise läbiviimisel enne mis tahes õigusloomega seotud ettepanekut.
<P>
Pealegi annab kontrolliga regulatiivmenetluse kehtestamine, uue komiteemenetluse otsuse muutmine, Euroopa Parlamendile suurema võimu üldeeskirjade üle, mille komisjon peab koostama pärast raammääruse vastuvõtmist.
<P>
Võimaldades suuremat paindlikkust kontrolliga regulatiivmenetlusega õigusaktide vastuvõtmise süsteemis, tagatakse selliselt vastukaal üldistes rakenduslikes õigusaktides. Seega saavutame institutsionaalset edu kõigis neis olukordades.
<P>
Artikli 4 puhul juhin ma teie tähelepanu tehtud avaldusele. Komisjon teavitab kavast esitada üldmeetmed, nagu näidatud praeguse artikli 4 lõike 1 punktis a, ning üksikasjalikud rakendusmeetmed praeguse artikli 4 lõike 2 tähenduses. Komisjon kavatseb kasutada Euroopa Ühenduse asutamiselepingu artiklit 251, et esitada mis tahes täiendusi, mida on vaja määruses sätestatud ühiste põhistandardite eesmärgil.
<P>
Komisjon märgib, et oluline on varustada üksikasjalikud rakendusmeetmed meetoditega, mis ei taga mitte üksnes tõhusat avastamist ja ennetamist, vaid ka vajaliku paindlikkuse ja kiiruse, hoides samal ajal tundlikud dokumendid reisijate kaitsmise eesmärgil salajas. Komisjon toob samuti esile, et rakendusmeetmete järjepidevust säilitatakse seni, kuni need asendatakse uute, kõnealuse määruse raames vastuvõetud meetmetega.
<P>
Mis puudutab uue määruse olulisust, siis see võimaldab töötada välja asjaomased õigusaktid, mis saavad käsitleda julgeolekuküsimusi pigem terviklikult ja paindlikult, mitte ei käsitle neid paljude üksikute, korduvate lähenemisviiside kaudu. Euroopa Lennuettevõtjate Ühenduse esialgsete hinnangute kohaselt võivad paindlikumad meetmed vähendada kulusid kuni 500 miljoni võrra.
<P>
Kokkuvõtteks võib öelda, et kui uus määrus vastu võetakse, võimaldab see lihtsamalt võtta vastu eeskirju, mis käsitlevad sama kõrgeid lennundusjulgestuse standardeid omavaid kolmandaid riike. Ühekordset julgestust käsitlev mõiste ei ole mitte ainult reisijate huvides, vaid ka Euroopa Liidu lennundussektori huvides.
<P>
Lisaks sellele loodan, et viimased tehnoloogilised arengud võimaldavad meil kehtestada vedelike pardale viimise täieliku keelu alates järgmisest aastast. Niipea kui on olemas asjaomane tehnika plahvatusohtlike vedelike avastamiseks, tegutsen ma selle nimel, et kõnealune uus tegur lisatakse eeskirjadesse. Euroopa Parlament võib läbi vaadata mis tahes eeskirjade muutmise kavasid kõnealuses valdkonnas.
<P>
Daamid ja härrad, see on olnud pikk protsess. See on nõudnud palju jõupingutusi kõigilt, saavutamaks kompromiss, mis on vajalik uue määruse vastuvõtmiseks. Uus määrus ei aita meil mitte ainult edendada lennundusjulgeolekut, vaid vähendab ka kulusid, lihtsustab eeskirju ning kaitseb tsiviillennunduse valdkonda tõhusamalt.
<P>
Seega tänan Euroopa Parlamenti töö eest kõnealuse õigusloomega seotud ettepaneku koostamisel ning loodan kogu südamest, et toetate kõnealust teksti ning võtate selle vastu.
<SPEAKER ID="120" NAME="Philip Bradbourn">
fraktsiooni PPE-DE nimel. - Härra juhataja, nagu nii raportöör kui ka volinik Barrot ütlesid, on parlament ja nõukogu pärast pikki lepitusprotsessi läbirääkimisi lõpuks jõudnud kokkuleppele, mis on minu arvates positiivne ja väärib meie toetust.
<P>
Jätkuva terrorismiohu valguses usume, et selged julgeolekueeskirjad ning nende oluline ühise rakendamise aspekt lennujaamades ja lennuettevõtetes üle kogu Euroopa on äärmiselt vajalikud ning kõnealune ettepanek täidab mõlemat eesmärki.
<P>
Kuna me ei saavutanud nõukoguga kokkulepet julgeolekumeetmete rahastamisküsimuses, nõustus komisjon esitama järgmise paari kuu jooksul eraldi ettepaneku meetmete rahastamise kohta. Loodan, et seda tehakse pigem varem kui hiljem.
<P>
Soovin siinkohal teha selgeks, et ettepanekut esitades peaksid nii nõukogu kui ka komisjon pidama silmas parlamendi tugevat, ühist seisukohta kõnealuses küsimuses. Parlamenti ei tohi kohelda järjekordse rõngana, millest komisjon ja nõukogu läbi peavad hüppama, vaid tõsise ja võrdse partnerina protsessis. Reisijate ohutus ja julgeolek on ülimalt olulised ning loodan, et komisjoni tulevane ettepanek kajastab meie tugevat seisukohta.
<P>
Hoolimata nimetatud kitsaskohast tuleb raportit kiita. Olen seisukohal, et ühised julgeolekustandardid üle kogu Euroopa on kasulikud. Arvestades, et juba niigi suur terrorismioht lennundusele tänapäeval suureneb jätkuvalt, pakub kõnealune ettepanek olulisi võimalusi reisijate ohutuse ja julgeoleku edendamiseks. Seega palun tungivalt, et täiskogu meedet täielikult toetaks.
<SPEAKER ID="121" NAME="Saïd El Khadraoui">
fraktsiooni PSE nimel. - (NL) Volinik, daamid ja härrad, 11. septembri terrorirünnakud ning nendele järgnenud ohud on pannud meid mõistma, kui haavatav on lennundussektor ning kui tõsised tagajärjed on rünnakul, milles kasutatakse õhusõidukit või siseinfot kasutavaid kurjategijaid, ning kui tohutut mõju avaldab see majandusele ja seega meile kõigile. Seetõttu on oluline, et teeksime kõik vajaliku, tagamaks maksimaalne julgestus ning siinjuures pole vaja isegi mainida, et kõnealune küsimus eeldab maksimaalset ühtlustamist Euroopa tasandil.
<P>
Samal ajal peame aga leidma tasakaalu ühest küljest julgeoleku ning teisest küljest mugavuse, privaatsuse ja liikumisvabaduse vahel, nagu raportöör ütles. See oli kogu aeg meie kui Euroopa Parlamendi delegatsiooni seisukoht läbirääkimiste ajal ning arvan, et tegime head, fraktsiooniülest tööd härra Costa ja härra Jarzembowskiga ka lepitusmenetluses. Võtsime end kokku ning saavutasime hea kompromissi, nagu volinik õigesti märkis.
<P>
See ei tähenda, et oleksime täiesti rahul. Kõik sõltub sellest, kuidas saavutatud kokkuleppeid tegelikkuses rakendatakse. On kaks olulist valdkonda, neist esimene meetmete rakendamine. Tagasime parlamendile märkimisväärse jätkuva osaluse uue, kontrolliga komiteemenetluse kaudu ning saavutasime de facto midagi veto õiguse sarnast, kui arvame, et esitatud meetmed on ebaproportsionaalsed. Seega on ruumi tõlgendusteks ja aruteluks ning arvan, et vedelike keeld näitas selgelt, et see on vajalik. Me ei saa anda ekspertide komiteele vaba voli tegutseda, kuid mitte pärast vastutada, seega on minu jaoks see uus demokraatliku kontrolli vorm kokkuvõttes lisaväärtus.
<P>
Me võime seda tööd edaspidigi teha, kui komisjon teavitab meid jätkuvalt olukorrast ning usun, et see on midagi äärmiselt olulist. Peame tagama õige sisemenetluse, mis võimaldaks parlamendil käsitleda küsimust piisaval määral.
<P>
Teiseks ei saavutanud me soovitut täies ulatuses julgeolekumeetmete rahastamise küsimuses ning teame seda. Tahtsime säilitada järjepidevuse oma seisukohtades. Me ootame, et Euroopa julgestusmeetmed oleksid kõigile piisavad. Kui liikmesriigid vajavad või soovivad enamat, peavad nad asjaomased kulud ise kandma. Me ei saavutanud selle suhtes küll kokkulepet, kuid olen kindel, volinik, et teie tehtud ettepanek viib tulevikus uue aruteluni ja tõeliste tulemusteni.
<P>
Igal juhul on meil tänasest raamistik, mis peaks võimaldama meil võtta kiiresti julgestusmeetmeid, kuid samal ajal tagab demokraatliku vastutuse. Me peame vaid vaatama, kas süsteem rahuldab tegelikkuses kõiki. Ka meie fraktsioon toetab seda.
<SPEAKER ID="122" NAME="Jeanine Hennis-Plasschaert">
fraktsiooni ALDE nimel. - (NL) Ausalt öeldes ei ole mingisugust kahtlust, et lennundus on ja jääb terroristidele üheks peamiseks sihtmärgiks. Seega vajadus rangemate reeglite järele õhutranspordis, koos kaasnevate kulude ja koormusega, on ilmselge. Kuid pidades silmas sellele põhiraamistiku tagamist, on äärmiselt oluline, et meetmed oleksid tõhusad. Sellel eesmärgil on saavutatud kokkulepe, ehkki mitte täiuslik, oluline samm edasi.
<P>
Parlamendi laiema rolli suhtes loodan, et saame seda täiel määral ära kasutada. Rohkem kui midagi muud vajame realistlike meetmete kohaldamist, pidades silmas meie õigusaktide ja eeskirjade tõhusust. Mõistagi on oluline, et kollektiivset survet käsitletaks piisavalt. Samal ajal tuleb lennureisijasse suhtuda tõsiselt. Kallid, kuid petlikud julgestusmeetmed ei ole kellelegi kasulikud.
<P>
Terroristid muutuvad järjest leidlikumaks. Vastus ei seisne veepudelite, dušigeeli või kontaktläätsevedeliku äravõtmises. Lahendus seisneb politsei, õigus- ja luureteenistuste piiriüleses tõhusas toimimises. Ootan huviga uut kava, mida volinik äsja kirjeldas.
<SPEAKER ID="123" NAME="Seán Ó Neachtain" LANGUAGE="GA">
Lennundusjulgestuse olulisust ei peaks ega tohigi eirata ning kiidan tehtud tööd, mille tulemuseks on lennureisijate ja lennundustöötajate ohutust tagav lahendus.
<P>
Kui me koostame ja rakendame kõnealust liiki määruseid, peame tegema kindlaks, et määrused ei teeniks määruste huve ning et arvestaksime lennundussektori teisi aspekte samuti. Seega tervitan ma raporti punkti, mis näeb ette, et teatavad reisijad, kes tulevad samasuguste julgeolekumeetmetega riikidest nagu liidus on, ei pea läbima täiendavat turvakontrolli. Kahjuks ei kohaldata samasugust lähenemisviisi tollimaksuvabade kaupade ja transiitreisijate puhul.
<P>
Kui näiteks keegi tuleb Ameerika Ühendriikidest Iirimaale ning istub ümber Pariisis, siis USAst ostetud mis tahes tollimaksuvabad kaubad võetakse temalt Pariisis ära. Selline mõttetu kord tähendab, et reisijad ja jaemüüjad kannatavad selle tõttu.
<P>
Olen nõus, et julgestusküsimused on esmatähtsad. Singapuris saavutatud lahendus näitas, et need kaks aspekti on saavutatavad. Miks ei saa siis sarnaseid korraldusi viia läbi teistes riikides? Teame, et selliseid plaane on tehtud, kuid see toimub liiga aeglaselt reisijate ja jaemüüjate jaoks, kes tagajärgede tõttu kannatavad.
<SPEAKER ID="124" NAME="Eva Lichtenberger">
fraktsiooni Verts/ALE nimel. - (DE) Härra juhataja, see on olnud väga pikk protsess ning soovin kasutada võimalust ja avaldada veel kord tänu härra Costale. Läbirääkimistes, muuhulgas nõukoguga peetud läbirääkimistes jäi ta komitees kindlaks parlamendiliikmete poolt koostatud ja toetust leidnud seisukohale.
<P>
Üks vaidlusaluseid küsimusi, mida ka juba nimetati, on julgestusmeetmete rahastamine - selle põhjus on ilmselge. Näiteks peituvad nendes julgestusmeetmetes mitmesuguste lennuettevõtete jaoks võimalused mitte täiesti seaduslikuks rahastamiseks. Ma eeldan, et see oli ka nõukogu vastuseisu põhjus mitmetele suuremat läbipaistvust tagavatele eeskirjadele kõnealuses valdkonnas, kuid läbipaistvad, üheselt mõistetavad rahastamispõhimõtted, mis aitaksid probleeme ennetada, olid mõistagi meie fraktsiooni selgeks ühiseks eesmärgiks.
<P>
Teine küsimus puudutas parlamendi suuremat osalust julgestusmeetmete jätkuvas arengus. Ka see kohtas tugevat vastuseisu, kuigi ma ei mõista, miks, sest Euroopa Parlament püüdis siiski vaid näidata pääseteed, mida on võimalik kasutada näiteks siis, kui juba vastuvõetud meetmed hakkavad muutuma kasutuks. Ma toetan küll saavutatud kompromissi, kuid oleksin soovinud enamat.
<SPEAKER ID="125" NAME="Jaromír Kohlíček">
fraktsiooni GUE/NGL nimel. - (CS) Euroopa Parlament ja Euroopa Komisjon on aastaid vaielnud lennundusjulgestuse valdkonna üle.
<P>
16. detsembri 2002. aasta määruse (EÜ) nr 2320/2002 muutmise eesmärk on tagada tsiviillennundusjulgestuse valdkonna ühiseeskirjade edendamine. Valminud dokument ei ole aga siiski üheselt mõistetav. Selleks, et mitte ainult mina, vaid ka paljud parlamendiliikmed saaksid tõsta käe lepitusmenetluse tulemuse poolt, soovin ma kuulda selget vastust oma küsimusele.
<P>
Volinik, Monsieur le Commissaire, c'est pour vous: kuna uus määrus ei taga ühist menetlust pilootide ohutuse katseteks, siis kuidas lahendatakse see küsimus, kui määrus (EÜ) nr 2320/2002 kehtetuks muutub? Kas te võite kinnitada, et Euroopa Lennumeeskonnaliikmete Liit ja komisjon on leppinud kokku, et koostavad määruse, mis näeb ette ühise menetluse pilootide ohutuse katseteks? Kui jah, siis kuna see tekst esitatakse? Teie vastus määrab ära, kuidas me homme hääletame.
<SPEAKER ID="126" NAME="Rodi Kratsa-Tsagaropoulou" AFFILIATION="PPE-DE">
- (EL) Härra juhataja, lubage mul kõigepealt avaldada sügavat rahuolu kokkuleppe suhtes, mis saavutati tsiviillennundusjulgestuse valdkonna ühiseid eeskirju käsitleva määruse muutmise kohta. Soovin õnnitleda tehtud töö eest nii raportööri härra Costat kui ka fraktsioonide esindajaid härra Jarzembowskit ja El Khadraoui, kes moodustasid koos raportööriga meie läbirääkimiste rühma tuumiku. Omades üksikasjalikke teadmisi valdkonnast ja selle tehnilistest mõõtmetest ning jäädes kindlaks Euroopa Parlamendi seisukohale läbipaistvuse ja kodanike austamise kohta, võitlesid nad südilt ja järeleandmatult kõnealuse eesmärgi saavutamise nimel. Soovin tänada ka kõiki liikmeid Euroopa Parlamendi delegatsioonist, mida mul oli au juhtida, koostöö eest kõigis etappides ja eelkõige otsustavatel hetkedel. Lubage mul usaldada eesistujamaale Portugalile jätkuvad jõupingutused, saavutamaks vastastikkune mõistmine ja kokkulepe. Soovin esile tuua ka Euroopa Komisjoni konstruktiivse ja otsustava panuse, millele volinik Barrot sageli viitas.
<P>
Uus määrus ei ole üksnes edukate läbirääkimiste tulemus. Lõppanalüüsis esindab see tasakaalu ühest küljest julgestuse ja teisest küljest kodanike ning meie poliitiliste eesmärkide vahel. Uus määrus on julgestuseeskirjade kohaldamise kaudu saadud kogemuse vili. See on kõigi asjaomaste ametite vajaduse väljendus läbipaistvuse ja vastutuse järele. See tagab reisijate turvalise liikumise tõhusa raamistiku üleilmastuvas maailmas, võimaldades liikmesriikidel kohaldada oma poliitikat uutest arengusuundadest ja teataval perioodil tekkida võivatest eritingimustest lähtuvalt. Määrus nõuab samuti, et liikmesriigid säilitaksid läbipaistvuse ja kannaksid osa kuludest - need on olulised tingimused Euroopa Parlamendi seisukoha järgi.
<P>
Liikmesriigid peavad austama kõnealuseid kohustusi ning Euroopa Komisjon on otsustanud koostada 2008. aasta lõpuks aruande, mis aitab sellele püüdlusele tohutult kaasa. Euroopa Parlament valmistub siis mängima tõhusat rolli vajalike meetmete jõustamisel.
<SPEAKER ID="128" NAME="Silvia-Adriana Ţicău" AFFILIATION="PSE">
(RO) Soovin õnnitleda raportööri härra Costat ning kolleege, kes osalesid kolmanda lugemisega seonduvates läbirääkimistes. Me arutame seda dokumenti rohkem kui kaks aastat pärast komisjoni tehtud ettepanekut 2005. aastal, eesmärgiga asendada 2002. aastal, pärast 11. septembri 2001. aasta terrorirünnakuid vastuvõetud määrus.
<P>
Õhutransport on viimaste aastate jooksul arenenud väga kiiresti. Kui 1970. aastal oli 15-liikmelises ELis umbes 200 miljonit reisijat, siis 2000. aastal ulatus see arv umbes 600 miljonini. Kahjuks põhjustasid 11. septembri terrorirünnakud õhutransporti kasutavate reisijate arvu vähenemise 2001. aastal võrreldes 2000. aastaga 2% võrra.
<P>
Euroopa Parlament usub, et reisijate ja lennundustöötajate ohutus on äärmiselt oluline. Lepitusmenetluse raames toimunud arutelud keskendusid peamiselt julgestusmeetmetega seonduvate kulude jagamisele, julgestuskontrolli ühtsele põhimõttele ning riiklikul, lennujaama või lennuettevõtte tasandil vastuvõetud tsiviillennunduse ohutust käsitlevate teatavate programmide mõjule. Ühised julgestusstandardid võetakse lõpuks vastu kontrolliga regulatiivmenetlust kasutades, et Euroopa Parlamendil oleks oluline osa kõnealuses protsessis. Tsiviillennundusjulgestuse täiendavate meetmetega seonduvad kulud tuleb kanda nii liikmesriikidel kui ka kasutajatel.
<P>
31. detsembriks 2008 esitab komisjon Euroopa Parlamendile aruande rakendatavate meetmete kohta, et julgestusmeetmetega seonduvaid makse kasutataks üksnes otsatarbekohaselt ning et tagatud oleks kõnealuste maksude arvestamise ja kasutamise läbipaistvus.
<P>
Mis puutub julgestustöötajate kasutamisse õhusõiduki pardal, siis on igal liikmesriigil õigus otsustada asjaomase liikmesriigi registreeritud ja volitatud lennuettevõtte üle, kuid nende rolli edendati teatavate väljaõpet ja julgestustingimusi käsitlevate sätete kehtestamisega.
<SPEAKER ID="129" NAME="Mieczysław Edmund Janowski" AFFILIATION="UEN">
(PL) Proua juhataja, õhutransport vajab selgelt määratletud õiguslikke eeskirju, kuid need peavad olema võimalikult paindlikud ning samal ajal piisavalt ühtlustatud, eelkõige lennundusjulgestuse küsimuses. Dokument, mida täna arutame, on kooskõlas nimetatud kriteeriumidega. Ma arvan, et see on lepituskomitee liikmete saavutatud keeruline, kuid hea kompromiss ning tänan neid tehtud töö eest. Sellel eesmärgil on härra Costa ja volinik Barrot iseäranis suure kiituse ära teeninud.
<P>
Kuna aega on vähe, käsitlen vaid mõnda punkti. Esiteks peavad lennundusjulgestuse maksud olema võimalikult läbipaistvad ning olema seotud vaid tegelike kuludega. Teiseks ei tohi kõnealuses valdkonnas võetud meetmed takistada vaba turu loomulikuks osaks olevat konkurentsi lennujaamade ja lennuettevõtete vahel. Kolmandaks tuleb tsiviillennundusjulgestuse põhimõtted muuta rahvusvaheliselt standardseks. Seetõttu on tervitatav, et dokument viitab koostööle Rahvusvahelise Tsiviillennunduse Organisatsiooniga (ICAO). Neljandaks peavad julgestusmeetmetest kinni pidama ka kolmandate riikide õhusõidukid, vastasel korral muutuvad Euroopa meetmed ebatõhusaks. Viiendaks tuleb ette valmistada sobivad meetmed kriisiolukorra käsitlemiseks, mida ei pruugi kunagi ette tulla, kuid mis on alati võimalik terrorirünnaku korral.
<P>
Viimaseks, püüdkem koos muuta reisijad, muuhulgas erivajadustega reisijad õhutranspordis osalevate poolte tegutsemise teemaks, mitte objektiks, eelkõige käsitledes julgestusmeetmeid, mis toovad kaasa teataval määral ebamugavusi.
<SPEAKER ID="130" NAME="Timothy Kirkhope" AFFILIATION="PPE-DE">
Proua juhataja, mul on heameel näha, et kõnealuses küsimuses on saavutatud edu, sest parlament on alati olnud seisukohal, et lennureisijate ohutust edendavate meetmete suhtes tuleb olla väga põhjalik. Soovin avaldada kiitust härra Costale, kolleegidele transpordikomisjonist ning eelkõige volinik Barrot'le, kes on teinud jõupingutusi, tagamaks rahastamismeetmete piisav ettevalmistamine ning komiteemenetluse kasutamine ühiste põhistandardite määratlemise kontrolli eesmärgil.
<P>
ELi koostöö vajab järjepidevust kõnealuses valdkonnas, et reisijad oleksid paremini teavitatud. Nagu ma eelmise aasta lõpus ütlesin, tuleb edaspidi küll tunnustada meie 27 eri õigussüsteemi traditsioone, kuid peamised julgeolekustandardid tuleb kindlaks määrata ELi tasandil. Kui komisjon valmistab ette rahastamispõhimõtet käesoleva aasta lõpupoole, võitlen ma kindlalt selle eest, et liikmesriigid saaksid minna neist põhimõtetest kaugemale, kui nad seda soovivad, kuid samas peavad olema ka valmis katma asjaomased kulud.
<P>
See on seotud ka aruannetega, mis väidavad, et Briti lennujaamade talitus võtab Heathrows ja mitmes teises lennujaamas kõigilt siseriiklikele lendudele registreerivatelt reisijatelt sõrmejäljed ja pildistab neid. Arvan, et seda tuleks kontrollida, et teha kindlaks, kas need meetmed on tõhusad. Volinik Frattini esitatud biomeetrilise tehnoloogia kasutamine toimub suurema tõhususe eesmärgil ning ei tohi avalikku toetust eemale tõrjuda.
<P>
Reisijad on juba nõustunud paljude ebamugavust põhjustavate olukordadega seoses julgestusmeetmetega, mis võivad küll olla soovitavad, kuid mille tõhususe kohta üksikasjalikku analüüsi läbi ei ole viidud. Mõnede sätete suvalisus on iseäranis ärritav ning peaksime kindlasti nõudma suuremat järjepidevust lennujaamade ametite käsitlemise viisis üle kogu Euroopa, kui mitte üle maailma.
<P>
EL peaks olema kõigi nende julgestusküsimuste suhtes pigem ennetav, kui reageeriv. Peame olema sammu võrra eespool kõrgtehnoloogia arengust tulenevatest ohtudest, jagades parimaid kogemusi ja koondades tarkust. Ma arvan, et kõnealune raport viib meid mõnevõrra selles suunas.
<SPEAKER ID="131" NAME="Inés Ayala Sender" AFFILIATION="PSE">
(ES) Proua juhataja, meil on heameel, et oleme lõpule jõudnud selle tagantjärele vaadates pikaleveninud lahinguga, saavutamaks paremad julgestusmeetmed sellises olulises valdkonnas nagu lennundus, mis on Euroopa majanduse ja konkurentsivõime üks olulisemaid osi ning mille edukuse ja usaldusväärsuse määravaks teguriks on kõrgetasemeline julgestus.
<P>
Seda kogesime kõige äärmuslikumal viisil 11. septembril 2001. aastal, kui julgestus ise oli üks põhiaspekte, mis näitas, et vajab edendamist üleilmsel tasandil ja eelkõige Euroopa ala silmas pidades.
<P>
Kõik komisjoni tehtud jõupingutused, mitte ainult kõnealuses dokumendis, vaid ka teistes komisjoni käsitletud dokumentides - musta nimekirja teema ning julgestusmeetmete järkjärguline parandamine ja rakendamine -, on minu arvates olulised.
<P>
Me õnnitleme eelkõige raportööri härra Costat, kelle vahetevahel küll ärritav visadus viis kokkuleppeni. See on parim võimalik kokkulepe.
<P>
Kõnealune kokkulepe käsitleb kahte peamist teemat. Esimene neist on julgestuse möödapääsmatu nõue ehk täpsemalt öeldes meetmete rahastamine. Me kõik nõustume, et julgestus on äärmiselt oluline. Teine oluline küsimus on aga, kes maksab selle julgestuse eest ning kuidas püüame me edendada läbipaistvust ja kulude paremat jagamist. Pidades seda silmas, arvan, et komisjoniga tehtud koostöö, mille eesmärgiks oli selgitada välja, kuidas määrata kindlaks ja edendada läbipaistvust kulude jagamisel maksumaksjate ja kasutajate vahel, aitab meil tulevikus meetmeid edendada ja neid rakendada.
<P>
Teine teema on oluline parlamendile kui institutsioonile. Institutsioonilisest seisukohast õnnestus härra Costal edendada komiteemenetlust seoses üksikasjaliku vaatlemisega ning usun, et ka see aitab meil tulevikus ära hoida arusaamatusi, mida varem on ette tulnud, näiteks seoses vedelikega. See on veel üks valdkond, mida minu arvates tuleb parandada. Tulevikuks loodame jõuda lõpule kõigi peamiste lennundusjulgestust käsitlevate dokumentidega, pidades silmas kõige olulisemat tegurit ehk inimesi.
<P>
Ma loodan samuti, et volinik saab meid teavitada, kuidas on asjad nii meeskonna kui ka pilootide sotsiaaltingimuste ajakavaga seoses väljaõppe ja atesteerimisega. Teame, et Euroopa Lennuohutusamet käsitleb kõnealust teemat, kuid sooviksime kuulda täpsemalt konkreetsetest meetmetest, mis on kesksed tegurid julgestuse edendamisel.
<SPEAKER ID="132" NAME="Reinhard Rack" AFFILIATION="PPE-DE">
(DE) Proua juhataja, härra asepresident, reisijate ohutus on äärmiselt oluline põhimõte, kuid kuidas neid tegelikult kaitstakse? Nagu Itaalia tippjalgpallitreener Giovanni Trapattoni ütleks: "Vööd maha, pudelid tühjaks, jalatsid jalast!" Kas need meetmed tagavad tegelikult midagi muud, kui täiendavad töökohad vähetasustatud ja vähe väljaõpet saanud julgestustöötajatele? Pealegi seostatakse Euroopaga siis taas kord pikki järjekordi lennujaamades, jagelemist ning majanduslikult ebasoodsat olukorda, kuigi paljudel juhtudel on need ebamugavad olukorrad liialdavate kohalike ja piirkondlike julgestusametnike püüdlikkuse tagajärg. Kindlasti saab seda paremini korraldada!
<P>
Uuendagem vedelikke käsitlevaid rakendusmeetmeid võimalikult kiiresti ning asendagem need enama ja parema tehnoloogiaga ning parema koostööga julgestusteenistuste vahel.
<SPEAKER ID="133" NAME="Erna Hennicot-Schoepges" AFFILIATION="PPE-DE">
(FR) Proua juhataja, volinik, soovin pöörata tähelepanu eelkõige tehnoloogilisele uuendamisele, mis on vajalik tsiviillennunduse kokkuvarisemise vältimise eesmärgil. Ma toonitan seda, et CESARi projektis tuleb saavutada edu, et edendada tehnoloogilisi uuendusi lennunduses ning teha kindlaks, et tsiviillennundust ei takista teatavad jõud kohapeal. Ma soovin küsida, missugust edu on saavutanud liikmesriigid õiguste ülevõtmisel? Kas sellega ei kaasne palju kasulikke aspekte reisijate ohutusele, keskkonnakaitsele ning lennundusele kui tervikule?
<SPEAKER ID="134" NAME="Jacques Barrot">
komisjoni asepresident. - (FR) Proua juhataja, daamid ja härrad, kuulasin teie sõnavõtte tähelepanelikult. Nagu esile tõite, on meie lennundusjulgestuspoliitika väljakutse leida põhjendatud tasakaal vajaduse vahel kaitsta reisijaid terroristide tegevuse eest ning mõistagi edendada lennujaamade operatiivtegevust, vältimaks liiga keerukat registreerimiskorda. Komisjoni ettepaneku eesmärk oli põhjendatud tasakaalu saavutamine võimalikult tõhusalt. Nagu ma juba varem ütlesin, võimaldab kõnealuse määruse vastuvõtmine meil luua tänapäevasemad ja paindlikumad eeskirjad, kasutades uusi registreerimistehnoloogiaid, kehtestada ühekordset julgestust käsitlev põhimõte lendudele, mis on pärit väljastpoolt liikmesriike, kuid riikidest, millel on kõrged julgestusstandardid, tühistada teatavad kahekordsed nõuded ja kodifitseerida sidusrühmade osalemine otsustamisel rakenduseeskirjade üle. Ma aitan isiklikult kaasa algatuste käivitamisele kõigis julgestuse rahastamise valdkondades, et edendada praegust olukorda, tagada suurem läbipaistvus ning muuta liikmesriikide finantskohustused nähtavamaks.
<P>
Niisiis, nagu ütlesin, vastan osale teie tähelepanekutest, ehkki mitte kõigile.
<P>
Üldine reegel, mida komisjon tulevikus järgib, on avaldada kõik määruse taotlused, välja arvatud juhul, kui teadlikkus määrusest võib aidata terroriste. See on erinev praegusest olukorrast, kui peamine reegel on mitte midagi avaldada. See on väga oluline punkt, sest tähendab, et parlamenti saab teavitada täies ulatuses.
<P>
Seega vastan nüüd mõningatele küsimustele. Vastuseks härra Ó Neachtainile ütlen, et tollimaksuvaba kauba küsimus on minu jaoks ikka veel oluline. Me koostasime määruse, mis jätab ruumi kitsendustele. Singapuri läbirääkimiste kaudu õnnestus meil kehtestada reeglid tehinguteks Singapuriga ning nüüd jätkame kõnelusi mitmete mitte-liikmesriikidega, valmistamaks ette täiendavaid kitsendusi. Ilmselgelt peavad need mitte-liikmesriigid tegema märkimisväärselt aktiivsemalt koostööd meiega ning me teavitame neid meie ootustest. Ameeriklased ja kanadalased teevad meiega koostööd, kuid meie jaoks on äärmiselt oluline - uskuge mind, sellest olen ma isiklikult äärmiselt huvitatud - allkirjastada palju enam lepinguid mitte-liikmesriikidega, kui soovime saavutada mingisugustki edu tollimaksuvaba kauba küsimuses.
<P>
Jaromír Kohlíček ja Ayala Sender nimetasid äsja piloote ja meeskonnaliikmeid. Konsultatsioonid käivad, kuid ma ei saa ennustada nende tulemusi. Oluline on aga, et pöörame suurt tähelepanu probleemile, millele tuleb leida õige lahendus.
<P>
Nagu juba õigesti nimetatud, vajame sidusat lähenemisviisi Euroopa tasandil. Ma jälgin mõistagi ka ise väga tähelepanelikult, kuidas määrusi kohaldatakse, ja nagu Timothy Kirkhope õigustatult äsja esile tõi, peame tingimata ühtlustama nende kohaldamise eeskirju ja menetlusi. Samuti peame jälgima iseäranis tähelepanelikult osasid liikmesriike, kes teevad suuremal või vähemal määral improviseeritud ja ühepoolseid algatusi. See pole lihtne, teame, et võitlus julgestusmeetmete rahastamise ning läbipaistva ja tasakaalustatud rahastamise nimel on raske. Soovin avaldada tänu Rodi Kratsa-Tsagaropouloule, kes juhtis parlamendidelegatsiooni ning aitas meid märkimisväärselt nende pikkade ja vaevanõudvate koosolekute jooksul.
<P>
Lõpetuseks soovin öelda midagi Paolo Costale, sest tema raport ja töö raportöörina tekitasid meis tunde, et parlament taotleb tõepoolest head Euroopale ja heaolu reisijatele ning mõistagi kaitsesüsteemi, mis on tõhus, kuid samal ajal võimalikult paindlik, kohaldamaks seda muutustega. Ütlesin juba varem, et jälgime hoolikalt uusi tehnoloogiaid, mis võimaldavad loodetavasti meil menetlusi lihtsustada. Lõhkeainete avastamine vedelikes näib olevat juba töös. Loodan, et saame kõnealuseid tehnoloogiaid ära kasutada. Ilmselgelt on need teretulnud.
<P>
Tänan teid, proua juhataja, ning tänan parlamenti eelkõige arutelu kõrge taseme eest ja kõigi arutelu jooksul tehtud panuste eest.
<SPEAKER ID="135" NAME="Paolo Costa">
raportöör. - (IT) Proua juhataja, volinik, daamid ja härrad, määrus on raammäärus ning selle headust saab kogeda vaid seda tegelikkuses rakendades. Seni oleme arvesse võtnud kõiki asjaolusid.
<P>
Ma usun, me mõlemad teame, et meil on veel suuri probleeme. Esimene neist on terrorioht, mis nõuab kõrgendatud julgestust ja mida ei saa pidada kellegi eraprobleemiks. Kujutada ette, et iga reisija vastutab terrorismivastase tegevuse rahastamise eest, on ilmselgelt ebareaalne. Reisijad vastutavad ühiselt ning see on see joon, mis varem või hiljem esile tuleb ja riigid kõnealuse tegevuse suhtes vastutustundlikumaks muudab.
<P>
Teine probleem seisneb selles, et kahjuks muudab terrorism meie käitumist, me ei tohi kõrvale hiilida ülesandest kehtestada reeglid, mis seavad piirid meie kõigi tegevusele, sest terroristidel ei saa lasta võita. Samal ajal tuleb teha kõik endast olenev, tagamaks, et me ei aitaks mitte mingil viisil nende tegevusele kaasa, sest terrorism sunnib meid muutma meie eluviisi.
<P>
Seda tasakaalu on raske saavutada. Oleme kasutusele võtnud kõikvõimalikud vahendid: kaasotsustamismenetluse, täiendava komiteemenetluse, lihtsustatud komiteemenetluse. Need on vahendid, mida vajame. Meil on selles suunas vaja palju tööd teha, kuid arvan, et selleks on loodud hea alus.
<SPEAKER ID="136" NAME="Juhataja">
Arutelu on lõppenud.
<P>
Hääletus toimub teisipäeval, 11. märtsil 2008.
<P>
Kirjalikud avaldused (kodukorra artikkel 142)
<SPEAKER ID="137" NAME="Marian-Jean Marinescu  " AFFILIATION="PPE-DE">
kirjalikult. - (RO) Liikmesriikide, lennujaamade ja lennuettevõtete võetud tsiviillennundusjulgestuse tagamist käsitlevate meetmete ühtlustamine on möödapääsmatu terrorismiohuga toime tulemiseks.
<P>
Sellest hoolimata tuleb luua tasakaal julgestuse edendamise ning mugavuse tagamise vahel õhutransporditeenuste kasutajatele.
<P>
Kõigi vajalike meetmete võtmine on kohustuslik, et edendada jälgimisseadmete tehnilist sooritust ning kohaldada ühekordset kontrolli transiitlendude korral, vähendamaks töötlemisaega ning keskpikas ja pikaajalises perspektiivis tegelikke kulusid.
<P>
Teisest küljest moonutab julgestusmeetmetega seonduvate maksude arvestamisel ja kohaldamisel läbipaistvuse puudumine lennutranspordi konkurentsi ning arusaama, kuidas raha kõnealuste vahetute meetmete rahastamisel kasutatakse.
<P>
Rahastamisega seotud küsimused tuleb välja selgitada võimalikult kiiresti, et nii Euroopa Liidu maksumaksjad kui ka transporditeenuste kasutajad omaksid selget ülevaadet kogutud summade kasutamise üle, eraldades seega vahetute meetmete rahastamiseks kuluvad summad kindlustussummadest ning liikmesriigi poolt kehtestatud mis tahes riikliku abi täiendavate meetmete toetuseks.
