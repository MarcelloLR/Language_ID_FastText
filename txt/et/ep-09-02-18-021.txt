<CHAPTER ID="021">
Üheminutilised sõnavõtud poliitiliselt olulistel teemadel
<SPEAKER ID="176" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="177" NAME="Csaba Sógor" AFFILIATION="PPE-DE">
(HU) Seekelite territooriumi autonoomia Rumeenias sai alguse mitusada aastat tagasi. Tänapäevase Rumeenia riigi asutamisdokumentide järgi on seekelite territooriumile antud regionaalne autonoomia, mis oli olemas ka kommunistliku režiimi ajal.
<P>
Võttes arvesse ELi riikides tagatud autonoomia eri vorme, nõudis mitmest tuhandest inimesest koosnev rahvahulk 8. veebruaril 2009. aastal Sepsiszentgyörgys (Sfântu Gheorghe), et president võtaks tagasi oma solvavad avaldused Transilvaania ungarlaste kohta, tagaks etnilistele kogukondadele proportsionaalse esindatuse riigi institutsioonides, lõpetaks sihipärased ümberasustamised piirkonda, lõpetaks seekelite territooriumil toimuva majandustegevuse tahtliku takistamise, kiirendaks kiriku- ja riigivara tagastamist, lõpetaks sõjaliste üksuste laiendamise, asutaks avalik-õiguslikud sõltumatud Ungari ülikoolid, nimetaks ungari keele piirkonna ametlikuks keeleks ning tunnustaks kollektiivseid õigusi ja seekelite territooriumi regionaalset autonoomiat.
<SPEAKER ID="178" NAME="Iliana Malinova Iotova" AFFILIATION="PSE">
(BG) Me peame õnnitlema Tšehhi parlamendi alamkoda Lissaboni lepingu ratifitseerimise puhul. See on Euroopa idee elluviimisel järjekordne võit, mis tõestab, et järjest enam inimesi usub Euroopa väärtustesse. Seetõttu kutsun teid üles eralduma nendest, kes kuritarvitavad neid väärtusi ja kahandavad meie usku nendesse.
<P>
Kuidas me saame panna põhiõigused kuldsete tähtedega hartasse kirja, kui me samal ajal talume seda, et neid halvustatakse ja eiratakse? Me räägime usulisest ja etnilisest sallivusest, eakate õigusest elada väärikat elu ja osaleda selles aktiivselt, kuid samal ajal tõmbab Bulgaaria poliitilise erakonna liider ja Euroopa Rahvapartei täisliige piiri mitmesuguste etniliste ja vanuseliste rühmade vahele ning levitab mõtet inimeste kuulumisest erinevatesse ühiskonnaklassidesse. Kuidas peaksime niisugust liidrit kohtlema? Minu küsimus on suunatud parlamendi paremale tiivale, sest Euroopa Rahvapartei esimees Wilfried Martens on soovitanud teda meie riigi järgmiseks peaministriks. Hoiduge topeltstandarditest, austage oma sõnu ja tegusid ning pidage meeles, et 50 aastat tagasi tõid meid kokku inimõigused.
<SPEAKER ID="179" NAME="Filiz Hakaeva Hyusmenova" AFFILIATION="ALDE">
(BG) Euroopa majanduse taastamise kava on nüüd valmis. Kriis on üldine probleem, kuid vargsi levivad ka protektsionistlikud ning riiklike tööstuste ja tööhõive edendamise meetmed. Proovile pannakse tööjõu vaba liikumise ja vabakaubanduse põhimõte. Kriis kulgeb eri riikides erinevalt. Euroopa Liidu hiljuti tärganud majandusega riikides, sealhulgas Bulgaarias, on pangandussüsteem küllalt tasakaalus, töötuse tase on madal, seal töötab palju häid spetsialiste ja sealsed vääringud on stabiilsed. Kriisi kulgu silmas pidades tuleks minu arvates taastamise kava ajakohastada, et see oleks vastavuses tegeliku majandusolukorraga. Kriisi ajal soovitakse kapitali paigutada väikese riskiga piirkondadesse ning otsitakse võimalust investeerida pigem keskkonnahoidlikesse tehnoloogiavaldkondadesse kui ebakindlatesse tööstusharudesse. Viimaste veel toimiva majandusega riikide potentsiaali tuleks kasutada kõigepealt nende elavdamiseks; nimetatud rahaliste vahendite ja oskusteabe abil võib nad muuta stabiilsuse kantsideks, mille toel saab Euroopa Liidu majandus- ja rahandussüsteem kiiremini taastuda.
<SPEAKER ID="180" NAME="Andrzej Tomasz Zapałowski" AFFILIATION="UEN">
(PL) Härra juhataja, soovin praegusel kriisi süvenemise ajal õnnitleda Euroopa Komisjoni Poola laevatehaste hävitamise puhul. Euroopa eliidi egoistlik hoiak, nende rõõm rohkem kui 100 000 inimese töö kaotamise üle laevatehastes ning koostöö- ja alltööettevõtetes tähendab, et lähiajal tuleb suur osa nendest töötajatest Lääne-Euroopa tööturgudele. Kõnealune otsus üksnes süvendas Euroopa kriisi.
<P>
Mind huvitab, kuidas käitub Euroopa eliit - kas nad näitavad üles solidaarsust nende liikmesriikide suhtes, kus kriis on võtnud juba tohutud mõõtmed, või toimivad nad üksnes enda huvides. Just nimelt kriisi ajal on Euroopa ühiskonnal võimalik näha, kas Euroopa Liidu aluseks olevad deklaratsioonid ja põhimõtted vastavad tõele, või on see vaid mäng, milles ühed riigid võistlevad teistega institutsioonis, mis asutati üllastel eesmärkidel. Seda silmas pidades olen üllatunud, et komisjon ei ole reageerinud meetmetele, mida võtavad praegu paljud ELi liikmed ja mis on vastuolus kehtivate põhimõtetega, samal ajal kui Poolat on nende meetmete võtmise eest karistatud.
<SPEAKER ID="181" NAME="Rebecca Harms" AFFILIATION="Verts/ALE">
Härra juhataja, sain eelmisel nädalal kummalisi uudiseid Põhja-Iirimaalt. Sealne keskkonnaminister Sammy Wilson keelustas Ühendkuningriigi valitsuse korraldatud üleriigilise energiatõhususe teemalise teavituskampaania. Ma ei suuda uskuda, et ühe liikmesriigi piirkondlik omavalitsus ei aktsepteeri häid põhjusi, millel rajanevad meie ühised kliima- ja energiaeesmärgid - 20% vähem süsinikdioksiidi, 20% energiast taastuvatest energiaallikatest ja 20% rohkem energiatõhusust.
<P>
Seega palun komisjonil selgitada välja, millistel põhjustel kehtestati selline kummaline ja üsna pentsik keeld Põhja-Iirimaal. Arvan, et isegi niisugune kliimaskeptik nagu härra Wilson peaks hoolitsema kodanike eest ning toetama energiatõhusust ja püüet vähendada energiamakseid.
<SPEAKER ID="182" NAME="Ilda Figueiredo" AFFILIATION="GUE/NGL">
(PT) Täna soovin ma juhtida tähelepanu ennekuulmatule olukorrale seoses Portugali äriühinguga Corticeira Amorim. Kaks viimast aastat oli äriühingu kasum kokku 30 miljonit eurot, sealjuures oli 2008. aasta kasum 6 miljonit eurot. Sel kuul aga teatas Corticeira Amorim ligikaudu 200 töötaja koondamisest. Selle põhjuseks toodi kriisi mõju. Samas unustab äriühing, et need töötajad aitasid ehitada üles kontserni, mis on väärt miljoneid ja mis on saanud riiklikke toetusi muu hulgas ühenduse fondidest, et teenida miljonitesse ulatuvat kasumit, mida tehakse ka seni. Seetõttu soovin siin parlamendis avaldada rahuolematust ja nördimust selle enneolematu teate pärast ning loodan, et kõik mõistavad koos minuga hukka äriühingud, kes kasutavad kriisi töötajate koondamise ettekäändena, kuigi nad teenivad samal ajal suurt kasumit.
<SPEAKER ID="184" NAME="Juhataja">
Enne kui ma annan sõna järgmisele esinejale, lubage mul rõõmuga teatada, et täna vabastati Egiptuse parlamendiliige dr Ayman Nour, kes vangistati paar aastat tagasi põhjustel, mis ei olnud Euroopa Liidu Nõukogu hinnangul tõsised. Tema küsimust on käsitletud mitme Euroopa Parlamendi resolutsiooni raames, seega on mul hea meel teatada, et ta on nüüd vabaduses.
<SPEAKER ID="185" NAME="Bernard Wojciechowski" AFFILIATION="IND/DEM">
(PL) Härra juhataja, Poola saadab oma liikmeid tagasi Euroopa Parlamenti, kuid nende võime oma riigis tegutseda on piiratud. Poola õigusaktides ei ole Euroopa Parlamendi liikmetele sätestatud ühtegi õiguslikku vahendit, mis tagaks nende ülesannete tulemusliku täitmise. See puudutab niisugust olulist küsimust nagu tõhusa mõju avaldamine riikliku ja kohaliku omavalitsuse tasandi haldusasutustele.
<P>
Liikmesriiklike parlamentide ülem- ja alamkoja liikmetel on mitmesugused õigused: õigus saada teavet riigi organitelt, õigus nõuda teavet riikliku ja kohaliku omavalitsuse tasandi haldusasutustelt ning kohustuslik 40-päevane tähtaeg vastuse esitamiseks. Poolas ei peeta Euroopa Parlamendi liikmeid eriti tähtsaks, kui tegu ei ole just kõmulist lugu otsiva meediaga. Oma veebilehel teavitasin ma valijaid sellest, et Euroopa Parlamendi liikmetel puuduvad seadusjärgsed tegutsemisvõimalused. Poola seadusandjate õigusjärglaste juriidiline hooletus on sellisel juhul hästi teada. Olen seisukohal, et Euroopa Parlament peaks nõudma suuremaid võimalusi oma esindajatele nende kodumaal.
<SPEAKER ID="186" NAME="Jim Allister" AFFILIATION="NI">
Härra juhataja, ELi vahendite jagamine elavas järjekorras on vale. Just seda aga nägime sel nädalal Põhja-Iirimaal. Minister, kes otsustab ELi maaelu arengufondi vahendid jagada rojalistlikul meetodil, mille tulemuseks on alandav ja veider pilt talunikest, kes peavad seisma kaks päeva järjekorras, et saada tagasi osa nende ümbersuunatud rahast, ei ole väärt oma ametit pidama. Sellega alandas ta nii töökaid põllumajandusettevõtjaid kui ka näitas oma võhiklikkust ELi vahendite jaotamise põhinõuete vallas.
<P>
Niisuguse häbiväärne juhtum on tingitud ministri läbimõtlematust keeldumisest eraldada maaelu arenguks piisavalt vahendeid. Teisipäevase olukorra põhjustas asjaolu, et meetme Axis 1 raames eraldas ta üksnes 50 miljonit naela, millest omakorda läks moderniseerimisfondile vaid 15 miljonit naela.
<P>
Lubage mul öelda teises küsimuses Põhja-Iirimaa keskkonnaministri Wilsoni kaitseks, et minu heameeleks ei vasta ta stereotüübile, mida mõtlematud kliimamuutuse hüsteerikud siin parlamendis temalt ootavad.
<SPEAKER ID="187" NAME="Colm Burke" AFFILIATION="PPE-DE">
Härra juhataja, esmaspäeval väljaandes Irish Times avaldatud värske rahvaküsitlus näitas järjest suurenevat toetust Lissaboni lepingule Iirimaal; küsitluse järgi hääletaks 51% inimestest selle poolt eriti praeguse Iiri majanduse kehva seisu ajal. Pärast viimast, eelmise aasta novembrikuist Irish Times'i rahvaküsitlust on pooldajate arv suurenenud kaheksa punkti. Vastaste hulk on samuti vähenenud kuue punkti võrra 33% tasemele.
<P>
Rääkides meie praegustest pingelistest suhetest Euroopa Liiduga, siis tuleks püüda uurida põhjusi, mis peituvad Iiri valijate ajutise ükskõiksuse taga, sest valitsuse initsiatiiv selles vallas puudub. Iiri valijatega tuleb eesmärgipäraselt tegeleda, et taastada Euroopa protsessi mõistmine ja toetamine. Infolüngad saab kõrvaldada, kui lasta ELi liikmesuse eeliseid käsitleval positiivsemal teabel vabalt levida.
<P>
Minu arvates on oluline, et Euroopa positiivset rolli rõhutataks haridussüsteemi kaudu. See ei kehti mitte ainult Iirimaa, vaid ka kõigi teiste liikmesriikide kohta. Ma soovitan tungivalt ületada need infolüngad võimalikult kiiresti.
<SPEAKER ID="188" NAME="Marusya Ivanova Lyubcheva" AFFILIATION="PSE">
(BG) Soovin juhtida teie tähelepanu uuele kirikulõhele Bulgaaria õigeusukirikus. Lõhe tekkis ajal, mil riik oli tugevalt politiseeritud ja Bulgaaria õigeusu kirikul tuli sarnaselt paljude teiste institutsioonidega hoida oma positsiooni Bulgaaria demokraatlikes oludes. Selle tagajärg oli aga kahjuks Bulgaaria õigeusu kiriku nn teise sinodi tekkimine vaatamata Bulgaaria usutunnistuste seadusele. Viimatinimetatud õigusakt on väga liberaalne ja selle kohaselt on Bulgaarias võimalik registreerida iga usuühendust, mis ei teeni just ebainimlikke eesmärke. Teine sinod tahetakse registreerida nimega Bulgaaria Õigeusu Kiriku Püha Sinod. Õigusaktis on sätestatud, et Bulgaaria õigeusu kirik esindab Bulgaaria traditsioonilist usku ning on registreerimisest vabastatud. Patriarhi ja püha sinodi liikmete valimist ei ole õigusaktiga reguleeritud. Ma pöördun kõigi nende poole, kes hindavad vabadust palvetada oma isiklikku hingelist vajadust mööda, mitte ei alistu teise sinodi manipuleerivatele ettekirjutustele. Seda sinodit ei saa registreerida ning sellel puudub õiguslik alus.
<SPEAKER ID="189" NAME="Toomas Savi" AFFILIATION="ALDE">
Härra juhataja, eelmisel nädalal toimunud Iisraeli valimised näitasid, et enamik kodanikest toetab erakondi, kes peavad sõjaväe tugevdamist parimaks riigi kaitsmise viisiks. Ehkki tsentristlik partei Kadima sai kõige enam hääli, näitab asjaolu, et parempoolsetel parteidel on eelmistel valimistel saadud 50 koha asemel nüüd Knessetis 65 kohta, Iisraeli kodanike muutunud seisukohta Iisraeli ja Palestiina konflikti suhtes. Need parteid pooldavad karme meetmeid, selle asemel et loota näiliselt lõpututele ja tulemusteta rahukõnelustele.
<P>
Lähis-Ida peab olema Euroopa Liidu ühise välis- ja julgeolekupoliitika eelisteema; kogu piirkonna stabiilsus sõltub suurel määral Iisraeli ja Palestiina suhetest. Seetõttu on ülimalt oluline, et Euroopa Liit jätkaks rahukõneluste suunas püüdlemist ning taastaks iisraellaste ja palestiinlaste jaoks lootuse, et kooseksisteerimine on võimalik.
<SPEAKER ID="190" NAME="Mirosław Mariusz Piotrowski" AFFILIATION="UEN">
(PL) Härra president, homme külastab Euroopa Parlamenti Tšehhi Vabariigi president Vaclav Klaus. Pidades meeles Prahas esile kerkinud avalikku pahameelt, loodame, et Euroopa Liidu eesistujariigi juhiks olev president võetakse vastu nõuetekohaselt ja austusega. President Klausi Lissaboni lepingu kohta avaldatud õigustatud arvamuste teemal on tehtud palju kära, varjamaks tõsiasja, et lepingu kehtestamise peamine vastane võib olla hoopis Saksamaa. Karlsruhe konstitutsioonikohtu otsus on pöördeline. Meediakajastuse kohaselt on pooltel kohtunikest tõsiseid kahtlusi ja nad on seisukohal, et leping võib olla vastuolus riigi põhiseadusega. See näitab, et niisuguse tähtsa otsuse korral ei tohiks keegi kiirustada ning seda ei mõista mitte üksnes parlamenti külastav Tšehhi president.
<SPEAKER ID="191" NAME="László Tőkés" AFFILIATION="Verts/ALE">
(RO) Pärast Rumeenia sügisesi valimisi ja uue valitsuse moodustamist oleme näinud, et nagu Slovakkias, nii on ka Rumeenia poliitilises elus hakanud taas levima ungarivastasusele õhutamine.
<P>
Ungari kirikute korraldatud meeleavaldus 9. veebruaril Sfântu Gheorghes oli suunatud just nimelt selle kihutustegevuse vastu. Meelavaldusel esitatud kaebusega protestisid tuhanded seekelite territooriumi elanikud sellepärast, et piirkonnas kavatsetakse muuta etniliste kogukondade koosseisu, paigutades sinna elama teistest piirkondadest pärit rumeenlaste kogukondi.
<P>
President Traian Băsescu käitus naeruväärselt, süüdistades ungarlasi piirkonna etnilises puhastamises. Meeleavaldusega samal ajal toimusid Clujs kohalikud valimised, kus demokraatide lendlehtedel õhutati samasuguse laimujutuga viha ungarlastest kandidaatide vastu. Pärast aastakümneid diskrimineerimist ja õiguste eitamist - kes süüdistab keda?
<P>
Soovin juhtida Euroopa Parlamendi tähelepanu asjaolule, et Rumeenias kasutatakse isegi praegu veel kavalaid meetodeid, et muuta Transilvaania homogeenseks ja rumeenialikuks; selleks rikutakse kunstlikult sealset etnilist koosseisu.
<SPEAKER ID="192" NAME="Gerard Batten" AFFILIATION="IND/DEM">
Härra juhataja, 12. veebruaril 2009. aastal keelati Hollandi parlamendiliikmel Geert Wildersil Ühendkuningriigi siseministri korraldusel riiki siseneda. Kunagi varem ei ole sellist keeldu kehtestatud ühegi demokraatlikult valitud poliitiku suhtes, kes esindab demokraatliku Euroopa riigi demokraatlikku erakonda.
<P>
See on veider, et Briti valitsus leidis õigusliku aluse härra Wildersile keelu seadmiseks, kuid on võimetu takistama Euroopa Liidust ja ka mujalt maailmast pärit terroristide, poliitiliste ja usuliste äärmuslaste, kuritegelike jõukude liikmete, kurjategijate, vägistajate ja pedofiilide sisenemist riiki.
<P>
Võib-olla oli härra Wildersi keelu kehtestamine seotud Briti ülemkoja liikme lord Ahmedi ähvardusega, et kui härra Wilders tuleb ülemkotta, ilmub hoone juurde 10 000 moslemist meeleavaldajat. Selline käitumine on vastavuses pimeda keskaja ideoloogiaga ning näib, et ideede vaba liikumise põhimõte kogu Euroopa liidu piiridel ei kehti.
<SPEAKER ID="193" NAME="Mairead McGuinness" AFFILIATION="PPE-DE">
Härra juhataja, seoses Lissaboni lepinguga rääkis mu kolleeg lepingu pooldajate arvu suurenemisest Iiri valijate seas, kuid ma hoiatan, et üks pääsuke ei too veel suve. Kui võtta arvesse viimase Eurobaromeetri küsitlust, siis selle järgi on Iirimaa toetus ELi liikmesusele langenud kümme protsenti - 2006. aasta kevade 77%-lt liikus see 2008. aasta sügiseks 67% tasemele. Nagu näha, tuleb teha tööd selle nimel, et veenda Iiri valijaid Euroopa Liidu heades külgedes.
<P>
Seepärast olen mures nende pärast, kes soovivad tuua Iirimaa teise rahvahääletuse varasemale ajale. Arvan, et peaksime olema ettevaatlikud, peaksime võtma aega, et vastata Iiri valijaid huvitavatele küsimustele ning arutleda nende üle põhjalikult ja avalikult; ning kui aeg on küps, laskma valijatel öelda oma arvamuse.
<SPEAKER ID="194" NAME="Vasilica Viorica Dăncilă" AFFILIATION="PSE">
(RO) Praegune majandus- ja rahanduskriis on suur proovilepanek Euroopa jaoks, kes peab rohkem kui kunagi varem olema ühel meelel meetmete suhtes, mis aitavad taastada majanduse võimalikult kiiresti.
<P>
Kriis avaldab liikmesriikide eelarvetele suurt survet ning seepärast tuleb leida parimad vahendid ja tegevusviisid, et hoiduda komisjoni kehtestatud eelarvepuudujääki ületamast ning liikmesriikides või erasektori ettevõtjate kasuks protektsionistlikke meetmeid võtmast.
<P>
Niisugused otsused tuleb vastu võtta kiirmenetluse korras, et taastada kõigepealt finantsturgude usaldusväärsus ning takistada kriisi venimist eelkõige poliitilises mõttes, eriti kui võtta arvesse lähenevaid Euroopa Parlamendi valimisi.
<P>
Üks võimalik lahendus ühenduse kulutuste rahastamiseks oleks euro võlakirjade emissioon. Samas tuleb arvestada ohtu, et selliste meetmetega võtame endale suure kohustuste koorma ja kergesti võib tekkida olukord, et see koorem jääb tulevaste põlvkondade kanda.
<SPEAKER ID="195" NAME="Ignasi Guardans Cambó" AFFILIATION="ALDE">
(ES) Härra juhataja, poolteist aastat tagasi võtsime vastu audiovisuaalsete meediateenuste direktiivi. Selle dokumendi keskmes oli päritolumaa põhimõtte austamine, mille seadsime audiovisuaalse teabe vaba liikumise tagamise tingimuseks Euroopa Liidus.
<P>
Direktiivi ei saa aga kohaldada minu koduriigi Hispaania ühes piirkonnas. Valencia autonoomses piirkonnas rakendatakse täpselt vastupidist põhimõtet ning poliitilistel põhjustel suleti sunniviisiliselt releejaamad, mis lasid seni kodanikel avaliku-õigusliku televisiooni signaale Katalooniast vastu võtta.
<P>
Teisisõnu, Euroopa Liidu liikmesriikide vahel kehtib audiovisuaalse teabe vaba ringlemise põhimõte, kuid samal ajal võib näha Hispaania ametiasutusi, kes on umbusklikud niisuguse elementaarse kultuurilise vabaduse suhtes. On ju elementaarne, et seda kohaldatakse kogu Euroopas, ent ikkagi takistatakse Hispaanias osadel inimestel teiste jaamade telesaateid vaadata. See on ennekuulmatu nähtus, millest soovisin teidki teavitada.
<SPEAKER ID="196" NAME="Zdzisław Zbigniew Podkański" AFFILIATION="UEN">
(PL) (Alguses oli mikrofon suletud) traagilised ajajärgud inimkonna ajaloos. Sel ajal said surma kümned miljonid inimesed. Paljud neist kaotasid elu mõnes Saksa hävitus- ja koonduslaagris, mida oli Kolmanda Reichi ja okupeeritud riikide territooriumil rohkem kui kaksteist tuhat. Tänapäeval püütakse moonutada tõde nende traagiliste aastate kohta ja levitatakse teavet, nagu oleks need laagrid olnud Poola või Läti laagrid, mitte Saksa omad. Selle taga on Saksamaa ajakirjandus. Hiljuti kirjutati Saksa väljaandes Die Welt, et Majdanek oli Poola koonduslaager.
<P>
Sellega seoses koostasin ma resolutsiooni projekti, mille eesmärk on korrastada koonduslaagrite nomenklatuuri ja lisada nende nimesse "Saksa” või "natsi”. Minu algatusega hakkas tegelema Fraktsioon Liit Rahvusriikide Euroopa eest, kuid kahjuks teatati mulle, et esimeeste konverents on selle tõkestanud.
<P>
Daamid ja härrad, Euroopa Liit võib kesta ja areneda üksnes siis, kui ta juhindub ajaloolisest tõest ja inimõiguste austamisest. Seega pöördun oma kolleegide poole palvega, et nad toetaksid Fraktsiooni Liit Rahvusriikide Euroopa eest algatust, et keegi ei moonutaks enam ajalugu ega teeks hukkajatest ohvreid ja vastupidi.
<SPEAKER ID="197" NAME="Nicolae Vlad Popa" AFFILIATION="PPE-DE">
(RO) Et mõned mu ungarlastest kolleegid kurtsid äsja, et nende õigusi Rumeenias ei austata, soovin ma välja tuua mõned faktid.
<P>
Lähenev valimiskampaania ei peaks põhjustama rünnakuid ja solvanguid õiguspärase riigi suunas, mis on oma õigusaktidega rahvusrühmade suhete valdkonnas teistele eeskujuks. Vähemuste õiguste austamise tagab Rumeenia põhiseadus.
<P>
Ungari päritolu kodanikel on kohalikes haldusasutustes proportsionaalne esindatus. Näiteks on ungari vähemust esindavatel parteidel 195 linnapeakohta ja neli maavolikogu esimehe kohta, 2684 linna- ja vallavolikogu liikme ja 108 maavolikogu liikme kohta. Kuna nad on eelnimetatud linna-, valla- ja maavolikogudes enamuses, kasutavad nad kohalikke eelarveid oma äranägemise järgi. Seda tähendabki kohalik autonoomia.
<P>
Parlamendi tasandil on ungari vähemusel Euroopa Parlamendis kolm liiget, riigi parlamendis 22 alamkoja ja üheksa ülemkoja liiget ning nad on osalenud Rumeenia valitsemises viimased 12 aastat. Siinkuuldud kaebused on otsene poliitiline valimiskampaania.
<SPEAKER ID="198" NAME="Luis Yañez-Barnuevo García" AFFILIATION="PSE">
(ES) Härra juhataja, Venezuelas toimunud rahvahääletusel tulid võitjaks kampaania pooldajad; seda võitu on lahkelt tunnistanud ka demokraatlik opositsioon.
<P>
Samuti on tõsi, et kampaania jooksul ei olnud osalistele tagatud võrdsed võimalused ning valitseval erakonnal oli kogu riigi võimuesindajate ülekaalukas toetus, samal ajal kui opositsioon pidi kannatama pidevat tagakiusamist ja sunnimeetmeid.
<P>
Isegi nendes tingimustes on rahvas jagunenud kahte leeri ning väga raske on ehitada riiki vaid koos ühega neist. Euroopa Liidul tuleb riigi tuleviku nimel edendada Venezuela poliitiliste ja ühiskonna liidrite dialoogi, kaasatust ja üksmeelt.
<P>
Vaenulik hoiak, hukkamõist ja solvangud ei aita Venezuelal jõuda demokraatliku, pluralistliku ja vaba ühiskonnakorrani.
<P>
Seega kritiseerime me Venezuela valitsuse otsust saata Hispaania parlamendiliige välja; eeskätt väljendame oma rahulolematust viisi üle, kuidas seda tehti. Samas kutsume me Euroopa Parlamenti üles takistama meie esindajatel tegemast kolmandate riikide külastamise ajal avaldusi, mis on vastuolus valitsevate õigusaktidega, iseäranis selliseid, mis solvavad riigipead, ükskõik kui palju kriitikat ta ka pole ära teeninud. Niisugune hoiak võib mõjutada Euroopa Parlamendi tulevasi külaskäike teistesse riikidesse.
<SPEAKER ID="199" NAME="Marian Harkin" AFFILIATION="ALDE">
Härra juhataja, soovin rääkida toiduainete läbipaistva ja korrektse märgistamise teemal ning peatuda eelkõige linnu- ja sealihal.
<P>
Praegu võib tuua liha Euroopa Liitu väljastpoolt, selle ümber töödelda - pean silmas liha katmist riivsaiaga või tainaga -, seejärel märgistada selle ELi toodangu etiketiga ja sel kujul maha müüa. See on täielik rumalus; selline märgistamiskord on välja mõeldud tarbija eksitamiseks. Me vajame päritolumaad nimetavaid etikette, et tarbija saaks teha teadliku valiku.
<P>
Samuti on olukordi, kus külmutatud sea- ja linnuliha on üles sulatatud, märgistatud värske liha etiketiga ning niiviisi maha müüdud. See ei ole mitte ainult näide ebakorrektsest märgistamisest, selline toimimisviis võib ohustada ka inimeste tervist.
<P>
Siinjuures märgin, et Ühendkuningriigi keskkonnaminister ja variminister Hilary Benn on teinud üleskutse hakata tooteid selgemalt märgistama. Olen kindel, et paljud EList toetaksid seda, sest keegi ei soovi tarbijat eksitada. Palun komisjonil käsitleda kõnealust küsimust kiiremas korras.
<SPEAKER ID="200" NAME="Hanna Foltyn-Kubicka" AFFILIATION="UEN">
(PL) Härra juhataja, tänasel koosolekul võttis Fraktsioon Liit Rahvusriikide Euroopa eest ühehäälselt vastu resolutsiooni projekti, milles kutsuti üles kuulutama 25. mai totalitarismi vastu võitlejate päevaks. See tekst saadetakse peagi ELi kõrgeimate institutsioonide esindajatele, sealhulgas härra Pötteringile. 25. mai ei olnud juhuslikult valitud; just sellel päeval 1948. aastal mõrvasid nõukogude võimu esindajad Poola sõduri ja ratsaväekapteni Witold Pilecki; see oli mees, kes läks vabatahtlikult Auschwitzi hävituslaagrisse, et organiseerida seal vastupanuliikumine. Hiljem ta põgenes, võitles kuni sõja lõpuni natside vastu ning kui Nõukogude armee sisenes Poolasse, juhtis ta salajast vastupanuliikumist okupeerijate vastu. Pilecki oli vaid üks paljudest eurooplastest, kes kaotas oma elu võitluses jõhkra totalitaarse režiimi vastu. Neist paljud on jäänud tundmatuks, kuid kõigi nende julgus ja pühendumus on väärt mäletamist. Seega, härra juhataja, palun teil toetada meie fraktsiooni algatust.
<SPEAKER ID="201" NAME="Alexandru Nazare" AFFILIATION="PPE-DE">
(RO) Euroopa Liidu lähiajaloos on mitmeid edulugusid vähemuste õiguste kaitse kohta. See kehtib ka ungari vähemuse kohta Rumeenias. Sellel vähemusel on mitmesuguseid õigusi, sealhulgas ametikohad haldusorganites, ning Rumeenia president Traian Băsescu on neid õigusi pidevalt toetanud.
<P>
On aga valdkondi, milles tuleb veel palju teha, ning praegu ma soovin rääkida romi kogukonna probleemist. See teema paneb proovile Euroopa Liidu suutlikkuse lõimida rühmad, keda võidakse suure tõenäosusega ühiskonnast välja tõrjuda.
<P>
Rumeenia käsipalluri Marian Cozma jõhker mõrv kahe Ungari romi kogukonna liikme poolt näitab meile veel kord, et kuritegevus ei tunne piire ning et selle kogukonna probleemide eiramine toob kaasa vastupidised tagajärjed.
<P>
Mitmes riigis elava ja väljatõrjumisohus oleva vähemuse olukorda saab parandada üksnes Euroopa tasandi kooskõlastatud tegevuskava vastuvõtmise kaudu. Seda arvesse võttes esitasin ma koos kolleeg Rareş Niculescuga resolutsiooni romide Euroopa ameti loomise kohta. ELil on romi vähemuse kohta strateegia, kuid puudub amet, kes seda järjepidevalt ja tõhusalt ellu viiks.
<P>
Et olla rahvusvahelisel areenil pidevalt mõjukas, kuid säilitada samal ajal sisemine ühtekuuluvus, peab EL suutma luua üle-euroopalise sallivuse õhkkonna.
<SPEAKER ID="202" NAME="Vicente Miguel Garcés Ramón" AFFILIATION="PSE">
(ES) Härra juhataja, jõudsin äsja tagasi Venezuelast, mille valimiskogu oli palunud mul osaleda rahvusvahelise valimiste tugirühma liikmena 15. veebruari rahvahääletusel.
<P>
Tugirühma eurooplastest liikmed esitasid riiklikule valimisnõukogule aruande, kus anti üldiselt heakskiitev hinnang valimiste korraldamisele, läbipaistvusele, nendes osalemisele, vabadusele, hääletuse salastatusele ja turvalisusele kõigis etappides.
<P>
Kui rääkida härra Herrero avaldusest Venezuela televisioonis, siis võin öelda, et selle eesmärk oli muuta valimised ebaseaduslikuks, ta esitas tõsiseid süüdistusi demokraatlike institutsioonide vastu selles riigis ning oli üsna lähedal suveräänse riigi siseasjadesse sekkumisele.
<P>
Parlament ei tohiks julgustada kedagi astuma vastu Venezuela demokraatlikele institutsioonidele. Parlamendile peaks aga seda meid kõiki mõjutavad sündmust selgitama härra Herrero ise.
<SPEAKER ID="203" NAME="Călin Cătălin Chiriţă" AFFILIATION="PPE-DE">
(RO) Ma lükkan ümber oma kolleegide Csaba Sógori ja László Tőkési Rumeenia-vastased süüdistused.
<P>
Rumeenia on Euroopa Liidu, NATO, Euroopa Nõukogu, Euroopa Julgeoleku- ja Koostööorganisatsiooni liige; ta austab Euroopa normide kohaselt inimõigusi ja rahvusvähemuse hulka kuuluvate isikute õigusi. Rumeenias kohaldatakse asjaomaste rahvusvaheliste lepingute iga sätet ja mõtet.
<P>
Ungari keelt kasutatakse haldusõiguse järgi igas piirkonnas ja maakonnas, kus ungari vähemus moodustab rohkem kui 20% elanikkonnast. See on niimoodi de facto ja de jure. Rumeenias on ungarlastel väga palju võimalusi õppida oma emakeeles: lasteaias, algkoolis, põhikoolis, kutsehariduskeskustes ning kõrgkoolides nii magistri- kui ka doktoriõppes. Piirkondades, kus etnilised ungarlased elavad koos rumeenlastega, jälgitakse hoolega, et koolides oleksid harud, kus kõikide ungari päritolu laste õppekeel oleks ungari keel. Ja juhuks, kui mu kolleegid peaksid olema millegipärast unustanud, on Cluj-Napocas asuvas Babeş-Bolyai ülikoolis kolm osakonda, kus on võimalik õppida rumeenia, ungari või saksa keeles, lisaks on seal väga hästi arenenud juudi õpingute programm ning eraldi on ette nähtud kohad romidele.
<SPEAKER ID="204" NAME="Csaba Sándor Tabajdi" AFFILIATION="PSE">
(HU) Härra juhataja, soovin avaldada Euroopa Parlamendi kodulehe koostajatele ja Euroopa Parlamendi pressiteenistusele tunnustust mitmekeelsuse austamise eest ja selle eest, et kohanimed esitatakse erikeelsetel veebilehtedel vastavas riigikeeles. See laseb Euroopa Liidu kodanikel saada teavet ülejäänud 26 liikmesriigi kohta oma emakeeles. Saksamaad käsitleval tšehhikeelsel lehel on Kölni asemel kirjutatud Kolín, prantsuskeelsel lehel Cologne. Slovakikeelsel leheküljel on esitatud Ungari linnanimed nii, nagu neid peab slovaki keeles kasutama. Slovakkias elavatel ungarlastel on hea viidata emakeeles ehk ungari keeles külale või linnale, kus nad on sündinud.
<P>
Seega rõõmustan ma selle üle, et Slovakkia parlament on vastu võtnud üldharidust käsitleva õigusakti, mille järgi esitatakse kohanimed vähemuskeele õpikutes vähemuskeeles kasutataval kujul. Õigusakti rakendamisel taastatakse kunagine olukord ja ungarlased saavad kasutada jälle ungarikeelseid kohanimesid.
<SPEAKER ID="205" NAME="James Nicholson" AFFILIATION="PPE-DE">
Härra juhataja, soovin juhtida teie tähelepanu minu valimisringkonnas eile hommikul valitsenud olukorrale, kus põllumajandusettevõtjad pidid seisma riigiasutuste juures järjekorras - mõnel pool juba kaks ööd -, et taotleda toetust Euroopa Liidu põllumajandusettevõtete moderniseerimise kava raames.
<P>
Meie kohalik põllumajandusminister otsustas jagada need toetused välja jooksva järjekorra alusel. Seda ei saa nimetada muuks kui ebasobivaks ELi maaelu arendamise toetuste eraldamise viisiks. Seega oli mul hea meel kuulda, et eile seadis komisjoni ametnik niisuguse rahajagamise õiguspärasuse kahtluse alla.
<P>
Me teame, et kõik põllumajandusettevõtjad ei saa kõnealusest toetuste paketist raha. Minu arvates näitab see olukord aga selgelt, kui raske on põllumajandusel - vähemalt meie piirkonnas -, sest talunikud peavad seisma talvisel ajal õues mitu päeva järjekorras, et saada ELi rahadest tagasihoidlikke summasid.
<SPEAKER ID="206" NAME="Silvia-Adriana Ţicău" AFFILIATION="PSE">
(RO) Energia- ja kliimamuutuse paketi juurutamine eeldab suuri investeeringuid kasvuhoonegaaside heidete vähendamismeetmetesse.
<P>
Hoonetega seotud kulud moodustavad 40% primaarenergia tarbimisest. Hoonete energiatõhususe suurendamine aitab vähendada primaarenergia tarbimist ja süsinikdioksiidi heitkogust.
<P>
Järgmisel aastal, mil me jõuame ajavahemiku 2007-2013 keskpaika, annab komisjon koos liikmesriikidega hinnangu tegevusprogrammidele ja struktuurifondide kasutamise ulatusele. Kutsun liikmesriike üles vaatama läbi struktuurifondide kasutamise kord ning seadma ajavahemiku 2010-2013 eelisküsimuseks hoonete energiatõhususe ja linnalise liikumiskeskkonna arendamine.
<P>
Ma julgustan Euroopa Komisjoni ja liikmesriike suurendama Euroopa Regionaalarengu Fondist hoonete energiatõhususe ja taastuvenergia kasutamise edendamiseks eraldatud summasid 3%-lt 15%-le. Selline summade kasv suurendab liikmesriigi paindlikkust struktuurifondide kasutamisel ning kiirendab eraldiste saamist, mis on oluline iseäranis praeguses majanduskriisis.
<SPEAKER ID="207" NAME="Ryszard Czarnecki" AFFILIATION="UEN">
(PL) Härra juhataja, teatan suure kurbuse ja meelehärmiga, et hiljuti sai Pakistanis surma meie kaasmaalane, Poola insener; järjekordne ELi kodanik kaotas selles piirkonnas elu. See surmajuhtum näitab taas, et on olemas väärtusi eirav maailm, kus elav rahvas ei väärtusta teistes ühiskondades pühaks peetavat inimelu.
<P>
Arvan, et see on tõsine järeldus, kuid see peaks andma meile märku ja indu, et astuda ühiselt vastu sellele väärtusi eiravale maailmale, liita oma jõud poliitilises võitluses ja moodustada - see tuleb otse välja öelda - ühisrinne terrorismi vastu. Arvan, et eksivad need Euroopa Liidu poliitikud, kes usuvad, et terrorismi vastu saab võidelda vägivallata.
<SPEAKER ID="208" NAME="Oldřich Vlasák" AFFILIATION="PPE-DE">
(CS) Järjest süvenev majanduskriis mõjutab kõiki Euroopa Liidu riike. Suurenev töötuse määr ei ole aga põhjus, miks heita kõrvale ühisturu põhimõtted. Soovin siin parlamendis protestida Prantsuse presidendi Nicolas Sarkozy avalduse vastu, milles ta kutsus üles Prantsuse tootemargi Peugeot' esindajaid tooma oma tehase Kolíni linnast Tšehhis tagasi Prantsusmaale. On lubamatu, kui poliitikud teevad avaldusi, mille eesmärk on kaitsta kriisi ajal kiivalt ettevõtteid ja piirata nende tegevust. Ei ole õige olla protektsionistlik ja sulgeda riiki teiste eest, selline toimimisviis õõnestab Euroopa Liidu eesmärki.
<P>
Föderaalse Reservpanga Dallase üksuse president Richard Fisher on öelnud:
<P>
"Protektsionism on majandusele nagu annus kokaiini. See aitab järje peale saada, kuid tekitab sõltuvuse ja toob kaasa majanduse lõpu.” Pidagem seda meeles, seiskem vastu populismi survele ning ärgem kaotagem kriisis kainet meelt. Järgigem Tšehhi eesistumisajal seatud prioriteete ning edendagem avatud, piirideta Euroopa ideed.
<SPEAKER ID="209" NAME="Iuliu Winkler" AFFILIATION="PPE-DE">
Härra juhataja, Rumeenias loodi pärast eelmise aasta novembris toimunud valimisi suur koalitsioonivalitsus, mis moodustab Rumeenia parlamendi kahes kojas 73%.
<P>
Selle koalitsiooni üks esimesi samme oli töötada välja kava, mille alusel jaotati endi vahel ära juhtivad ametikohad riiklikes ja haldusasutustes.
<P>
See on vastuvõetamatu kahel põhjusel. Esiteks toob see riigi juhtimises kaasa uue erakondlikkuse, mis on vastuolus avalike teenistujate seadusega. Teiseks teeb see ungarlaste enamusega piirkondades vähemustele kahju: etnilistest ungarlastest riigiteenistujad asendatakse etnilistest rumeenlastest isikutega. 8. veebruaril osales Rumeenias Sfântu Gheorghes / Sepsiszentgyörgys toimunud avalikul kogunemisel rohkem kui 3000 inimest, kes avaldasid meelt rumeenia erakondade poliitiliste mängude vastu ja nõudsid ungari kogukondade õiguste austamist.
<SPEAKER ID="210" NAME="Nicodim Bulzesc" AFFILIATION="PPE-DE">
Härra juhataja, kui rääkida raportist patsiendiõiguste kohaldamise kohta piiriüleses tervishoius, siis soovin toonitada patsiendi õigust saada teavet kättesaadavate ravimite ja ravivõimaluste kohta. Euroopa patsientidel peaks olema juurdepääs kvaliteetsele terviseteabele, mis käsitleb uusimaid kättesaadavaid ravimeid, ravivõimalusi kodu- ja välismaal, õigus- ja finantsmõju välismaise ravi korral, ravikulude hüvitamist ja paljusid teisi valdkondi. Praegu meil niisugune kvaliteetne teave puudub. Meil võivad olla mõned riikliku tasandi algatused, kuid Euroopa tasandil ei ole olemas midagi tõhusat.
<P>
Meie probleem seisnebki Euroopa tasandi algatustes. Seepärast toetan mõtet luua Euroopa terviseteabe võrgustik. See peaks koosnema kõikide liikmesriikide patsiendiorganisatsioonidest ning tegema tihedat koostööd tervishoiusektori ja poliitikakujundajatega. Lootes teavitada komisjoni vajadusest jagada 150 miljonile Euroopa patsiendile paremini teavet, koostasin ma kirjaliku deklaratsiooni tervishoiualase teabelevi kohta. Me kõik oleme olnud kunagi patsiendid ega tea iial, millal see jälle juhtuda võib.
<SPEAKER ID="211" NAME="Maria Petre" AFFILIATION="PPE-DE">
(RO) Täna ja homme võite kohata meie majas Moldova Vabariigist pärit üliõpilasi. Nad on tulnud Euroopa Parlamenti, sest oma kodumaal ei saa nad arvamust avaldada või kui nad seda teevad, võidakse neid selle eest karistada.
<P>
Kõik Euroopa Komisjoni aruanded, inimõiguste teemalised kuulamised komisjonis ja Moldova kodanikuühiskonnast tulnud teated näitavad meile, et seal rikutakse sageli sõnavabadust ning ajakirjandus ei saa olla sõltumatu. 2008. aastal sattusid õiguskaitseorganite uurimise alla paljud noored, kes kasutasid mõtete avaldamiseks Interneti-foorumeid - neid ähvardati kriminaalkaristusega.
<P>
Palun näidake nende suhtes huvi üles, kutsuge nad oma kabinettidesse, kuulake nad ära ning allkirjastage kirjalik deklaratsioon nr 13/2009, mis koostati meie ühinenud Euroopa idapiiril elavate noorte jaoks eesmärgiga anda neile vabadus väljendada oma arvamust.
<SPEAKER ID="212" NAME="Avril Doyle" AFFILIATION="PPE-DE">
Härra juhataja, direktiivi 2000/84/EÜ järgi algab suveaeg märtsi viimasel pühapäeval ja lõppeb oktoobri viimasel pühapäeval. Teen ettepaneku, et seda aega pikendataks, et suurendada märgatavalt suveajast saadavat majanduslikku, turvalisuse ja keskkonnaga seotud kasu.
<P>
2005. aastal alustasid Ameerika Ühendriigid programmi, millega pikendati suveaega nelja nädala võrra - kolm lisanädalat kevadel ja üks sügisel. Nüüdseks on juba tõestust leidnud, et see on aidanud vähendada energiatarvet ja süsinikdioksiidi heitkogust. Oma aruandes tegi USA energeetikaministeerium järelduse, et suveaja pikendamisel nelja nädala võrra säästeti nii palju elektrit, mis vastaks ligikaudu 100 000 majapidamise aastasele vajadusele. Sarnaselt on ühes Cambridge'i ülikooli hiljutises uuringus leitud, et suveaja pikendamine vähendaks nii energiatarbimist kui ka süsinikdioksiidi heidet, sest iga päev on tippnõudluse ajal - 16.00-21.00 - sisse lülitatud paljud kallimad ja rohkem süsinikdioksiidi eraldavad abielektrijaamad.
<P>
Kuna olen eelmise aasta detsembris parlamendis vastuvõetud ELi kliima- ja energiapaketi alustala moodustava ELi heitkogustega kauplemise süsteemi läbivaatamise raportöör, palun teil tungivalt seda ettepanekut kaaluda, sest see aitaks saavutada 2º C eesmärki. Seega soovin, et suveaja korda käsitlev direktiiv läbi vaadataks.
<SPEAKER ID="213" NAME="Hans-Peter Martin" AFFILIATION="NI">
(DE) Härra juhataja, soovin teha kaks ettepanekut. Täna on Lissaboni lepingut korduvalt nimetatud. Vähim, mida me Euroopa Parlamendilt oodata võime, on see, et tehtaks vahet Lissaboni lepingu vastaste ja ELi vastaste vahel. Lisaks soovin öelda, kui iirlased peavad uuesti hääletama, oleks soovitav anda võimalus teha seda õiglasel viisil, mitte manipuleerida seni kehtinud eeskirjadega - mille kohaselt on "jah” ja "ei” vastajatel hääletusel võrdsed võimalused -, ja siis kuulutada demokraatia võitu - või mille võitu?
<P>
Teiseks soovin öelda, et Euroopa Parlament on kiidelnud tulevaste valimistega üsna palju. Ma teen ettepaneku korraldada uurimine selle kohta, missugune on aastate jooksul olnud Euroopa Parlamendi hoiak üleilmse finantskriisiga kaasnevate probleemide suhtes ning kes on kuidas hääletanud, sest siis me näeme, et enamik praegu tulekustutajatena tegutsevatest liikmetest on aidanud seda tulekahju süüdata.
<SPEAKER ID="214" NAME="DanutBudreikait" AFFILIATION="ALDE">
(LT) Selle aasta jaanuaris edastas Euroopa Komisjon paketi lisaettepanekutega Euroopa majanduse taastamise kavas esitatud energia- ja lairibavõrgu-projektide rahastamise kohta. Selles tehakse ettepanek eraldada nimetatud projektidele 5 miljardit eurot, eraldades 3,5 miljardit sellest põllumajanduse 2008. aasta eelarvest. Eelmisel nädalal aga lükkas kuus riiki komisjoni ettepaneku tagasi. Need olid riigid, kes koostavad praegu finantsperspektiivi ja kelle nõudel tuleks ELi eelarvesse tehtavate maksete määra vähendada 1%ni SKTst. Me pöördume tagasi natsionalismi ja protektsionismi, millest on hoidutud 50 aastat - alates ühenduse asutamisest. Lugupeetud kaasliikmed, vaid riikidevaheline solidaarsus aitab meil finants- ja majanduskriisi probleemidega toime tulla ja Euroopa liidu tulevikku kindlustada.
<SPEAKER ID="215" NAME="Juhataja">
Sellega on päevakorrapunkti käsitlus lõppenud.
