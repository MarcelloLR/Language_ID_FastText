<CHAPTER ID="021">
Ehitustoodete ühtlustatud turustustingimused (arutelu) 
<SPEAKER ID="494" NAME="Juhataja">
Järgmine päevakorrapunkt on siseturu- ja tarbijakaitsekomisjoni nimel proua Nerise koostatud raport ettepaneku kohta võtta vastu Euroopa Parlamendi ja nõukogu määrus, mis kehtestab ehitustoodete ühtlustatud turustustingimused - C6-0203/2008 -.
<SPEAKER ID="495" NAME="Catherine Neris" LANGUAGE="FR">
Härra juhataja, volinik, daamid ja härrad, täna õhtul jõuame lõpule komisjoni ehitustoodete turustustingimusi käsitleva ettepaneku läbivaatamise esimese etapiga.
<P>
Selle valguses soovin tänada komisjoni tehnilise toetuse eest ning ka kõiki variraportööre nende vastuvõtlikkuse ja valmiduse eest astuda dialoogi, mis on võimaldanud meil tasapisi samadele seisukohtadele jõuda ning selle küsimuse oluliste punktide osas kokkuleppele jõuda.
<P>
Kuigi on tõsi, et me toetame täielikult selle reformi eesmärke, mis parandavad turu toimimist, muudavad CE-märgistuse usaldusväärsemaks ja lihtsustavad süsteemi, ning et me jagame vaieldamatut huvi ühise tehnilise keele vastu, kibeles suur enamik siseturu- ja tarbijakaitsekomisjoni liikmetest oma kahtlusi väljendama.
<P>
Neid kahtlusi saab esmalt selgitada meie üksmeelse sooviga hoida ära menetluste lihtsustamist ja lõdvendamist ning ohjeldada seega tootekontrolli ja -deklaratsioone.
<P>
Nende põhjuseks on ka komisjoni seisukoht, mis näib meile, et on rahul olukorraga, kus toote hindamiskriteeriumid on jäänud osaliselt liikmesriikide otsustada, mistõttu sõltub CE-märgistuse tegelik tähendus riigist, milles neid tooteid turustatakse, õõnestades nii selle usaldusväärsust.
<P>
Viimasena põhinevad meie kahtlused tõsiasjal, et ajal, kui me soovime Euroopat keskkonnahoidliku majanduse teele juhatada, ei käsitle meile ette pandud tekst ei toodete energeetilist efektiivsust ega nende osalist kahjulikkust kasutajatele.
<P>
Nende probleemide lahendamiseks on siseturu- ja tarbijakaitsekomisjon sisse seadnud mitmeid muudatusi. Ma mainin siinkohal viit.
<P>
Esiteks teeme ettepaneku jätta alles kohustus varustada turustatavad ehitustooted CE-märgistusega tagamaks, et iga Euroopas müüdav toode on läbinud asjakohase kontrolli.
<P>
See võimalus ei tohi tekitada lisakoormust kõige nõrgematele ettevõtetele, halvates sedasi nende tegevust. Seepärast oleme kaitsnud mikroettevõtete jaoks lihtsustatud menetluste säilitamist ning kehtestanud meetme, mis vabastab väikesemastaabilised käsitöölised kohustuslikust CE-märgistusest.
<P>
Teine punkt käsitleb lihtsustatud menetlusi, et muuta CE-märgistus kättesaadavamaks. Me otsustasime siiski säilitada nende menetluste kättesaadavust ehitustoodete tootjate, mitte importijate jaoks. See lähenemine, mille eesmärgiks on parandada turu järelevalvet, võimaldab meil ära hoida ebakvaliteetsete toodete importimise kahtlaste impordifirmade poolt.
<P>
Kolmas suur muudatus on Euroopas ehitustoodete hindamiskriteeriumide minimaalse ühtlustamise sisse seadmine. Selle eesmärgiks on tagada, et CE-märgistusel on sama tähendus igas riigis, kuhu seda kandvaid tooteid turustatakse.
<P>
Me sooviksime tegelikult, et toote hindamisele kohaldatavad nõuded oleksid võimalusel kõikides Euroopa liikmesriikides samad. Selleks oleme sisse seadnud võimaluse luua uued hindamiskriteeriumid, mis ei ole puhtalt tehnilised, vaid kasutatavad ka tõhususe mõõtmiseks üldist huvi pakkuvate teemade puhul, nagu keskkond, ohutus ja terviseohud.
<P>
Samal põhjusel - mis on minu neljandaks punktiks - oleme aidanud oluliselt parandada toimivusdeklaratsioonis tootjate poolt kasutajatele pakutavat teavet. Eriti peavad tootjad teavitama kõikidest kahjulikest ainetest, mis esinevad nüüdsest lisatud nimekirjas, mis sisaldab ka REACHi direktiivis välja toodud aineid.
<P>
Minu viimaseks punktiks on, et siseturu- ja tarbijakaitsekomisjoni liikmed on üritanud sisse seada suuremat läbipaistvust seoses ehitustoodete sertifitseerimise tingimustega, ettevõtete rolliga sertifitseerimismenetluses ning tuua ka selgust seoses CE-märgistuse kättesaadavuse tingimustega, tehes selgelt vahet kättesaadavusel toodete puhul, mida reguleerivad ühtlustatud standardid, ning toodete puhul, mida ei reguleeri ühtlustatud standardid ja millele viidatakse sageli kui uuenduslikele toodetele.
<P>
See töö on tõepoolest lõpule jõudmas, kuid see pole saavutanud soovitud taset. Nõukogus esinevad seisukoha võtmisega seotud raskused tähendavad, et vaatamata eesistujariigi Prantsusmaa ja eesistujariigi Tšehhi vahelisele heale koostööle ei ole kokkuleppele jõudmine võimalik.
<P>
Ma avaldan täna selle suhtes kahetsust, kuigi ma olen teadlik, et meile antud lisaaeg võib aidata meil teisel lugemisel suuremat konsensust saavutada ning eelkõige tähenduslikumaid arutelusid pidada, milles väljendatakse selle sektori seisukohti.
<SPEAKER ID="496" NAME="Günter Verheugen">
komisjoni asepresident. - (DE) Härra juhataja, austatud parlamendiliikmed, ma sooviksin tänada raportööri proua Nerist tema jõupingutuste eest seoses nii laialdase ja tehniliselt keeruka ettepaneku kallal töötamisega. See seadusloome protsess on meile suuri väljakutseid esitanud, kuid me peame aru saama, et jutt käib erakordselt tähtsa sektori tulevikust.
<P>
Juba ehitustooted üksinda moodustavad 3% Euroopa-sisestest toodetest ja kui lisada veel ehitustegevus, siis moodustab ehitussektor 10% kogu Euroopa Liidu majandustulust. On täiesti selge, et jõupingutused selle sektori konkurentsivõime parandamiseks - eriti praeguse kriisi ajal - on eriti tähtsad.
<P>
Selle ettepanekuga võtame eesmärgiks luua kindla aluse ehitustoodete siseturu konsolideerimiseks. Ainult sel viisil saame tagada vajaliku arengu ning pärast taastumise etappi ka uusi töökohti. Selle eesmärgi saavutamiseks tuleb kehtiv ehitustoodete direktiiv kooskõlastada tõhusama seadusloome põhimõtetega.
<P>
Ma toon nüüd välja meie eesmärgid. Me soovisime muuta CE-märgistuse põhialuseid ja selle kasutamist selgemaks; lihtsustada ettevõtete kulude vähendamiseks menetlusi, eriti väikeste ja keskmise suurusega ettevõtete puhul; ning suurendada kogu süsteemi usaldusväärsust.
<P>
Minu jaoks oli tähtis hoida ära ettevõtetele, eriti väiksematele ettevõtetele ebavajalike täiendavate koormuste lisamist. Seepärast on minu arvates tähtis, et ühtegi uut haldus- ega hindamismenetlust ei kehtestata, mis on äärmiselt oluline eelkõige kõige väiksemate kohalike ettevõtete jaoks.
<P>
Vastavalt väikeettevõtluse algatusele "Small Business Act”, mille puhul tuleb mainida, et see pälvis veel hiljaaegu käesoleva parlamendi erakordselt sooja vastuvõtu, esitab komisjoni ettepanek mikroettevõtete jaoks lihtsustatud menetlused toodete puhul, mis ei põhjusta ühtegi tõsist ohutusprobleemi. Meie arvates ei tohi seda lähenemist muuta - see on käesoleva ettepaneku üheks kõige olulisemaks punktiks. Selle põhjuseks on, et reaalselt on paljude ehitusalaste tooteperede puhul, nagu aknad, siseuksed ja põrandamaterjalid, väga väikeste tootjate olemasolu väga tähtis turu toimimiseks ning ka tarbijate huvides. Nende väiketootjate potentsiaali tuleb Euroopa ehitustööstuse huvides tõhusalt ära kasutada.
<P>
Ma ei ole nõus arvamusega, et tarvis on kehtestada ohtlike ainete deklaratsioon, mis väljub juba REACHi määrusega paika pandud eeskirjadest. Ma kinnitan teile täie tõsidusega, et REACHi määrustega sätestatud eeskirjad reguleerivad kõike - meil ei ole vaja ehitussektori jaoks mitte midagi uut kehtestada - kõik kõlanud probleemid on REACHi määrusega põhjalikult reguleeritud. Ma imestan väga, mis mõte oleks põhjalikul ja terviklikul kemikaale käsitleval õigusaktil, kui me võtaks kätte ja kehtestaks üksikute toodete kohta uued ja erinevad määrused. Komisjon ei toetaks mitte mingil juhul sellist ideed.
<P>
Lõpetuseks käsitlen ma CE-märgistust ning riiklike märgistuste kaotamist. Lubage mul selgitada: kohaldamisel lisab riiklik märgistus ehitustoodete puhul lisaks ühtlustatud Euroopa standardite sätetele täiendava katsetamisnõude, kuid sisulises mõttes ei anna see mitte mingisugust lisaväärtust. Kõik, mida see juurde toob, on rohkem tarbetuid bürokraatlikke protseduure kõne all olevatele ettevõtetele. See on täiesti vastupidine käesoleva ettepaneku põhieesmärgile.
<P>
Ehitussektori olukord erineb hiljuti siseturu paketi teemaks olnud n-ö uue lähenemisviisi seadusloomeks nimetatud traditsioonilistest valdkondadest. Me ei saa lihtsalt kopeerida teistes "uue lähenemisviisi seadusloome” sektorites rakendatud lahendusi ehitussektorile, kuna sellel on hoopis teine struktuur ning see tegeleb hoopis teiste materjalidega.
<P>
Arusaadavatel põhjustel ei ole ma igasse muudatusettepanekusse laskunud. Me teavitame parlamendi töötajaid kirjalikult komisjoni seisukohast seoses parlamendi teiste muudatusettepanekutega.
<P>
Minu arvates on see ettepanek võtta vastu ehitustooteid käsitlev määrus väga tähtis. Minu arvates on tänane arutelu tähtis ning ma jagan raportööri arvamust, et mõningase lisaajaga on meil veel hea võimalus ühiselt tulemusi saada ja kindlale kompromissile jõuda.
<SPEAKER ID="497" NAME="Den Dover">
tööstuse, teadusuuringute ja energeetikakomisjoni arvamuse raportöör. - Härra juhataja, kas ma võiksin mainida, et volinik näitas üles häid teadmisi ehitussektori kohta. Ma ütleksin vaid, et minu arvates on sellel suurem osakaal üldise SKP osas, umbes 12% või 13%, ning materjalide osas 4 või 5%, mistõttu on see väga tähtis sektor.
<P>
Oma taustalt olen ma ehitusinsener ning mulle oli tööstuse, teadusuuringute ja energeetikakomisjoni nimel arvamuse koostamine suureks auks. Mul on väga hea meel, et lõpuks valitses meie kirja pandud arvamuse suhtes täielik ühehäälne toetus. Me pöörasime tehnilistele küsimustele rohkem tähelepanu kui turustamisele, kuna üldiselt arutame täna siiski siseturu lähenemisviisi.
<P>
Pärast 20 aasta möödumist direktiivi kehtestamisest on ehitustööstuses tõesti vaja määrust. Ma rõhutaksin vajadust rohkemate CE-märgistuste järele, mis on väga oluline. Me ei taha näha rohkem riiklikke standardeid ning ma soovin tervele sellele protsessile suurt edu tulevikuks. Tegu on väga tähtsa meetmega väga tähtsas tööstuses.
<SPEAKER ID="498" NAME="Zita Pleštinská" LANGUAGE="SK">
Praegu on ehitustooteid ning hoonetes nende kasutamist käsitlevate riigisiseste nõuete osas palju erinevusi.
<P>
Kuna ehitus on üks nendest sektoritest, kus vastastikuse tunnustamise põhimõtet kõige sagedamini rikutakse, siis ma tervitan seda ettepanekut võtta vastu ehitustoodete turustamist käsitlev määrus. Tegu on põhjaliku õigusaktiga, mille eesmärgiks on ajakohastada 20 aastat vana ehitustooteid käsitlevat direktiivi ja mitmeid määrusi. Käesolev määrus teeb muudatusi vastavusavaldamise nõudes, ühtlustades õigusalast terminoloogiat ning määratledes erandid väikestele ja keskmise suurusega ettevõtetele. Minu andmete kohaselt on ehitustoodete tootjad CE-märgistusest väga huvitatud. Lisaks sellele peaks see lihtsustama oluliselt eksportijate ja importijate haldustegevust, ning turustuse perspektiivist vaadatuna on see kasulik.
<P>
Näiteks lubja, tsemendi ja telliskivide tootjad kasutavad juba CE-märgistuse eeliseid. Ehitussektori puhul ei viita CE-märgistus ohutusele ning riiklikel märgistustel puudub kasutajate jaoks lisaväärtus. Selle asemel on need hoopis takistuseks siseturule pääsemisel. Riiklikud märgistused ei viita sellele, et toote lisaomadusi on katsetatud ega näita mitte midagi ehitustoote kvaliteedi kohta. Sellele vaatamata tuleb tootjatel sageli nende katsetuste ning oma toodete riikliku märgistamisega varustamise õiguse eest maksta.
<P>
Mul ei ole midagi vabatahtliku märgistuse vastu, mille eesmärgiks on toodete kvaliteediomaduste katsetamine, näiteks ökodisaini märgistuse puhul. Ma usun kindlalt, et meie eesmärgiks peab olema CE-märgistuse tugevdamine ning selle kasutamiskohustus. Volinik Verheugen, ma hindan teie arvamust riiklike märgistuste kasutamise kohta ehitustoodetel, kuid variraportöörina toetan ma komisjoni esialgset ettepanekut.
<P>
Ühtlustatud standardid on ehitustoodete turul tootjate jaoks palju tõhusamad ja asjakohasemad vahendid ning ma olen uhke siin, Euroopa Parlamendis koostatud eelnõu üle, mis käsitleb Euroopa standardite finantseerimise raamistikku. Ma sooviksin tänada raportööre proua Nerist, proua Fourtoud ja proua Rühlet ning nende meeskonda suurepärase koostöö eest, aga ka oma kolleege Den Doverit, Malcolm Harbouri, Andreas Schwabi ja Tereza Pinto de Rezendet suurepärase töö eest. Samuti sooviksin väljendada oma tänu kolleegidele komisjonist ja eesistujariigist Tšehhist nende vastutulelikkuse ja konstruktiivse lähenemisviisi eest. Ma soovin sellele õigusaktile suurt edu.
<SPEAKER ID="499" NAME="Jan Cremers">
fraktsiooni PSE nimel. - (NL) Tootestandardite kehtestamise puhul ei ole tegemist lihtsalt tehnilise küsimusega. Kakskümmend aastat tagasi olin ma seotud esimese standardite kehtestamisega täiesti erinevas vastutusalas, nimelt ehituses. Ma pean ütlema, et ma olen proua Nerise saavutatud tulemusega rahul.
<P>
Nimelt sellega, et ehitustoote toimivust tuleks hinnata mitte ainult selle tehniliste omaduste ja põhiliste karakteristikute, vaid ka selle olelustsükli jooksul kasutamise tervislikkuse ja ohutuse seisukohast. Seepärast on meie fraktsioon teinud kõvasti tööd selle nimel, et lisada sätted, mis soodustavad nii töötajate kui ka kasutajate ohutust ja turvalisust ning on keskkonnasõbralikud. Selles suhtes tänan raportööri tema toetuse eest.
<P>
Meie fraktsioon on arvamusel, et kogu tootjale teada olev teave peab sisalduma toimivusdeklaratsioonis, sealhulgas ka teave ohtlike ainete kohta. Liikmesriigid peavad tagama õigusaktide õige rakendamise ning sätestama sanktsioone rikkumiste eest, sealhulgas ka kriminaalsanktsioone raskete rikkumiste eest.
<P>
Härra juhataja, seoses toodete ühtlustamisega kasutatakse liiga sageli väidet, et tegemist on tehnilise küsimusega, mida ei saa sotsiaalsete meetmetega rikkuda. Ma olen rahul, et käesoleval juhul oleme suutnud sellele väitele vastu seista, ning ma loodan, et me saame selle homme lõpule viia.
<SPEAKER ID="500" NAME="Janelly Fourtou">
fraktsiooni ALDE nimel. - (FR) Härra juhataja, volinik, daamid ja härrad, ma soovin kõigepealt õnnitleda proua Nerist selle töö puhul, mida ta on saavutanud seoses tehnilise küsimusega, mis on iseäranis keeruline meiesuguste jaoks, kes pole antud teema suhtes eksperdid.
<P>
Komisjoni poolt ette pandud määruse eesmärgiks on ühtlustatud õigusliku raamistiku saavutamine, säilitades samal ajal paindlikkuse ning vähendades halduskulusid ja väljaminekuid. Ma ei tea, kas me oleme alati nendest nõuetest kinni pidanud, kuid vähemalt oleme koos raportööri ja teiste variraportööridega üritanud hõlbustada tööd teiseks lugemiseks, kuna nõukogu ei ole suutnud ühisele seisukohale jõuda.
<P>
Ma ei lasku üksikasjadesse, kuid kasutan ära alles jäänud aega, et kirjeldada Euroopa demokraatide ja liberaalide liidu fraktsiooni seisukohta CE-märgistuse suhtes, mis on käesoleva raporti üheks olulisemaks punktiks. Selle küsimuse puhul on fraktsioon ALDE komisjoniga täiesti ühel nõul ning on alati olnud riiklike märgistuste leviku vastu.
<P>
Seepärast kavatseme hääletada CE-märgistuse piiratud grupile määratavaks muutmise, selle märgistuse hankimismenetluste lihtsustamise ning mikroettevõtete jaoks hõlbustamise poolt.
<SPEAKER ID="501" NAME="Andreas Schwab" AFFILIATION="PPE-DE">
(DE) Härra juhataja, volinik, daamid ja härrad, ka mina sooviksin loomulikult anda edasi oma tänu raportöörile, variraportöörile ja eelkõige proua Pleštinskále ning sooviksin jätkata oma jutujärge sealt, kus proua Fourtou pooleli jäi.
<P>
Me jõudsime ju siiski aasta tagasi kaupade paketi suhtes kokkuleppele ning meil tuli siis lahendada CE-märgistuse keeruline probleem. Volinik Verheugen, Euroopa Parlamendi Sotsiaaldemokraatide fraktsiooni otsus tõmmata tookordne kompromisskokkulepe ka käesolevasse direktiivi on seotud tõsiasjaga, et võib-olla ei olnud teie volitatud uurimus selle parlamendi kõikides osades tõhusalt esindatud. Teil, volinik, on siinkohal hea võimalus sundida Euroopa Parlamendi Sotsiaaldemokraatide fraktsiooni tagant selle uurimuse tulemusi mitte ignoreerima. Võib-olla saab see homse hääletusega rohkem tunnustust, eriti kuna erinevalt kaupade paketile ei ole CE-märgistus selles direktiivis seotud tarbijaid puudutava teabega, vaid üksnes toote omadustega, millel on igal juhul hoopis teine eesmärk.
<P>
Teise punktina on ehitustoodete määrus aidanud väga hästi kaasa siseturu väljakujundamisele, kuna esiteks õnnestus meil mitmetes valdkondades väikeste ja keskmise suurusega ettevõtete jaoks määruseid lihtsustada ning teiseks rakendasime mikroettevõtete jaoks ette nähtud leevendused, millest teatati väikeettevõtluse algatuses "Small Business Act” ning mida meilt erinevates kohtades selgesõnaliselt ja sageli küsiti.
<P>
Ma olen täiesti nõus punktidega, mis on tõstatatud seoses riiklike standardiinstituutidega. Selle suhtes on meil vaja palju tugevamat Euroopa siseturgu. Näiteks Hispaania tootjal peab olema võimalik autoriseerida toode Saksamaa või Rootsi turu jaoks Hispaania standardiinstituudi kaudu selle asemel, et ainult keerulisi olukordi lahendada, ehk igalt riiklikult instituudilt heakskiitu saada.
<P>
Veel on mul hea meel selle üle, mida te, volinik, kemikaalide määruse kohta ütlesite. REACHi määruse koostamine nõudis meilt suuri jõupingutusi ning me ei tohiks sellele lisaks lisada uusi määrusi iga uue õigusakti ettepaneku kohta, mis on materjalidega ühe või teise keemilise ühendi kaudu seotud.
<P>
Seoses teise lugemisega on paar punkti, mida me peame uuesti käsitlema. Esimeseks on toote andmeid reguleerivate määruste küsimus. Ma arvan, et see valdkond peaks olema põhjalikum, et kasutajad saaksid tõepoolest hea ülevaate. Me peame vältima ka korduvaid määrusi. Minu arvates läheb VI lisa liiale. Madalpinge direktiiv ja masinadirektiiv reguleerivad juba mitmeid sellega seotud küsimusi. Meil tuleb hoolikalt kaaluda, kas käesoleval juhul peaksid kehtima erimäärused. Ülejäänu suhtes on proua Neris loonud väga kindla aluse esimesel lugemisel hääletuseks.
<SPEAKER ID="502" NAME="Günter Verheugen">
komisjoni asepresident. - (DE) Härra juhataja, ma tänan mulle uuesti sõna andmise eest, aga mul ei ole seda vaja. Mul jääb vaid üle tänada teid kõiki selle konstruktiivse ja kasuliku arutelu eest.
<SPEAKER ID="503" NAME="Catherine Neris" LANGUAGE="FR">
Härra juhataja, ma tänan volinikku ja teid, daamid ja härrad, et andsite sellesse töösse nii suure panuse.
<P>
Ma ütlen vaid ühe kommentaari: ma olen tõepoolest võtnud kõike öeldut arvesse, kuna ma arvan, et see töö peaks jätkuma. Meie jaoks on oluline, et kõnealune sektor oleks ühenduse raames natuke rohkem struktureeritud, kuid eelkõige soovime, et standard, mis võiks meie arust CE-märgistuse osas natuke põhjalikum olla, oleks palju järjepidevam. Selles suhtes soovime eelkõige täiendavat eurointegratsiooni parema Euroopa nimel ning täiendavat integratsiooni nende tundlike sektorite nimel, kuna me teame, et need on meie majanduste keskmeks ja majanduse elavdamise tõukejõuks. Käsitleda tuleb ka kõiki punkte, mida oleme maininud.
<P>
Viimane asi, mida ma soovin öelda, on tegelikult seotud härra Schwabi ütlustega seoses kõikide uurimustega. Muidugi võtame arvesse kõiki lõpule viidud uurimusi, mitte üksnes selleks, et kinnitada oma tegevust, vaid et teostada kõiki vajalikuks osutuvaid taashindamisi. Ma usun, et meie jaoks on oluline selles sektoris ühiselt nõu pidada ning seda me ka teeme.
<P>
Tänan teid volinik nende tulemuslike sõnavahetuste pidamise eest ning ma loodan igal juhul, et teisel lugemisel on käesolev tekst nii järjepidev kui ka eriti just meie ettevõtete vajadustele kohandatud.
<SPEAKER ID="504" NAME="Juhataja">
Arutelu on lõppenud.
<P>
Hääletus toimub homme kell 12.00.
