<CHAPTER ID="006">
Selgitused hääletuse kohta
<SPEAKER ID="075" NAME="Jean-Pierre Audy  " AFFILIATION="PPE-DE">
kirjalikult. - (FR) Mul on heameel, et kodanikuvabaduste, justiits- ja siseasjade komisjon kiitis kooskõlas kolleegi Inger Segelströmi soovitustega ühehäälselt heaks nõukoguga ühise seisukoha eriprogrammi kohta "Uimastiennetus ja teavitustegevus”, mis on osa üldprogrammist "Põhiõigused ja õigusasjad”.
<P>
Mul on kahju, et nõukogu lükkas parlamendi seisukohta vastu võttes tagasi muudatusettepanekud, mille eesmärk oli tagada parlamendile võimalus blokeerida komisjoni otsuseid programmi rakendamise kohta, eelkõige aastaeesmärkide valimisel. Samuti on mul kahju, et oma avalduses täiskogul pidas Euroopa Komisjon sobivaks öelda, et tema kohustus edastada Euroopa Parlamendile vajalikku teavet aasta tööprogrammide eelnõu kohta on erakorraline meede. Kõnealune programm tuleb käivitada viivitamatult ja õnneks kiitis komisjon ühise seisukoha heaks.
<SPEAKER ID="076" NAME="Pedro Guerreiro  " AFFILIATION="GUE/NGL">
kirjalikult. - (PT) Uimastisõltuvuse probleem eeldab valdkonnaüleste tegevuskavade vastuvõtmist, hõlmates muuhulgas ennetust, ravi ning taasintegreerimist, aga ka võitlust uimastikaubanduse, organiseeritud kuritegevuse ja rahapesu vastu.
<P>
Kõnealused riiklikud kavad on äärmiselt olulised, kuna uimastisõltuvusel on tõsised üksikisikut käsitlevad ja sotsiaalsed tagajärjed, ja seda eelkõige noorematele põlvkondadele.
<P>
Need kavad tuleb kaasata teistesse riiklikesse valdkondadesse, mille eesmärk on inimeste elutingimuste parandamine, tagades juurdepääs tervishoiule, toidule, eluasemele, haridusele, hariduslikule edule ja stabiilsele tööhõivele ning kaitstes õigusi õiglasele palgale, loome- ja kultuurivabadusele ning spordile.
<P>
Pidades silmas selle eesmärke ja tegevust, aitab ELi tasandil väljatöötatud uimastiennetuse ja teavitustegevuse eriprogramm edendada teadmisi ja teabevahetust ning ennetada uimastite tarbimist toetades ja täiendades liikmesriikide võetud meetmeid. 21 miljoni euro suurune (ebapiisav) summa, mis on mõeldud liikmesriikidele ajavahemikus 2007-2013, kasutatakse ära täies ulatuses ja praktiliste tegevuste läbiviimiseks.
<SPEAKER ID="078" NAME="Jean-Pierre Audy  " AFFILIATION="PPE-DE">
kirjalikult. - (FR) Mina hääletasin suurepärase Tšehhi kolleegi Miroslav Ouzký koostatud väljapaistva raporti, mis käsitleb rahvusvahelisi meditsiinilisi sanitaareeskirju, mida on 2005. aastal täiendanud Maailma Tervishoiuorganisatsiooni (WHO) Peaassamblee, poolt. Nende eeskirjade eesmärk on takistada haiguste levikut ning kaitsta kodanikke nende haiguste eest, põhjustamata ebavajalikku ja kulukat sekkumist rahvusvahelisse kaubandusse. Rahvusvahelisi tervishoiumehhanisme tuleb Euroopa Ühenduses viivitamatult rakendada koordineeritud viisil, kuna nakkushaigused, nagu minu imetlusväärne Prantsuse kolleeg Françoise Grossetête esile tõi, kujutavad ohtu ja probleeme igale riigile.
<P>
Kõnealused terviseküsimused tõstatavad taas inimesi ja kaupu käsitleva kontrolli kvaliteedi küsimuse meie välispiiridel. Oluline on toetada 2004. aastal asutatud Haiguste Ennetamise ja Tõrje Euroopa Keskuse (ECDC) arengut ning ELi rahvatervisealaste ohtude eest varajase hoiatamise ja reageerimise süsteemi, mis peaksid julgustama liikmesriike kohaldama kiiresti ja sidusalt rahvusvahelisi meditsiinilisi sanitaareeskirju.
<SPEAKER ID="079" NAME="Irena Belohorská  " AFFILIATION="NI">
kirjalikult. - (SK) Kuna me ei pidanud arutlema kolleegi härra Ouzký rahvusvahelisi meditsiinilisi sanitaareeskirju käsitleva raporti üle, soovin avaldada oma arvamust vähemalt sellisel viisil.
<P>
Rahvusvahelise kaubanduse ja ELi sisese liikuvuse suurenemine kõrgendavad ohtu seoses nakkushaiguste rahvusvahelise puhanguga ELis või nende kandumist Euroopasse kaugematelt mandritelt. Reageerimine sellistele epideemiatele, kasutades kaitsemeetmeid, peab olema integreeritud ja koordineeritud, et see oleks tõhus. Tänapäeval on meil Euroopa Liidus Haiguste Ennetamise ja Tõrje Euroopa Keskus (ECDC), mille üks kohustusi on massiepideemiate vastu võitlemine. Samal ajal on liikmesriigid rahvusvahelised meditsiinilised sanitaareeskirjad väljastanud Maailma Terviseorganisatsiooni liikmed ning kõnealused eeskirjad käsitlevad ka võitlust haiguste vastu, mis võivad levida ühest riigist teise.
<P>
Meil on olemas ühine otsus varajase hoiatamise ja reageerimise süsteemi kohta nakkushaiguste profülaktikaks ja tõrjeks. ELil on kasutada ka mõned finantsvahendid, näiteks Euroopa Liidu Solidaarsusfond ning rahvatervise tegevuskava kui uus vahend varaseks hoiatamiseks ja reageerimiseks äärmiselt raskete hädaolukordade korral. Samal ajal teostavad liikmesriigid subsidiaarsuse põhimõtte alusel kontrolli oma tervishoiuteenuste üle.
<P>
Arvestades seda keerulist ohtrate õigusaktidega süsteemi mitmel tasandil, on raske reageerida kiiresti ja ühehäälselt, kui peaks tekkima epideemia oht. ELi ja liikmesriikide süsteemid peavad olema paremini ühendatud, et me ei leiaks ennast olukorrast, kus meil on Euroopa õigusaktid, mis ei ole kooskõlas liikmesriikide valmisolekuga kiiresti reageerida.
<SPEAKER ID="080" NAME="Ilda Figueiredo  " AFFILIATION="GUE/NGL">
kirjalikult. - (PT) Maailma Terviseorganisatsiooni poolt vastuvõetud rahvusvahelised meditsiinilised sanitaareeskirjad on uus vahend maailma inimeste tervise kaitsmiseks. Need asendavad endisi sõjajärgseid eeskirju, mis keskendusid piirikontrollile, eelkõige tervisekontrollile laevadel ja nende meeskondade tervisekontrollile, ja mis hõlmasid rahvusvahelist vaktsineerimist kollapalaviku vastu ning millesse hiljem lisandus vaktsineerimine ka teiste haiguste vastu. Esilekerkivad tervisealased probleemid, nagu tuberkuloos ja malaaria ning isegi uued haigused, nagu linnugripp ja gripipandeemia, oht on muutnud rahvatervisealase rahvusvahelise koostöö ja teavitamise veel hädavajalikumaks.
<P>
Hiljutised epideemia ja pandeemia ohud on näidanud, et ükski riik ega regioon ei jää puutumata terviseprobleemidest ning kõnealust puutumatust ei saa ka garanteerida. Kõnealused uued eeskirjad julgustavad vahendama teavet ja nõuavad, et riigid teeksid omavahel koostööd üleilmsetele ohtudele reageerides, tunnistades samal ajal, et kõik riigid on olulised ja vastastikkune abi on väga vajalik.
<P>
Portugalis on piiridel toimuv tervisekontroll, rahvusvaheline vaktsineerimine ja reisijate nõustamine pälvinud järjest vähem tähelepanu, põhjus seisneb eelkõige asjaolus, et valitsus sulges piirkondlikud tervishoiukeskused. Piisava riikliku järelevalvesüsteemita on kõnealusele valdkonnale pööratud tähelepanu jätkuvalt keskpärane.
<SPEAKER ID="081" NAME="Françoise Grossetête  " AFFILIATION="PPE-DE">
kirjalikult. - (FR) Mina hääletasin kõnealuse raporti poolt. Kakskümmend aastat tagasi ei tunnetatud nakkushaigusi suure ohuna. Tänapäeval kujutavad nad riski ja põhjustavad probleeme igale riigile. Ohud nagu gripipandeemia, malaaria ja tuberkuloos on tervishoiuriskid viiruste muteerumise pärast, mille tagajärjel on viirused resistentsed antibiootikumidele ja nõrkadele tervishoiusüsteemidele.
<P>
Uued terviseriskid hõlmavad ka toidust põhjustatud haigusi, bioloogilisi õnnetusi ja tuumaavariisid või bioloogilisi ja tuumarünnakuid, tööstuslikku saastet ning kliimamuutust. Kõnealused riskid võivad ohustada miljonite inimeste elu paljudes riikides.
<P>
Intensiivne üleilmastumine ja järjest suuremad rahvusvahelised vood ning kaubandus on raskendavad tegurid. Rahvusvaheline koostöö nakkushaiguste kontrollis on seega möödapääsmatu. Seetõttu on vajalik hoida ära rahvusvahelise liikluse ja kaubanduse mis tahes põhjendamatu häirimine.
<P>
Kõnealune raport tagab täiendava ajendi liikmesriikidele välja töötada uusi ühiseid meetmeid kasulikke kogemusi vahetades. Varase hoiatussüsteemi kehtestamine raske pandeemia korral naaberriigis ja kolmandates riikides on sama oluline.
<SPEAKER ID="082" NAME="Miroslav Mikolášik  " AFFILIATION="PPE-DE">
kirjalikult. - (SK) Mina soovin rääkida kolleegi härra Ouzký raportist rahvusvaheliste meditsiiniliste sanitaareeskirjade teemal, mida ma hääletusel toetasin.
<P>
Kõnealust õiguslikku vahendit on vaja, et tagada sihikindlal viisil profülaktika, kaitse ja eelkõige kontroll haiguste leviku korral. Samal ajal tagab see vahend, et rahvatervise valdkonna reageerimine oleks tekkinud ohtudele vastav.
<P>
Standardit, mille kõigepealt Maailma Terviseorganisatsiooni liikmesriigid vastu võtsid (1951), on muudetud neljal korral. Järkjärguline rakendamine praegusel kujul algas juunis 2007.
<P>
Kõnealune tekst tagab selgelt määratletud, komisjoni poolt vastuvõetud ELi seisukoha tõlgenduse ja selgitab ELi rolli rahvusvaheliste meditsiiniliste eeskirjade rakendamisel. Samuti käsitleb see Haiguste Ennetamise ja Tõrje Euroopa Keskuse (ECDC) ning varase hoiatuse ja rahvatervisealaste ohtude eest varajase hoiatamise ja reageerimise süsteemi olemust ja rolli.
<P>
See aitab tõhustada kodanike tervise kaitset ning seetõttu tervitan ma kõnealust vastuvõtmist.
<SPEAKER ID="084" NAME="Jean-Pierre Audy  " AFFILIATION="PPE-DE">
kirjalikult. - (FR) Ma hääletasin paljude poliitiliste fraktsioonide, muuhulgas Euroopa Rahvapartei (Kristlike Demokraatide) ja Euroopa Demokraatide fraktsiooni (PPE-DE) resolutsiooni ettepaneku poolt ELi eesmärkide kohta Madridis 3.-14. septembril 2007. aastal peetaval kõrbestumise tõkestamise ÜRO konventsiooni osaliste 8. konverentsil. Üks tuntavamaid planeedi soojenemise tagajärgi on allikate kuivamine aurustumise kaudu ning jõgede ja maa-aluste valgalade veetaseme vähenemine, mille tagajärjel hävineb mullastiku pealmine struktuur. ÜRO keskkonnaprogrammi kohaselt mõjutab kõrbestumine praegu umbes 25-30% maailma maismaapinnast ning ohustab 1,2-2 miljardit inimest vähemalt 100 riigis. Kõrbestumine üleilmsel tasandil suureneb, põhjustades vaesust, sundrännet ja konflikte. Mina arvan, et Euroopa Liit peab kiiresti rakendama Euroopa veepoliitikat, ja seda mitte ainult kvaliteedi, vaid ka kvantiteedi osas.
<SPEAKER ID="085" NAME="Glyn Ford  " AFFILIATION="PSE">
kirjalikult. - Mina toetan ühisresolutsiooni ÜRO kõrbestumise tõkestamise konventsiooni ning kõnealuse kohtumise kohta Madridis. Nagu teame, mõjutab kõrbestumine 20-30% maailma maismaapinnast ning 1,2-2 miljardit inimest, kellest paljud elavad äärmises vaesuses, vähemalt 100 riigis.
<P>
Kliimamuutuse, raadamise ja liigse põlluharimise tagajärjel muutub järjest suurem osa maailmast kõrbeks. Selle tagajärjeks on suurenev vaesus, sundränne ja konfliktid. Üks ilmselgemaid näiteid on Darfur, kus kõrbestumine on põhjustanud keerulise konflikti karjakasvatajate ja maaharijate vahel, kuna maaharijad on olnud sunnitud liikuma järjest idapoole karjakasvatajate aladele, mille tagajärjeks on tuhandete põgenike põlvkond, vägistamised, vägivald ja tapmised. Vaid jõuline ja kiire rahvusvaheline tegevus võib takistada Darfuril saamast esimeseks paljudest sarnastest konfliktidest, mille põhjus peitub kõrbestumises.
<SPEAKER ID="086" NAME="Luís Queiró  " AFFILIATION="PPE-DE">
kirjalikult. - (PT) Hoolimata teadlaste eriarvamustest keskkonnaküsimustes, ei ole kahtlust, nagu märgitud kõnealuses resolutsioonis, et äärmuslikud loodusõnnetused, nagu üleujutused ja põud, mis on seotud kliimamuutustega, muutuvad järjest sagedasemaks ja nende mõju järjest laastavamaks, süvendades kõrbestumise ohtu ning selle negatiivseid ja sotsiaalseid tagajärgi.
<P>
Samuti ei ole kahtlust, et kõnealuseid negatiivseid tagajärgi tuntakse nii neis riikides, mida see mõjutab, kui ka naaberriikides. Just nimelt seetõttu, arvestades, et Euroopa Liit piirneb aladega, kus toimub kõrbestumine, peab järgmisel ELi-Aafrika tippkohtumisel käsitlema kõnealust küsimust vastutustundlikult ja järjekindlalt.
<P>
Lisaks sellele väärib teisel tasandil mainimist asjaolu, et kõrbestumise probleem on oluline ka Euroopa Liidu sees. Seetõttu peab ÜPP loomuliku osana arvestama kõrbestumise tõkestamise vajadust, pidades silmas, et loomuliku valikuna säiliks inimeste maapiirkonda elama asumise võimalus.
<P>
Loodetavasti käsitletakse kõnealust küsimust nii poliitika mõistes kui poliitikute poolt pikaajalisest perspektiivist lähtudes, et probleemid saaks lahendused õigel ajal. Selline on olukord kõrbestumisega - ajalooraamatud on täis õppetunde, millest peaksime õigel ajal õppima.
<SPEAKER ID="087" NAME="Brian Simpson  " AFFILIATION="PSE">
kirjalikult. - Kõrbestumine on tõsine probleem, mis mõjutab paljusid piirkondi maailmas ning oluline on, et probleemi käsitletaks üleilmsel tasandil.
<P>
Kui me ei tegutse piisavalt, siis põhjustab see probleeme paljudele inimestele, eelkõige arenguriikides, mistõttu on õige, et ÜRO peab meie toetusel hakkama meetmeid võtma.
<P>
Ma hääletan ühisresolutsiooni poolt, kuid loodan, et see on probleemi käsitlemise protsessi algus ja et aastate pärast ei peaks me kahetsema, et ei tegutsenud õigel ajal, kui selleks võimalus oli.
<P>
Kõrbestumine on katastroof, mida tuleb ennetada, kõnealune resolutsioon on esimene samm selle suunas. Meie Euroopa Liidus peame võtma juhtrolli kõnealuse protsessi tagasi pööramisel.
<SPEAKER ID="088" NAME="Peter Skinner  " AFFILIATION="PSE">
kirjalikult. - Toetasin resolutsiooni, et nõuda vajalike sammude astumist kõnealuse süveneva probleemi lahendamiseks. Ma kardan eelkõige, et seda probleemi paljud arenenud riikides ei teadvusta, kuna selle mõju avaldub sageli vähe arenenud riikides. Üks näide on Darfur, kus konflikti põhjus on tekkinud kõrbestumise tagajärjel.
<SPEAKER ID="090" NAME="Koenraad Dillen" AFFILIATION="ITS">
- (NL) Austatud juhataja, me võime anda oma täieliku toetuse Euroopa ametlikule inimõiguspoliitikale, kuid tegelikkuses jäävad inimõigusklauslid lepingutes paljude Araabia ja Aafrika riikidega vaid sõnadeks ning aktiivset ja järjepidevat inimõiguspoliitikat ei tehta.
<P>
Pealegi, kuidas on olukord kõnealuse poliitikaga suhetes Hiinaga, kus kõigile on selge, et kaubandus ning liidu ja tema liikmesriikide majandushuvid on inimõigusest tähtsamal kohal.
<P>
Kõige olulisem probleemi juures on mõistagi kõnealune poliitika suhetes Türgiga. Samal ajal kui raport viitab pidevalt naiste õigustele, hoiab Euroopa oma ust pärani sellele islamiriigile, kus naiste õiguste olukord on järjest halvenenud alates Õigluse ja Arengu Partei (AKP) võimuletulekust. Igal juhul meie fraktsioon ja erakond Vlaams Belang ei osale enam selles silmakirjalikus tegevuses.
<SPEAKER ID="091" NAME="Frank Vanhecke" AFFILIATION="ITS">
- (NL) Austatud juhataja, minu kolleeg härra Dillen tõi äsja õigustatult esile suure lõhe, mis valitseb ühest küljest Euroopa ametliku retoorika ja teisest küljest Euroopa Liidu konkreetse inimõiguspoliitika vahel.
<P>
Ma soovin sellele midagi lisada. Olgugi, et Euroopa propageerib avatud lääne ühiskonna väärtusi ja eelkõige sõnavabadust üle kogu maailma, siis inimõigusalase dialoogi valdkonnas, mida siin väga kiidetakse, kuid mille rakendamine tegelikkuses on nõrk, leiame ikka veel, et meie oma Euroopa ametlikus pealinnas Brüsselis on selle sõnavabaduse kui Euroopa väärtuse kaitsjad vaikima sunnitud. Ma arvan, et parlament ja selle president peaksid võitlema Brüsseli linnapea härra Thielemansi erakonna Parti Socialiste ettekirjutuste vastu, sest nende järgi on keelatud meeleavaldused sallimatu islamiusu soodustamise vastu meie enda Euroopa pealinnas ning kõigis meie Euroopa riikides. Mina osalen igal juhul koos teistega meeleavalduses sõnavabaduse kaitseks ja islamiusu soodustamise vastu järgmisel teisipäeval, 11. septembril siinsamas Euroopa Parlamendi ees.
<SPEAKER ID="092" NAME="Jean-Pierre Audy  " AFFILIATION="PPE-DE">
kirjalikult. - (FR) Mina hääletasin Hispaania kolleegi Elena Valnciano Martinez-Orozco raporti, mis käsitleb kolmandate riikidega peetavaid inimõigusalaseid dialooge ja konsultatsioone, poolt. Inimõigused on osa Euroopa Liidu põhiväärtustest ning väga oluline on tagada nende asetumine automaatselt kolmandate riikidega peetavate ELi poliitiliste dialoogide keskmesse. Nõukogu peab järjekindlalt kaasama inimõiguste ja demokraatia klauslid kõigisse ELi lepingutesse ning suhetesse kolmandate riikidega.
<P>
Seetõttu toetan institutsioonidevahelise sidususe edendamise ideed ning ideed leidmaks viise koordineerituse parandamise kohta erinevate ELi institutsioonide vahel (nõukogu, komisjoni ja parlamendi vahel), luues institutsioonidevahelise "trialoogi” poliitiliste dialoogide ja inimõigustealaste dialoogide ja konsultatsioonide teemal. Ajal, mil planeedi väärtusi vähendatakse ja see muutub järjest komplitseeritumaks, peab EL tagama inimõiguste ja demokraatiaga seonduvate väärtuste austamise kõigis oma projektides ja programmides, eelkõige aga neis, mis seotud arenguabi ning tehnilise, kaubandusliku ja finantskoostööga.
<SPEAKER ID="093" NAME="Patrick Gaubert  " AFFILIATION="PPE-DE">
kirjalikult. - (FR) Elena Valenciano raport kolmandate riikidega peetavate inimõigusalaste dialoogide ja konsultatsioonide kohta võeti äsja enamiku poolt vastu ning ma õnnitlen raportööri põhjaliku töö eest.
<P>
Raport märgib õigustatult, et inimõigusküsimusi tuleb käsitleda kolmandate riikidega peetavate üldise poliitilise dialoogi raamistikus. Tegelikult on inimõiguste edendamine ELi välis- ja arengupoliitika üks peamisi eesmärke.
<P>
Mul on samuti heameel, et raport kutsub nõukogu ja komisjoni üles muutma dialoogide ja konsultatsioonide korda tõhusamaks. Suurenenud institutsioonidevaheline sidusus ja koostöö muudab ELi inimõiguspoliitika rahvusvahelisel tasandil usaldusväärsemaks. Samuti on vaja objektiivset hindamis- ja järelevalvekorda.
<P>
Viimaseks rõhutab raport kõnealustes dialoogides ELi tasandil läbipaistvuse tagamise ning Euroopa Parlamendi sellega seonduva rolli tugevdamise olulisust. Kõigil neil põhjustel toetasin kõnealuse raporti vastuvõtmist täiskogu lõpphääletusel.
<SPEAKER ID="094" NAME="Pedro Guerreiro  " AFFILIATION="GUE/NGL">
kirjalikult. - (PT) Kahtlemata on oluline edendada inimõiguste universaalsust ja jagamatust, "mis ei tähenda üksnes kodaniku- ja poliitilisi õigusi, vaid ka sotsiaalseid, keskkonnaalaseid, majanduslikke ja kultuurilisi õigusi”.
<P>
Kuid kõnealuses raportis esineb vasturääkivusi: näiteks öeldes, et inimõigusalane dialoog kolmanda riigiga viiakse läbi viimase nõusolekul, kuid samal ajal ähvardades, et kui viimane dialoogist loobub, peab EL kaaluma erimeetmeid kõnealuses riigis, kasutades selleks rahastamisvahendit demokraatia ja inimõiguste edendamiseks kogu maailmas”.
<P>
Kas kõik liikmesriigid on nõus seda meedet vastastikku kohaldama? Ilmselgelt mitte, kuna inimõigusalane "dialoog" kolmandate riikidega ei ole mõeldud inimõiguste küsimuse käsitlemiseks ELis, vaid neis teistes riikides.
<P>
Kõnealune näide aitab iseloomustada tegelikku eesmärki, milleks on inimõiguste kasutamine surve- ja sekkumisvahendina ja mis on enamikule Euroopa volitustele meelepärane ja nende huvides. Raport, olles teadlik sellest võimalusest, mida ta tegelikult ei toeta, toonitab vajadust ELi poolse sidususe ja usaldusväärsuse järele. Vaikimine CIA ebaseaduslikest lendudest räägib iseenda eest.
<SPEAKER ID="095" NAME="David Martin  " AFFILIATION="PSE">
kirjalikult. - Ma toetasin kõnealust raportit, mis kutsub komisjoni ja nõukogu üles tagama suuremat sidusust ELi kolmandate riikidega peetavates inimõigusalastes dialoogides. Toetan eelkõige nõuet suurendada parlamendi osalust käimasolevate dialoogide sisulistes küsimustes ning nõuet kasutada rangemaid kriteeriume ja järelevalvemehhanisme.
<SPEAKER ID="096" NAME="Andrzej Jan Szejna  " AFFILIATION="PSE">
kirjalikult. - (PL) Mina hääletasin raporti, mis käsitleb kolmandate riikidega peetavaid inimõigusalaseid dialoogide ja konsultatsioonide toimimist, poolt.
<P>
Raport tõstatas väga olulise küsimuse Euroopa Parlamendi piisava esindatuse kohta Euroopa Liidu ja kolmandate riikide vahelistes dialoogides ja konsultatsioonides. Inimõigusküsimus peaks olema Euroopa Liidu tööprogrammi iseenesestmõistetav osa. Veelgi enam, peame tagama, et Euroopa Parlament kaasatakse piisavalt kõigisse inimõigustealastesse küsimustesse.
<SPEAKER ID="098" NAME="Jan Andersson, Göran Färm, Anna Hedh ja Inger Segelström  " AFFILIATION="PSE">
kirjalikult. - (SV) Meie otsustasime raportit mitte toetada, kuna see õõnestab mõningaid komisjoni häid kavatsusi kalanduses säästvama lähenemisviisi loomise eesmärgil.
<P>
Kalandus peab ELis muutuma keskkonnasäästlikumaks, et kaitsta nii merekeskkonda kui ka kalandussektori elujõulisust pikaajalises perspektiivis.
<SPEAKER ID="099" NAME="Jean-Pierre Audy  " AFFILIATION="PPE-DE">
kirjalikult. - (FR) Hääletasin Hispaania kolleegi Carmen Fraga Estévezi väga hea omaalgatusliku raporti (komisjoni teatis säästva lähenemisviisi rakendamise kohta ELi kalanduses maksimaalse jätkusuutliku saagikuse kaudu) poolt.
<P>
Nagu Fraga Estévez, on ka minul heameel, et komisjon tunnistab, et praegune kalapüügi juhtimise poliitika on ebaõnnestunud, ning tervitan ettepanekut luua uus juhtimismudel, mis võimaldaks kavalarudel taastuda, kohaldada kalandustegevust kalandussektori tegelikele oludele ning edendada kalalaevastiku usaldusväärsust ja stabiilsust.
<P>
Sellest hoolimata on oluline võtta kasutusele ettevaatlik lähenemisviis ning võtta arvesse meie püügivõimsust seoses tarbimisnõuetega Euroopas ja kogu maailmas ning tungivat vajadust uute ressursside järele. Mis tahes muutustesse liidu kalanduspoliitikas tuleb kaasata aga sobivad ja rahaliselt vastuvõetavad hüvitusmehhanismid, mis eeldavad lõppettepaneku mõju hindamist õiguslikust ja sotsiaalmajanduslikust aspektist lähtuvalt.
<SPEAKER ID="100" NAME="Pedro Guerreiro  " AFFILIATION="GUE/NGL">
kirjalikult. - (PT) Kalavarude säilitamine on äärmiselt oluline kalandustegevuse ja kalandussektori elujõulisuse tagamisel pikaajalises perspektiivis.
<P>
Kalavarude säilimise tagamine pikaajaliste plaanide ja lühiajaliste mehhanismide rakendamise kaudu eeldab kahtlemata nende plaanide ja mehhanismide sotsiaalmajanduslike tagajärgede hindamist ning selle põhjal on vaja tagada rahalised vahendid, mis kindlustavad laevade jätkuva olemasolu, tööhõive ning sektori ja kalurite sissetuleku. Meie arvame, et see on suhe, mis väljendab parimal võimalikul viisil rakendamist maksimaalse jätkusuutliku saagikuse põhimõttel ning peaks olema selle rakendamise lahutamatu osa.
<P>
Teisisõnu, maksimaalset jätkusuutlikku saagikust ei tohiks kasutada vahendina, et (veelgi enam) propageerida laevade lammutamist ja töökohtade kaotamist.
<P>
Kalavarude säilitamise tagamise plaanid ja meetmed peavad tuginema kalandusvaldkonna teaduslikele uuringutele, samal ajal unustamata teisi meetmeid, mis võtavad arvesse looduslike tegurite mõju ja inimtegevuse mõju mere ökosüsteemidele. Seetõttu tegime ettepaneku viia raportisse sisse vajadus suurendada assigneeringuid, mis on nähtud ette kalandusvaldkonna teaduslikeks uuringuteks teaduse ja tehnika arendamise seitsmendas raamprogrammis.
<P>
Lõpetuseks soovime rõhutada, et kalurite osalemine kõigi poliitikasuundade määratlemisel on äärmiselt oluline.
<SPEAKER ID="102" NAME="Zuzana Roithová" AFFILIATION="PPE-DE">
(CS) Austatud juhataja, toetasin Euroopa Parlamendi kompromiss-seisukohta liidu tarbijaõigustiku läbivaatamise kohta.
<P>
Raportis esitatakse parandusmeetmed poolele miljardile kodanikule oma õiguste teostamisel seoses lepingust taganemise, kaupade tarnimise, kohustusliku garantii, taganemisperioodi arvutamise meetodite, ebaõiglaste lepingutingimuste, digitaalsete kaupade ja teenuste tarnelepingute ning veebioksjonitega.
<P>
Olles väljendanud oma toetust, usun sellest hoolimata, et arvestades, et komisjon valmistab ette seni kõige kallimat tarbijaõigustiku läbivaatamisprotsessi, oleks parlament võinud nõuda tänapäevasemaid, innovatiivsemaid ja kaugeleulatuvamaid muutusi, eelkõige järgmises viies kõige olulisemas valdkonnas:
<P>
tarbijakaitse kõrgem tase elektroonilises kaubanduses;
<P>
piiriüleste tehingute lihtsustamine tarbija ja ettevõtja jaoks;
<P>
ELi eeskirjade piisava kohaldamise ja nendega kooskõlas toimimine tagamine liikmesriikide poolt;
<P>
tarbijate paremad teadmised ja
<P>
tarbijaõiguste edukas kasutamine üle kogu liidu.
<P>
Arvan, et komisjoni tulevane ettepanek on julgem. Tean, et volinik Kuneva on suuteline toime tulema selliste nõudlike ülesannetega nagu praegune on.
<SPEAKER ID="999" NAME="Jean-Pierre Audy  " AFFILIATION="PPE-DE">
kirjalikult. - (FR) Mina hääletasin kolleegi Béatrice Patrie omaalgatusliku, tarbijaõigustiku läbivaatamise rohelist raamatut käsitleva raporti poolt, võttes eelkõige arvesse ettevõtjatele ja eraisikutele mõeldud reguleeriva raamistiku moderniseerimise, lihtsustamise ja parandamise eesmärki, edendades sealjuures piiriülest kaubandust ja tarbija suuremat usaldust. Sobiv oleks küsida endalt aeg-ajalt, pidades eelkõige silmas e-kaubanduse arengut, kas siseturu sujuv toimimine pakub piisavat tasakaalu tarbijakaitse kõrge taseme ja ettevõtjate konkurentsivõime vahel, austades samal ajal subsidiaarsuse põhimõtet? Kõnealune raport esitab mõned huvitavad ideed üldise õigusliku lähenemisviisi, ebaõiglaste tingimuste piiramise, õigusaktide ühtlustamise, taganemisõiguse, tarbekaupade müügi ja viimaseks tarbijaõiguse tõhusa kohaldamise kohta.
<SPEAKER ID="103" NAME="Ilda Figueiredo  " AFFILIATION="GUE/NGL">
kirjalikult. - (PT) Meil on kahju, et enamik Euroopa Parlamendist lükkas esitatud ettepanekud tagasi. See tähendab tarbijaõigust käsitlevate õigusaktide lihtsustamise konarlikku lähenemisviisi. Võime seista silmitsi püüdlusega vähendada ja piirata neid õigusi, seda eelkõige riikides, kus nad on kõrgemal tasemel.
<P>
Meil on kahju, et meie fraktsiooni tehtud ettepanek tagasi lükati, pidades eelkõige silmas kõigile vertikaalsetele tarbijakaitsevahenditele ühiste, piiratud hulga üldiste eeskirjade määratlemist; see tagaks tarbijakaitse kõrge taseme, rakendades minimaalse ühtlustamise heakskiidetud meetodit kombineerituna asukohamaa põhimõttega, et mitte ohustada olemasolevaid siseriiklikke õigusakte.
<P>
Nagu me ütlesime, oleks tarbijakaitse direktiivi jaoks vastuvõetamatu pöördumine tagasi mis tahes päritolumaa põhimõtte kui põhireegli juurde, nagu seda taotleti teenuste liberaliseerimise direktiivi esialgses versioonis.
<P>
Arvestades, et raport sisaldab ikka mitmesuguseid vasturääkivusi ja negatiivseid aspekte, hääletasime selle vastu ning jälgime tähelepanelikult olukorra edasist arengut.
<SPEAKER ID="104" NAME="Hélène Goudin ja Nils Lundgren  " AFFILIATION="IND/DEM">
kirjalikult. - Tarbijapoliitika mõningane sidusus, nagu tarbijakaitse kindlaksmääratud minimaalsed tasemed, võivad ergutada tarbijate tahet osta tooteid ja teenuseid mõnest teisest ELi liikmesriigist ning seega edendada sujuvalt toimiva siseturu arengut. Sellest hoolimata soovime rõhutada, et tarbijad ostavad paljud kaubad riikidest ja piirkondadest, mis asuvad väljaspool ELi, nagu Ameerika Ühendriigid ja Aasia. ELi institutsioonide rolli sellega seoses ei tasu seega ülehinnata.
<P>
Oluline on, et võetud ELi meetmed oleksid proportsionaalsed ning et subsidiaarsuse põhimõtet arvestataks täies ulatuses kõigis oludes. Seetõttu oleme mitmesuguste Euroopa Parlamendis eelnevalt esitatud ettepanekute vastu, mis käsitlevad näiteks ELi algatatud tarbijatele suunatud teavituskampaaniaid, tarbijate teavitamist ELi tasandil (mida võib käsitleda nii siseriiklikult kui ka liikmesriikide olemasolevate ametiasutuste vabatahtlikus koostöös) ning ELi rahastatud ametiasutusi ja instituute.
<P>
Praegused Euroopa Parlamendi raport ja komisjoni roheline raamat tarbijaõigustiku läbivaatamise kohta on siiski hästi tasakaalustatud ning loovad lihtsama ja ettearvatavama reguleeriva raamistiku. Meie otsustasime seega hääletada lõpphääletusel selle poolt.
<SPEAKER ID="105" NAME="Anna Hedh  " AFFILIATION="PSE">
kirjalikult. - (SV) Me tervitame tarbijaõigustiku läbivaatamisprotsessi ning näeme seda kui positiivset sammu, et me teeme lõpuks ettepaneku uurida lahknevusi, lõhesid ja kattuvaid direktiive. Me ei näe mingeid üldiseid probleeme ühtlustamises, mis lihtsustab Euroopa tarbijate ja ettevõtjate elu ning on neile kasulik, kuni see ei tähenda, et peame vähendama oma tarbijakaitse taset, mis tuleneb Rootsi tarbijate kaitsmise pikkadest traditsioonidest. Seetõttu oleksime soovinud kaasata tarbijakaitse garantii ning avaldama kahetsust, et parlament ei jaganud meie seisukohta.
<SPEAKER ID="106" NAME="Astrid Lulling  " AFFILIATION="PPE-DE">
kirjalikult. - (FR) Mina ei saanud hääletada proua Patrie raporti poolt sõnastuse tõttu lõigus 2, mis soovitab infoühiskonna teenuste teatavaid õiguslikke aspekte käsitlev direktiiv 2000/31/EÜ läbi vaadata. Minu arvates toimib direktiiv, mis sätestab muuhulgas, et kaupade suhtes kohaldatakse päritoluriigi käibemaksumäära, tegelikkuses hästi.
<P>
Miks peaksime muutma kõnealust suurepärast direktiivi kehtestamaks süsteemi, mille järgi peab tarbija maksma kõnealuste teenuste eest käibemaksu sihtriigi määra järgi? See kujutaks endast kaost kõigi osapoolte jaoks - nii maksuametitele, mis peavad tegelema 27 eri riigi käibemaksudemääradega, kui ka ettevõtetele, mis peavad kohaldama kuni 27 erinevat käibemaksusüsteemi.
<P>
Kõnealune olukord oleks vastuvõetamatu ning takistaks kaupade vaba liikumist, luues seega ületamatu takistuse elektrooniliste teenuste siseturule.
<SPEAKER ID="107" NAME="Marcin Libicki" AFFILIATION="UEN">
(PL) Austatud juhataja, tahtsin lihtsalt tõdeda, et Patrie raporti elektroonilise hääletuse ajal üritasin kaks korda hääletada muudatusettepaneku poolt, kuid minu masin kahjuks ei töötanud. Ma soovin, et see üles märgitaks.
<SPEAKER ID="108" NAME="Juhataja">
Tänan härra Libicki. See pannakse protokolli kirja.
