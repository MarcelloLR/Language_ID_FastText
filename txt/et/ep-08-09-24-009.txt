<CHAPTER ID="009">
Ametlik istung - oikumeeniline patriarh Bartholomeus
<SPEAKER ID="113" NAME="President">
Teie Pühadus patriarh Bartholomeus, on suur au teid siin sellel Euroopa Parlamendi ametlikul istungil tervitada Euroopa kultuuridevahelise dialoogi aastal 2008. Esimene külaline, kes pöördus Euroopa Parlamendi poole Euroopa kultuuridevahelise dialoogi aasta raames oli jaanuaris ülemuftit Damaskusest. Ta on pärit Süüriast ning pöördus meie poole kui rahumeelse islami sõnumitooja.
<P>
Teie Pühadus, te esindate kristlikku usku ja pearabi Jonathan Sacks pöördub novembris Strasbourgis Euroopa Parlamendi poole juudiusu esindajana.
<P>
Inimesed neist religioonidest - kristlus, judaism ja islam - on elanud sajandeid üksteise kõrval. Paraku ei ole see kooseksistents olnud alati rahumeelne. Isegi tänapäeval on Lähis-Idas ja mujalgi selliseid piirkondi, kus nende kogukondade vahel valitsevad pinged.
<P>
Meie siin Euroopa Parlamendis toetame iga jõupingutust, mis on tehtud usundite ja kultuuride rahumeelse kooseksistentsi edendamiseks Lähis-Idas ja mujal maailmas. Lähis-Idas esineb ka näiteid ususallivusest ja harmoonilistest suhetest erinevat usku inimeste vahel. Hiljuti Süüriat külastades oli mul võimalus kohtuda erinevate usukogukondade vaimsete juhtidega ning nad kinnitasid mulle, et nende riigis on head suhted, mis toetavad jätkuvalt usundite ja kultuuride vahelist dialoogi.
<P>
Euroopa Liit on kogukond, mis rajaneb väärtustel ning üks meie põhiväärtusi on iga indiviidi seesmine väärikus. Usuvabadus on inimväärikusest lähtuvalt kesksel kohal, ulatudes tunduvalt kaugemale riigivõimu appi võetud volitustest. Kiriku ja riigi eraldamine, mida me nii kõrgelt hindame, on usukogukondade vabaduse pant nende endi siseasjade ja välissuhetega toime tulemisel. Neid põhimõtteid on üle kinnitatud Lissaboni leppes, mille jõustumist me tagada soovime.
<P>
Konstantinoopoli oikumeeniline patriarhaat, mille asukohaks Istanbulis on Phanar, rajati 4. sajandil ning see on tähtis vaimne keskus 300 miljonile õigeusklikule kristlasele üle maailma. Phanar tähendab "majakat" ning Teie, Teie Pühadus, olete alati olnud lepituse ja rahu majakaks õigeuskliku maailma usklikele ja mujalgi.
<P>
Hiljutisel Euroopa Liidu laienemisel ühinesid ELiga riigid, kus on ülekaalus õigeusk, mille hulka kuuluvad Küpros, Bulgaaria ja Rumeenia, samas kui Kreeka on olnud liikmesriigiks alates 1981. aastast. Meie seast lahkunud paavst Johannes Paulus II, kes pöördus Euroopa Parlamendi poole 1988. aastal kasutas selle kirjeldamiseks järgmist metafoori: ta ütles, et pärast lõhe ületamist hingab Euroopa taas mõlema kopsuga. Võime täna taas kasutada seda metafoori kirjeldamaks laienenud EL rikkust, millega kaasnesid Lääne ja Ida kristluse erinevad perspektiivid.
<P>
Teie Pühadus, täname teid külaskäigu eest. Te olete üks vähestest isikutest, kes pöördub teist korda Euroopa Parlamendi poole. Te viibisite siin aastal 1994 ning Te austate meid veel ühe pöördumisega Euroopa kultuuridevahelise dialoogi aasta puhul. Ootame pikisilmi teie kõnet.
<P>
Ma palun teil nüüd teha pöördumine Euroopa Parlamendi poole. Tänan.
<P>
(Aplaus)
<SPEAKER ID="114" NAME="Tema Pühadus, oikumeeniline patriarh Bartholomeus I">
Teie Ekstsellents hr Euroopa Parlamendi president, Teie Ekstsellentsid, väga austatud Euroopa Parlamendi liikmed, erilised külalised, kallid sõbrad, eeskätt toome teieni tervitused Konstantinoopoli oikumeeniliselt patriarhaadilt - mis on palju-palju sajandeid asunud tänapäevase Istanbuli aladel ja mis on austuse ja lugupidamise kants. Eriti väljendame oma tänulikkust meie vanale sõbrale, Tema Ekstsellents Hans-Gert Pötteringile, kes on Euroopa Parlamendi president. Samuti väljendame oma siiraimat tänu selle erakordse au eest pöörduda teist korda Euroopa Parlamendi täiskogu istungil viibijate poole (nagu president enne mainis), eriti Euroopa kultuuridevahelise dialoogi aasta tähistamise puhul.
<P>
Puhtalt vaimse institutsioonina hõlmab meie oikumeeniline patriarhaat tõeliselt globaalset apostolaati, mis püüdleb ühiskonna teadvuse tõstmise ja laiendamise poole, toomaks arusaama, et me kõik elame samas "majas”. Esmases mõttes on see sõna "oikumeeniline” tähendus, sest "oikoumene” tähendab asustatud maailma - maa on vaadeldav kui maja, milles kõik inimesed, sugulased, hõimud ja keeled elutsevad.
<P>
Nagu hästi teada, peitub meie religioosse institutsiooni päritolu ajatelje südames, sügaval ristiusu ajaloos, ajas, mil tegutsesid varaseimad Jeesus Kristuse jüngrid. Kuna meie Püha Tool - meie institutsiooniline keskus, jagas kristliku Rooma impeeriumi keskust ja pealinna, sai see tuntuks "oikumeenilisena”, millel olid teatud privileegid ja kohustused, mis püsivad tänini. Üks selle peamisi kohustusi oli viia evangeeliumi lunastav sõnum ka maailma väljaspool Rooma impeeriumi. Aegadel enne avastusretki oli enamikel tsivilisatsioonidest maailmast selline kahekojaline arusaam, nagu olemine "sees” ja "väljas”. Maailm oli jagatud kaheks sektoriks: tsivilisatsiooni poolkera ja harimatuse poolkera. Selles ajalooetapis näeme inimeste üksteisest võõrandumise kurbi tagajärgi.
<P>
Tänapäeval, kui meil on tehnoloogilised vahendid selleks, et ületada meie eneste kultuurilise eneseteadvuse silmapiir oleme paraku jätkuvalt tunnistajaks inimeste killustumise halbadele tagajärgedele. Oma hõimu huvide liialdatud taotlus, fundamentalism ja marurahvuslus, mis on rahvusluse äärmuslik vorm, kus ei arvestata teiste õigustega, kuuluvad kõik jätkuvate julmade avalduste nimekirja, mis ei lase meil väita, et oleme ikkagi tsiviliseeritud inimesed.
<P>
Ja ometi, koos kaubanduse tõusude ja mõõnade, rahvaste rände ja levikuga, usuliste murrangute ja taaselustamistega ja suurte geopoliitiliste liikumistega peaks möödunud sajandite jäiga ja monoliitsel enesepildi lammutamine leidma aset. Oikumeeniline patriarhaat on seilanud mööda sajandite laineid, navigeerides ajaloo tormides ja tuulevaikuses. Kakskümmend sajandit - läbi Rooma rahu, kristluse rahu, islami rahu, Ottomani rahu (kõiki neid ajajärke on iseloomustanud kultuuridevaheline võitlus, konflikt ja lausa sõda) - on oikumeeniline patriarhaat jätkanud ühiskonna ja kristliku kiriku majakana toimimist. Oma kogemuste kaudu pakume tänapäeva maailmale ajatut sõnumit, millel on inimestele alaline väärtus.
<P>
Tänapäeval ulatub meie patriarhaadi oikumeeniline ulatus üle meie füüsiliste piiride Euroopas ja Aasias, oleme asunud samas linnas seitseteist sajandit selle rajamisest peale. Kuigi arvult väike, toob meie kogemuse ulatuslik kvaliteet meid täna sellele augustikuisele üldkogu istungile, selleks, et jagada kogemusi kultuuridevahelise dialoogi vajadusest, mis on tänapäeva maailmale kõrgeks ja ajakohaseks ideaaliks.
<P>
Nagu te ise olete öelnud - väljendun väga lugupeetud isiku sõnadega: "Euroopa projekti keskmes on tähtis pakkuda vahendeid kultuuride- ja kodanike vahelise dialoogi pidamiseks, et tugevdada kultuurilise mitmekesisuse austamist ja tulla toime meie ühiskonna keerulise reaalsusega ning mitmesuguste kultuuriliste eripärade ja veendumuste kooseksisteerimisega” (otsus nr 1983/2006/EC). Me lisaks alandlikult selle ülla mõtte, mille esitasime eelmisel aastal oma pöördumises Euroopa Nõukogu Parlamentaarse Assamblee täiskogu poole Strasbourgis: dialoog on vajalik eelkõige seetõttu, et see on omane inimloomusele.
<P>
See on peamine sõnum, mida pakume teile tänaseks kaalutlemiseks, et kultuuridevaheline dialoog on inimeseks olemise tähenduse üks alustala, sest mitte ükski kultuur inimühiskonnas ei hõlma igat inimest. Ilma sellise dialoogita taanduvad ühiskonna erinevused "teiste” esemena käsitamiseni, viies kuritarvitamise, konflikti ja tagakiusamiseni, mis on inimkonna enesetapp. Lõppkokkuvõttes oleme me ju kõik üks inimkond. Kokku puutudes erinevused kohtuvad ning selline kokkupuude põhineb dialoogil, vastastikusel arusaamal ja üksteisest lugupidamisel - isegi armastusel.
<P>
Möödunud 50 aasta jooksul on meie inimühiskond kogenud tehnoloogilist hüpet, millest meie esivanemad ei oleks osanud unistadagi. Paljud on uskunud, et taoline areng ühendab sillana lõhe, mis killustab inimkonda praegu. Justkui meie saavutused oleks andnud meile võimu ületada meie moraalsele, ja võime isegi öelda, et meie hingelisele olukorrale aluseks oleva reaalsuse. Ometi, vaatamata kõikvõimalikele hüvedele ja tehnoloogilistele oskustele - oskustele, mis näivad ületavat meie antropoloogilist mõistust - on meie üleüldisteks kirstunaeladeks endiselt nälg, janu, sõda, tagakiusamine, ebaõiglus, plaanitud kannatused, sallimatus, fanatism ja eelarvamused.
<P>
Keset seda tsüklit, mida tundub, et ei saa katkestada, ei ole võimalik "Euroopa projekti” tähtsust siiski alahinnata. See on üks Euroopa Liidu kvaliteedimärke, millel on õnnestunud edendada vastastikust, rahumeelset ja produktiivset kooseksistentsi selliste rahvusriikide vahel, mis vähem kui 70 aastat tagasi olid haaratud verisesse konflikti, mis oleks võinud hävitada Euroopa pärandi pikaks ajaks.
<P>
Siin, selles Euroopa Parlamendi üldkogu saalis püüdlete te selle poole, et muuta võimalikuks liikmesriikide vahelised suhted ja poliitika, mis muudavad võimalikuks isikute omavahelise lepitamise. Seega olete tunnistanud kultuuridevahelise dialoogi tähtsust, seda eriti ajal, mil Euroopa ajaloos toimuvad igas riigis ja kõikjal ühiskonnas muutused. Tugevad konflikti tõuse-mõõnu tekitavad jõud ja majanduslik turvalisus ning võimalused on viinud rahvad mööda maailma laiali. Siis on erineva kultuurilise, etnilise, usulise ja riikliku päritoluga inimesed sunnitud hädavajadusest üksteise kõrval elama. Mõningatel juhtudel jätavad need rahvastikusegmendid suurema terviku kõrvale ning isoleerivad end valdavast osast ühiskonnast. Kuid mõlemal juhul oleme haaratud dialoogi, mis ei peaks olema üksnes akadeemiline vastastikuse lugupidamise rakendamine.
<P>
Selleks, et dialoog oleks tõhus, et tuua kaasa muudatusi, mis põhjustaks muutusi isiksuse olemuses, ei saa seda teha "subjekti” ja "objekti” alusel. "Teiste” väärtus peab olema absoluutne, ilma esemelisena käsitamata, selline, et igaüht tuleks arvestada kogu tema olemuses.
<P>
Õigeusklikele kristlastele esindab ikoon või pühapilt mitte üksnes inimliku esteetika ülimat saavutust, vaid käegakatsutavat meenutust igikestvast tõest. Nagu igal maalil - olgu see siis religioosne või mitte ja vaatamata kunstniku talendile - kujutatakse eset kahemõõtmelisena. Siiski pole õigeusklikele kristlastele ikoon pelgalt religioosne maal - ja määratluselt ei ole see religioosne ese. Õigupoolest on see subjekt, millega vaatleja, kummardaja, astub sõnatusse dialoogi nägemismeele kaudu. Õigeusklikule kristlasele on kohtumine ikooniga ühtekuuluvuse tajumine ikoonil kujutatuga. Kui palju sagedamini peaks meie kohtumised elavate ikoonidega - Jumala näo järgi loodud isikutega - olema ühtekuuluvuse tunnetamise aktid!
<P>
Selleks, et meie dialoog oleks midagi enamat kui tühipaljas kultuuriline mõttevahetus, peab valitsema sügavam arusaamine absoluutse vastastikuse sõltuvuse tähendusest - mitte üksnes riikide ja poliitika ja majandustegelaste vahel, vaid iga üksiku inimese vahel peab valitsema vastastikune sõltuvus.. Selline väärtustamine peab toimuma ilma igasuguseid rassilisi, usulisi, keelelisi, etnilisi, riiklikku päritolu või mingit muud sarnasuse etaloni kasutamata, mille kaudu toimub me enesemääratlus ja enese identiteedi tajumine. Kuidas on maailmas, kus elab miljardeid inimesi, selline omavaheline seotus võimalik?
<P>
Õigupoolest ei ole sellist kõikide inimeste ühendamise võimalust, selle omaduse omistame me jumalikule. Kuid on võimalus mõista seda universumi, milles me elame kui kõigiga ühiselt jagatud ruumi - eksistentsi tasandina, mis avardab iga inimese tegelikkust - ökosfääri, kus sees me kõik oleme.
<P>
Niisiis, on oikumeeniline patriarhaat - vastavalt meie enda arusaamale vastutus "maja” eest, maailma oikos kõigi selles elavate isikutega - aastakümneid võidelnud keskkonna eesmärkide nimel, pöörates tähelepanu ökoloogilistele kriisidele kõikjal üle maailma. Me kaasame vaimulikkonna omakasu püüdmata. Nagu te hästi teate, ei ole meie patriarhaat "riiklik” kirik, vaid pigem fundamentaalne kanooniline oikumeenilise evangeelse sõnumi dimensiooni väljendus ja selle sarnase vastutuse väljendus kirikuelu raames. See on sügavam põhjus, miks kirikuisad ja nõukogud on andnud sellele nimetanud "oikumeeniliseks”. Konstantinoopoli kiriku hool ületab kõik keelelised, kultuurilised, etnilised ja isegi usulised piirid, sest selle eesmärk on teenida kõiki rahvaid. Olles küll tugevalt seotud oma konkreetse ajalooga, nagu ka iga teine institutsioon, ületab oikumeeniline patriarhaat ajaloolisi kategooriaid oma igikestva ülesande käigus 1700 aastase eksistentsi jooksul.
<P>
Keskkonna paremaks teenimiseks oleme tänaseks spondeerinud seitset teadussümpoosioni, milles tulevad kokku paljude erinevate teadusharude esindajad. Meie algatus sai alguse saarelt, mis andis inimsoole Johannese ilmutusraamatu: püha Patmose saar Egeuse meres. Ja Egeuse merelt alustasime 1995. aastal ambitsioonikat programmi eesmärgiga ühendada praegusi teaduse saavutusi ja arusaamu ookeanidest vaimse lähenemisega maailmausundite suhtumisega vetesse, eelkõige maailma ookeanidesse. 1995. aastast alates oleme käinud risti-põiki läbi Doonau, Aadria mere, Läänemere, Amazonase, Põhja-Jäämere (eelmisel septembril) ning nüüd valmistume järgmisel aastal nii Egiptuses Niiluse jõele kui ka Ameerika Ühendriikides Mississippi jõele seilama.
<P>
Me ei taotle üksnes jätkuvat dialoogi, mis on praktiliste vajaduste seisukohalt kasutatav, vaid me püüame ka tõsta inimeste teadlikkust. Samas, kui me püüame leida vastuseid ökoloogilistele muredele ja kriisidele, toome me osalejad ka kõikehõlmavama arusaamiseni neist endist kui suuremasse tervikusse kuuluva ja sellega seotud osana. Me püüame hõlmata inimeksistentsi ökosfääri mitte kontrollitava objekti vaid kaasvõitlejana kasvu ja täiustumise teel. Nagu apostel Paulus, kelle 2000-aastast pärandit tähistatakse sel aastal nii õigeusklikus kui ka Rooma katoliku kirikus, lausub ühes oma kuulsaimatest epistlitest, läkituses roomlastele: "teadaolevalt oigab kogu loodud maailm tänini koos meiega, saades osa meie tuhudest”.
<P>
Iga selle planeedi ökosüsteem on nagu rahvus - määratluse järgi mingi kohaga piiritletud. Jõesuue ei ole tundra ega ole savann ka kõrb. Kuid nagu igal kultuuril, on ka igal ökosüsteemil mõju, mis ulatub kaugele väljapoole selle looduslikke piire, või kultuuride puhul riigipiire. Kui me mõistame, et iga ökosüsteem on osa ühest ainsast ökosfäärist, siis tajume omavahelist sidet, võimsat ühtekuuluvustunnet ja meie vastastikust sõltuvust üksteisest. Ilma sellise arusaamata juhitakse meid ökotsiidi suunas, mis on sellise ökosfääri hävitamine, mis hoiab alal kogu inimeksistentsi.
<P>
Seetõttu seisame täna teie ees, rõhutades seda kultuuridevahelise dialoogi aastat, esitades mõistujutte loodusmaailmast, et kinnistada teie inimlikke väärtusi. Institutsioonina on oikumeeniline patriarhaat elanud sajandeid suhteliselt pisikese ökosüsteemina hulga suurema kultuuri raames. Selle pika kogemuse põhjal lubage mul soovitada kõige olulisemat praktilist omadust, mis aitab kultuuridevahelise dialoogi õnnestumiseks tehtaval tööl õnnestuda.
<P>
Peamiselt ja ennekõike tuleb iga enamuse hulgas austada vähemuste õigusi. Seal kus ja millal vähemuse õigusi järgitakse, on ühiskond enamjaolt õiglane ja salliv. Igasuguses kultuuris on alati mingi rahvastikusegment domineeriv - kas siis tuleneb see domineerimine rassist, usust või mingist muust kategooriast. Meie mitmekülgses maailmas on jaotumine paratamatu. Aga me loodame teha lõpu killustumisele! Ühiskonnad, mis rajanevad mitte arvestamisel ja repressioonidel, ei püsi. Või nagu jumalik Jeesus Kristus on öelnud: "Iga lõhenenud kuningriik saab tunda hävingut ja iga lõhenenud linn või maja ei jää püsima”.
<P>
Meie soovitus kõigile on tunnistada, et üksnes siis kui võtame omaks, et kohalolu on jagatud selle täielikkuses inimeksistentsi ökosfääri raames, oleme võimelised seisma silmitsi meid ümbritsevate isikute - enamuse või vähemuse - "teistsugusega”, tõelise inimühiskonna veresuguluse tajuga. Siis näeme meie seas olevat võõrast mitte tulnukana vaid venna või õena ühiskonnas, Jumala peres. Püha Paulus seletab inimüleseid suhteid ja vendlust sõnaosavalt ja sisutihedalt oma esimese sajandi pöördumisel ateenlaste poole.
<P>
Sel põhjusel tuleb Euroopal kaasata oma projekti Türgi ning sel põhjusel tuleb Türgil edendada kultuuridevahelist dialoogi ja sallivust selleks, et riik kaasataks Euroopa projekti. Euroopa ei peaks vaatlema ühtegi usundit, mis on teiste suhtes salliv ja austav võõrana. Suured usundid, sarnaselt Euroopa projektile, võivad olla jõuks, mis ületab rahvusluse ja võib isegi ületada nihilismi ja fundamentalismi, keskendudes sellele, mis ühendab meid - inimesi ning edendades dialoogi, mis räägib meid lahutavatest asjadest.
<P>
Meie riigist, Türgist, tajume kutset uude majandus- ja kaubanduspartnerlusse, kuid me tunneme ka kõhklust, mis tuleneb valdavalt moslemitega asustatud riigi võrdsena tunnistamisest. Ometi on Euroopa täis siia tulnud moslemeid, kelle taust ja põhjused selleks on erinevad; just nagu siis kui Euroopa oleks endiselt täis juute, Teise maailmasõja õudused ei oleks asja muutnud.
<P>
Tõepoolest, need pole üksnes mittekristlased, kellega Euroopa peab kokku saama, vaid ka kristlased, kes ei sobi katoliiklaste või protestantlaste kategooriasse. Õigeusukiriku taastärkamine Ida-Euroopas pärast raudse eesriide langemist on olnud tõesti ime, mida maailm peaks nägema. Ida-Euroopa osadeks jagunemine on viinud mitmetes kohtades killustumiseni. Keskusel puudub mõjuvõim ja keskus ise on vaevu tajutav. Rahvusriigid püüavad end taas sisse seada ja õigeusu levik on tõusuteel uude staatusesse, ületades isegi majandusnäitajate tõusutendentse. 20 aasta eest ei oleks me osanud õigeusu säärast levikut isegi ennustada.
<P>
Üks meie oikumeenilise patriarhaadi olulisi rolle on aidata traditsioonilistele õigeusklikele riikide kaasa nende arenemise ja laienemise protsessis, järgides üleilmset õigeuskliku kiriku kanoonilist normi, kuhu kuulub kõikjal üle maailma kokku üle veerand miljardi inimese. Praegu soovime teid, kallid sõbrad, teavitada, et oktoobris, s.o järgmisel kuul, kohtuvad meie kutsel Istanbulis kõik õigeusu patriarhaatide ja autokefaalsete kirikute juhid, selleks, et arutada meie ühiseid probleeme ja tugevdada õigeusuülest ühtsust ja koostööd. Samal ajal tähistame üheskoos kahe tuhande aasta möödumist apostel püha Pauluse sünnist.
<P>
Praegu on linnas (Istanbulis) tunda suurt rõõmu ja entusiasmi, sest me kõik valmistume aastaks 2010, siis on Istanbul Euroopa kultuuripealinn. Linn, millel on pikk ajalugu, oli inimeste kokkupuutepunkt ning toimis erinevate usundite ja kultuuride katlana. Möödunud nädalal viibisime Hispaania peaministri auks korraldatud pidulikul einel, mille võõrustajaks oli Türgi peaminister. Nagu teada, on mõlemad ministrid Tsivilisatsioonide Liidu kaastoetajad Ühinenud Rahvaste Organisatsiooni soosingul ning kaitsel. Meil oli võimalus kuulda nende kõnesid, mis olid kooskõlas meie linna diakroonilise salliva vaimuga.
<P>
Ja nüüd, kallid sõbrad, palun lubage meil teha kokkuvõte prantsuse keeles, austamaks eesistujariiki Prantsusmaad ning ühtlasi seetõttu, et sel nädalal tähistate te Euroopa keeltepäeva, mis on minu teada järgmisel reedel.
<P>
(FR) Ekstsellents, daamid ja härrad Euroopa Parlamendist, oikumeeniline patriarhaat kinnitab veelkord oma soovi teha kõik, mis tema võimuses, et aidata kaasa rahule ja õitsengule Euroopa Liidus. Me oleme valmis teiega liituma teistes konstruktiivsetes dialoogides nagu tänane dialoog ning me jälgime hoolega hetkeprobleeme.
<P>
Selles vaimus on meie patriarhaat kultiveerinud ja hoolitsenud islami ja judaismi tähendusrikka dialoogi eest viimased 25 aastat. Me oleme pidanud mitmeid kahe- ja kolmepoolseid kohtumisi. Selles raamistikus kohtume novembri alguses Ateenas, et jätkata taas 12. korda meie akadeemilist dialoogi islamiga.
<P>
Paralleelselt nende aruteludega jätkame oma teoloogilisi kõnelusi roomakatoliku, anglikaani, luteri ja reformeeritud kiriku ja iidsete orientaalsete kirikutega: armeenia, kopti jne. Oktoobri lõpus on meil paavsti kutsel võimalus, koguni privileeg, rääkida 12. maailma piiskoppide sinodi korralisel koosolekul Vatikanis.
<P>
See peaks selgitama oikumeenilise patriarhaadi ülimat aktiivsust oikumeenilise dialoogi arendamisel, püüdes aidata kaasa paremale inimeste vahelisele mõistmisele, lepitamisele, rahule, solidaarsusele ning jõupingutustele võidelda fanatismi, vihkamise ja kõigi muude kurjuse vormidega.
<P>
Soovime teid tänada selle ainulaadse võimaluse eest pöörduda teist korda teie üldkogu poole ning palume Jumala lõppematut õnnistust kõigile teie õigetele ettevõtmistele.
<P>
Lubage mul sellelt poodiumilt edastada oma parimad soovid kõikidele moslemitele üle maailma suurte ramadaani pidustuste lähenedes ning ka kõikidele maailma juutidele Rosh Hashanah eelõhtul. Me kõik oleme õed ja vennad, sama taevaisa lapsed sel imelisel planeedil, mille eest me kõik kanname vastutust, kus on ruumi igaühele, kuid ei ole ruumi sõjale või neile, kes tapavad teineteist.
<P>
Taas kord täname teid kogu südamest, et võimaldasite meile seda suurt au ja privileegi täna oma kõnega teie poole pöörduda.
<P>
(Tormilised kiiduavaldused)
<SPEAKER ID="116" NAME="President">
Teie Pühadus, Euroopa Parlamendi poolt teile tormiliste kiiduavalduste osutamine on märk kõrgest hinnangust teie kõnele. Te rääkisite rahust, rahust inimühiskonnale ja maailmast. Rahu on inimväärikuse vastu tuntava austuse haripunkt.
<P>
Me ei pea nõustuma iga olemasoleva uskumisega ja me ei pea igat seisukohta aktsepteerima. Kuid me peame austama meie kaaslasi - mehi ja naisi. Selles mõttes seisneb selles inimväärikuse ja sallivuse põhiolemus.
<P>
Sooviksime selles vaimus väljendada veelkord palavat tänu Euroopa kultuuridevahelise dialoogi aastasse tehtud panuse eest. See on suur panus, mis edendab arusaamu meie mandri inimeste ja maailma vahel ning aitab kaasa lepituse leidmisele, rahule ja vabadusele.
<P>
Tänan teid, Teie Pühadus.
<P>
(Aplaus)
