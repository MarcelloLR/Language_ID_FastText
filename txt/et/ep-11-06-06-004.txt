<CHAPTER ID="004">
Presidentuuri teadaanded
<SPEAKER ID="009" NAME="President">
Head kolleegid! 4. juunil tähistasime kahe olulise sündmuse 22. aastapäeva. Sellel päeval 1989. aastal tegelesid rahvavabariigi võimud Tiananmeni väljakul meeleavaldajatega viisil, mis lõpetas meeleavalduse verevalamisega. Me kõik mäletame seda.
<P>
Samal päeval 22 aastat tagasi toimusid ka Kesk- ja Ida-Euroopa esimesed osaliselt vabad parlamendivalimised Poolas, kus võitsid demokraatliku opositsiooni kandidaadid, võttes peaaegu kõik vabaks hääletuseks mõeldud kohad. Nendest hääletamiseks vabadest kohtadest võitsid demokraatliku opositsiooni esindajad ühe erandiga Senatis kõik kohad. Nad said kõik ülejäänud kohad nii seimis kui ka Senatis.
<P>
Need kaks aastapäeva meenutavad meile, kui palju on Euroopas muutunud ja kuidas meie, eurooplased, suutsime Kesk- ja Ida-Euroopas minimaalsete kahjudega läbi suruda muudatused, mis kulmineerusid Ida- ja Lääne-Euroopa taasühendamisega.
<P>
° ° ° °
<P>
Head kolleegid! Jagan teiega nüüd väga olulist teavet. Äsjaavatud osaistungjärgul toimub tuletõrjeõppus - eelneva hoiatamiseta. Samasugune õppus toimub ka juuni osaistungjärkudel Brüsselis. Üksikasjadest oleme teid teavitanud e-posti teel. Olete kõik saanud e-kirja, kus selgitatakse, mida peate häire kostumisel tegema. Me ei tea, millal see häire kõlab, kuid peaksime tutvuma juhistega ja häire kõlamisel nende kohaselt toimima. Paari minuti pärast saadan teile kõikidele e-kirja teel veel ühe meeldetuletuse ja üksikasjalikud juhised selle kohta, mida peaksite häire korral tegema ja mis sammudest teie tegevus koosneb. Kogu vastav teave on toodud e-kirjas.
<P>
° ° ° °
<P>
Samuti soovin teid teavitada, et Silvana Koch-Mehrin on mulle teatanud soovist astuda alates 11. maist 2011 tagasi Euroopa Parlamendi asepresidendi ametikohalt. Vastavalt kodukorra artiklile 18 kuulutan selle koha vabaks.
