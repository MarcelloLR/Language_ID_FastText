<CHAPTER ID="003">
Presidentuuri avaldused
<SPEAKER ID="007" NAME="President">
Tahan kõigepealt teha mõned märkused. Täna tähistame Euroopa päeva. Veetsin suurema osa tänasest päevast Firenzes. Nagu teate, asub seal Euroopa Ülikooli Instituut ja seal toimuvad ka Euroopa päeva pidustused. Seal toimus ka konverents Euroopa Liidu olukorra kohta ja ma kohtusin Euroopa Ülikooli Instituudi tudengitega.
<P>
Samuti tähistame Robert Schumani mälestusväärse deklaratsiooni 61. aastapäeva. See deklaratsioon sillutas tee Euroopa Liidu loomiseks ja oleme üheskoos nüüdseks nii palju saavutanud. Robert Schuman oleks meie saavutuste üle väga uhke. ELi asutajad teadsid, et kriisid on olemas selleks, et neist üle saada ja aidata sellega luua kindel alus tuleviku jaoks, ning täna, 9. mail, meenutame minevikku, töötame olevikuga ning vaatame lootusrikkalt tulevikku.
<P>
Teiseks saab Euroopa Liit nüüdsest osaleda täieväärtusliku poolena rahvusvahelistes küsimustes. Seda kinnitas 3. mail ÜRO Peaassamblee, mis kiitis suure häälteenamusega heaks Euroopa Liidu osalemise ÜRO tegevuses. Euroopa Liidu esindajad saavad võtta sõna ÜRO Peaassamblees ning esitada ELi liikmesriikide kokkuleppel vastu võetud muudatusettepanekuid. See on nii liikmesriikide, komisjoni ja ülemkogu kui ka Euroopa Parlamendi ühine saavutus. Meie sõnad ja teod peavad olema alati ühtsed. Üheskoos tegutsemine on eriti tähtis seepärast, et peame otsustama edasiste meetmete üle Põhja-Aafrika jaoks, kus pinged kasvavad, ning samuti Süüria ja Bahreini jaoks.
<P>
Kolmandaks: 17. mail tähistatakse Euroopa Liidus rahvusvahelist homofoobiavastast päeva. Euroopa Liit võitleb diskrimineerimise vastu kõikidel rinnetel nii Euroopas kui ka mujal maailmas. Homofoobia ei ole erand. Kahjuks kannatavad üle maailma inimesed selle tõttu tagakiusamise ja piinamise all ning neid isegi tapetakse. Kohustus kaitsta diskrimineerituid on sätestatud meie tähtsaimates õigusaktides: aluslepingus ja Euroopa Liidu põhiõiguste hartas ning peame sellest kohustusest kinni.
<P>
Ja viimaks neljas punkt: Euroopa Parlament mõistab tugevalt hukka asjaolu, et Gaza sektoris hukati sõjatribunali otsusel mees, keda süüdistati koostöös Iisraeliga. Euroopa Liit on alati surmanuhtluse vastu. Surmanuhtluse uuesti kasutusele võtmine ohustab pingutusi püsiva lepitamise nimel Palestiinas.
