<CHAPTER ID="021">
Vähktõve vastu võitlemine laienenud Euroopa Liidus (arutelu)
<SPEAKER ID="165" NAME="Juhataja">
(PT) Järgmine päevakorrapunkt on arutelu komisjonile esitatud suuliselt vastatava küsimuse üle teemal vähktõve vastu võitlemine laienenud Euroopa Liidus, mille esitas Miroslav Ouzký keskkonna-, rahvatervise- ja toiduohutuse komisjoni nimel - B6-0015/2008).
<P>
Volinik Vassiliou on meiege esimest korda, et osa võtta sellest arutelust. Tere tulemast volinik; ma loodan, et tunnete end meie keskel nagu kodus. Teie kõne algus märgib ära teie koostöö alguse Euroopa Parlamendiga.
<SPEAKER ID="166" NAME="Miroslav Ouzký">
autor. - (CS) Esiteks, keskkonna-, rahvatervise- ja toiduohutuse komisjoni esimehena sooviksin kasutada võimalust õnnitleda volinikku, kes nimetati ja määrati täna komisjoni ametisse. Olgugi, et tõsised põhjused ei lubanud mul tema esitlust isiklikult kuulata, pean ma ütlema, et ta jättis minu komisjoni liikmetele suurepärase mulje ja me tervitame teda üksmeelselt uues ametis.
<P>
Mis puudutab suuliselt vastatavat küsimust, ma sooviksin alustada selgitamisega, mis pani meid seda probleemi käsile võtma ja eri riikidelt paluma, et nad suunaksid suuremat tähelepanu sellele mõtlemapanevale diagnoosile. Te tõenäoliselt teate raporti ja minu esitatud küsimuse rõhuasetuse järgi, et vähktõve juhtumite arv Euroopas kasvab. Selleks on mitmeid põhjuseid: nagu me teame, elanikkond vananeb ja üha rohkem inimesi puutub kokku kantserogeenidega. Vastavalt ametiühingute andmetele on aastas vähemalt 8% vähktõvest tingitud surmajuhtumitest otseselt tingitud kokkupuutest kantserogeenidega töökohal. Me peame meeles pidama, et igal kolmandal eurooplasel diagnoositakse tema eluajal vähktõbi, ning et iga neljas eurooplane sureb selle haiguse tagajärjel.
<P>
Teine oluline asjaolu on tähelepanuväärne erinevus vähktõve ravi edukuse suhtarvudes vanade ja uute liikmesriikide vahel. Selline tasakaalustamatus pakub kindlasti mõtlemisainet. Mida saaksime selles valdkonnas ära teha ja mida saaksime Euroopa Ühendusele soovitada? Struktuuril nagu EL on kahtlemata võimalused ja volitused koordineerida üksikriikide strateegiaid. Vähktõve ohjamise riiklike programmide vastuvõtmisega saame vähendada vähktõvest tingitud surmajuhtumeid 30% võrra. Me teame, et ainult 3% arenenud maade tervishoiusektori kogueelarvest kasutatakse vähktõve ennetustööks, samas kui 97% kasutatakse raviks.
<P>
Ma sooviksin ka kasutada võimalust, et teha üleskutse patsientide nimel, kes on meie tähelepanu keskmes ravimisel ja kes peaksid saama ka meie tähelepanu keskmeks hoolekandel: nad peaksid omama paremat juurdepääsu uuele teaduspõhisele teadmusele ja uutele andmetele. Euroopa Liit peaks jõudsalt edendama ühte ainsat registrit ja niipalju kui võimalik, ühist koolitust. Paradoksaalselt ei ole Euroopa Liit veel senini kõikides liikmesriikides tutvustanud nii vastuvaidlematult olulist meditsiinieriala nagu onkoloogia. Olgugi, et onkoloogia on interdistsiplinaarne eriala, on selle tunnustamine eraldiseisva erialana vajalik tingimus edukaks võitlemiseks selle haigusega.
<P>
Kuna ma soovin oma kolleegil fraktsioonist PPE-DE, professor Trakatellisel, lasta kasutada natuke oma kõneaega, siis ma nüüd lõpetan oma sissejuhatuse.
<SPEAKER ID="167" NAME="Androulla Vassiliou" LANGUAGE="EL">
Härra juhataja, daamid ja härrad, see on minu esimene ametlik esinemine parlamendi ees, seepärast lubage mul esiteks väljendada tänu selle liikmetele usalduse eest, mida nad väljendasid mulle oma poolthääle andmisega. Ma kordan, mida ma ütlesin kuulamisel: minu eesmärk on viljakas koostöö Euroopa Parlamendi liikmetega ja soov anda endast parim.
<P>
Nüüd, härra juhataja, vähktõve küsimuse juurde:
<P>
Lisaks eesistujariigi Sloveenia ja teie poolt vähktõvele antud prioriteedile on kõnealune probleem olnud minu eriliseks mureks palju aastaid, seepärast on mul hea meel, et see on minu esimene teema täiskogu ees.
<P>
Igal aastal diagnoositakse 3,2 miljonil eurooplasel vähktõbi, kuid haiguskoormus ei jagune võrdselt üle liidu. Näiteks, kõige hiljutisemad andmed näitavad, et emakakaelavähki esineb peaaegu neli korda rohkem Bulgaarias kui Soomes, ja oht emakakaelavähki surra on peaaegu viis korda suurem Leedus kui Itaalias. Need erinevused näitavad, et liidus on veel palju arenemisruumi.
<P>
On selge, et esmane vastutus laiahaardeliste vähktõbe puudutavate teenuste eest langeb liikmesriikidele, aga Euroopa tegevus võib asja muuta. Komisjon valmistab parajasti ette aruannet 2003. aastal läbiviidud vähktõve sõeluuringuid käsitlevate nõukogu soovituste rakendamise kohta. Ma loodan, et see näitab tehtud edusamme, kuid palju on veel teha. Me töötame selle nimel koos liikmesriikidega.
<P>
Olgugi, et sõeluuringud on olulised, ma arvan, et ühenduse vähktõve vastased meetmed peaksid katma laiema teemade ringi. Näiteks: vähktõve haiguskoormust puudutav terviseteave ja andmed, mis tõstavad esile ebavõrdsuse ja parimad kogemused üle Euroopa; ennetavad meetmed ja tervise edendamine teemadel nagu tubakas, toitumine ja alkohol; parimad kogemused vähktõve ravimisel, integreeritud hoolekanne nagu palliatiivravi osutamine; eriteadmiste koondamine läbi Euroopa võrdlusvõrgustike; investeerimine infrastruktuuridesse läbi struktuurifondide; ja vähktõve uurimistöö toetamine ühenduse tasemel.
<P>
Mul on plaan esitada ettepanekud vähktõve järgmise aasta tegevuskavaks. Selle eesmärk on kindlustada tähelepanu ja sidusus kõigile neile meetmeile. Vaatleme ka, kas teaduslikud tõendid õigustavad olemasoleva vähktõve sõeluuringu soovituse uuendamist. Mõned meetmed on juba rakendamisel. Me kavatseme kaasata vahendeid Euroopa võrdlusvõrgustike jaoks eelseisvate ettepanekute raames, mis puudutavad patsiendi õiguste rakendamist piiriüleses arstiabis. Selle aasta hilisemad haruldasi haigusi puudutavad soovitused aitavad meil muu hulgas ka parandada haruldast tüüpi vähktõbe puudutavat olukorda.
<P>
Lisaks sellele, et vähktõbi mõjutab eelkõige inimest ennast, avaldab see mõju ka tema perekonnale, tööandjale ja ühiskonnale tervikuna. Minu ettepanekud on seotud mõju hindamisega, mis ei seleta lahti mitte ainult vähktõve inimlikku kahju, vaid ka laiema sotsiaalse ja majandusliku maksumuse.
<P>
Ma ootan teie soovitusi teemadel, mida meil tuleb neid ettepanekuid arendades käsitleda. Te võite kindlad olla, et selle tegevusplaani väljatöötamisel teie soovitustega arvestatakse, nagu ma arvestan ka teie toetusega kõikidele meie tulevastele tegevustele.
<SPEAKER ID="169" NAME="Antonios Trakatellis" LANGUAGE="EL">
Härra juhataja, esiteks lubage mul õnnitleda volinikku oma kohustuste juurde asumise puhul. Ma tervitan tema vähktõbe puudutavaid seisukohti, mida ta on juba avaldanud. Volinik, minu arvates on aeg vastu võtta tõhus vähktõve ohjamise strateegia, mis oleks kooskõlas tänapäeva teaduse ja tehnika arenguga, et haigused ei oleks enam peamiseks surmapõhjuseks Euroopas.
<P>
Tänapäeval on üks kolmandik kõikidest vähktõve tüüpidest ennetatavad. Seepärast peame üle vaatama olemasolevad ennetusprogrammid ja meetmed ning looma uusi, et katta iga võimalik juhtum.
<P>
Teaduslikult põhjendatud teadmiste avardudes peame me üle vaatama nõukogu soovituse varase diagnoosimise kohta ja edendama diagnostilisi meetodeid rohkemate vähktõve vormide jaoks. Lisaks rinna-, emakakaela- ja pärasoolevähile peame lisama nahavähi, ja võib-olla kopsu- ja eesnäärmevähi. Tugevnev ennetamine ja varane diagnoosimine võiksid katta peaaegu 70% juhtumitest.
<P>
Juhtumite tarbeks, kus ennetamine ja varane diagnoosimine pole võimalikud, nagu te ütlesite, on meil vaja muuta ravistrateegiad ja meetmed tõhusamaks ja uuenduslikumaks. Me peame kindlustama, et aina jõudsamalt edeneva innovatsiooni ja uurimistöö tulemuseks olevaid ravimeetmeid rakendataks täielikult. See on vajalik ainuüksi selleks, et motiveerida vähktõve uuenduslikke ravivõimalusi otsivaid teadusuuringuid ja suurendada teadusuuringute rahastamist.
<P>
Mõistagi, bürokraatlikud formaalsused ei tohiks teadusuuringuid tõkestada. Pealegi, lubade andmise menetlused tuleks üle vaadata, et oleks võimalik nii kiirendada uute ravimite kasutuselevõtu menetlusi, kui ka järgida rangeid ohutusnõudeid. Volinik, see on tänapäeval teostatav. ELi poolt kättesaadavaks tehtud vahendid võimaldavad meil lähitulevikus vähktõbi kontrolli alla saada, seega peaaegu vabastada ELi kodanikud sellest nuhtlusest.
<P>
Hoides asjaomast eesmärki silme ees, peame niisiis edasi liikuma. Selle käigus peame, nagu te ütlesite, välja töötama selle strateegia mitmesugused koostisosad. Me loodame, et nii Euroopa Komisjon kui ka nõukogu toetavad parlamendi resolutsiooni ja võtavad kasutusele vastavad meetmed eesmärgi saavutamiseks.
<SPEAKER ID="170" NAME="Glenis Willmott">
fraktsiooni PSE nimel. - Härra juhataja, vähktõbi puudutab meist iga kolmandat terves Euroopa Liidus ja põhjustab üle miljoni surmajuhtumi. Seetõttu on sellel haigusel kahekordne maksumus: esiteks, inimlik hind, mis puudutab selle mõju haigetele ja nende perekondadele, ja teiseks, kui peamine haiguskoormus ühiskonnale tervikuna. Edasi, tulenevalt toimuvatest demograafilistest muutustest ja elanikkonna vananemisest, on see üha suurenev probleem.
<P>
Me peame tagama kõikide oma kodanike juurdepääsu kvaliteetsetele sõeluuringuprogrammidele, diagnoosimisele ja ravile, kaasa arvatud palliatiivhooldus. Vähktõve töörühm kindlustab sidusa ja koordineeritud lähenemise haiguse kõikidele külgedele, tagades teabevahetuse ja parimate kogemuste edendamise.
<P>
Me peame kindlustama, et teadusuuringute ja uuendustegevuse tagamiseks tehakse rohkem, andes võimalikult paljudele inimestele juurdepääsu parimale võimalikule ennetustööle ja ravile. Me peame välja tooma ka seose vähktõve ja ülekaalulisuse vahel, mis on kõige välditavam vähktõve põhjustaja peale tubaka. Samuti on ülitähtis tagada, et töölised oleksid kaitstud vähktõbe põhjustavate ainete eest - ligikaudu 8% kõikidest vähktõve juhtumitest on põhjustatud kokkupuutest kantserogeenidega töökohal - ja me vajame kohustuslikke piirmäärasid kristallilisele ränidioksiidile, mis võib põhjustada invaliidsust ja surmaga lõppevat kopsuvähki. Siinkohal ma julgustaksin liikmeid toetama parlamendikomisjoni poolt kokkulepitud originaalteksti lõiku 33 ja põhjendust K - tuletage meelde, et ehitustööstus ei ole osaline sotsiaalpartnerite lepingus kristallilise ränidioksiidi kohta.
<P>
Üle Euroopa valitseb märkimisväärne ebavõrdsus vähktõve ravimeetodites ja sõeluuringutes. Paljud vähktõvest tingitud surmad oleks võimalik ära hoida ennetusmeetmetega, nagu juurdepääs teabele ja laiaulatusliku sõeluuringu programmidele. Nende ebavõrdsuste käsilevõtmine peab olema prioriteet. See on meie moraalne kohustus ja see on võimalik. Mida me vajame, on poliitiline tahe seda saavutada.
<SPEAKER ID="171" NAME="Georgs Andrejevs">
fraktsiooni ALDE nimel. - Härra juhataja, ma sooviksin kasutada võimalust, et tänada eesistujariiki Sloveeniat vähktõve nii tähtsale kohale asetamise eest oma poliitilises tegevuskavas.
<P>
Soovin eraldi välja tuua ühe algatuse: Euroopa vähihaigete tippkohtumise, mida peeti sel nädalal siin Brüsselis eesistujariigi Sloveenia eestseismisel, kus osales üle 150 patsiendirühma üle kogu Euroopa.
<P>
See väga edukas tippkohtumine, kus ka minul oli au publiku poole pöörduda, oli esimene sündmus, kus meie tervishoiuvolinik osales selles ametis. Ma pean tunnistama, et voliniku kõne ja pühendumus, mida ta väljendas vähktõve kui terviku vastu võitlemises ja eriline mure vähihaigete vastu, avaldasid mulle muljet.
<P>
Mul oli ka väga hea meel teada saada, et volinik kavatseb esitada vähktõve tegevuskava, mida alustatakse tuleval aastal kindlustamaks, et vähktõbi oleks jätkuvalt tähtsal kohal komisjoni päevakorras.
<P>
Need eesistujariigi ja komisjoni poolsed algatused peavad meid kõiki julgustama tähelepanu pöörama sellele, mida on vaja ära teha, järele mõtlema, mida me oleme saavutanud ja aru saama, milles seisnevad praegused puudujäägid. Ja nüüd me jääme suurte lootustega ootama seda teemat puudutavaid komisjoni järeldusi. Ma olen kindel, et need järeldused kindlustavad väga hea ja kindla pinnase tulevastele eesistujariikidele, et jätkata planeeritud suunas. Seepärast sooviksin ma tugevalt julgustada tulevast eesistujariiki Prantsusmaad, et ta järgiks loodud algatusi ja hoiaks vähktõbe oma päevakorras tähtsal kohal.
<P>
Lõpetuseks sooviksin ma tänada kõiki neid kolleege, kes aitasid väga palju kaasa resolutsiooni ettepaneku kavandamisele, mis puudutab vähktõve vastu võitlemist laienenud Euroopa Liidus, mida me hääletame homme.
<SPEAKER ID="172" NAME="Adamos Adamou">
fraktsiooni GUE/NGL nimel. - (EL) Härra juhataja, volinik, lubage ka mul lisada õnnesoovid. Te olete vähktõve ekspert, sest enne siia volinikuna tööle asumist töötasite onkoloogiakeskuse direktorina, nii et te peaksite praegu kuuldavaga harjunud olema.
<P>
Ma ei hakka vaidlema statistiliste andmete üle, mida mu kaasliikmed teile esitavad. Hr Trakatellis ütles, et 30% inimestest saab ennetamise abil päästa. Olles ise onkoloog, võin ma kinnitada, et teise 30% saab päästa usaldusväärsete sõeluuringu programmidega. Kuid kui paljudel 27 liikmesriigist on selline programm? Te peate selles osas midagi ette võtma; koordinatsioon ja sellest tulenevalt ka abi, peavad olema tagatud. Võibolla tuleb teil kasutada ka struktuurfondide ja seitsmenda raamprogrammi rahalisi vahendeid nõnda, et kõik need meetodid saaksid kaasa aidata. Te peate aitama suurendada onkoloogia tähtsust, sest nagu te olete öelnud, on see väga oluline. Eesistujariiki Sloveeniat tuleb õnnitleda, kuid niisama oluline on üksnes vähktõve küsimusele pühendatud töörühma loomine.
<SPEAKER ID="173" NAME="Irena Belohorská" AFFILIATION="NI">
(SK) Volinik, ka mina sooviksin teid ametisse nimetamise puhul õnnitleda.
<P>
Mulle teeb suurt heameelt, et vähktõve küsimusega ei tegele ainult eksperdid, vaid ka poliitikud, mis on selles asjas väga oluline. Eksperdid juhivad meie tähelepanu ärevusttekitavale statistikale, ja suundumused vähktõve esinemises on äärmiselt ebasoodased. Eile ma vestlesin patsiendiorganisatsioonidega kuni lõunaajani, ja ma võin teile öelda, et nende soov on saada pädevat ravi, mis võib olla väga pretensioonikas, iseäranis harvaesinevate vähktõve vormide korral. Haigusjuhtude esinemises, hilises diagnoosimises ja igas staadiumis haiguste ravile lähenemises valitseb siiani hiiglaslik lõhe 15 vana ja 12 uue liikmesriigi vahel. Puudulik ennetamine ja hiline diagnoosimine või ravi halvendavad patsientide tervislikku seisukorda ja nende paranemisvõimalusi.
<P>
Volinik, palun kindlustage, et vähktõve vastane võitlus ei oleks prioriteediks ainult kuuekuulise eesistumisaja vältel või kutsealastele meditsiiniorganisatsioonide nagu ESMO või patsientide organisatsioonide jaoks. Meie, parlamendiliikmed, toetame teid samuti lahenduse otsimisel.
<SPEAKER ID="175" NAME="Alojz Peterle" AFFILIATION="PPE-DE">
(SL) Volinik, ma ei arvanud, et mul on võimalus teiega rääkida vähktõvest kolm korda ühe nädala jooksul. Ma näen, et meil on volinik, kes teab, kuidas vähktõvega lood on ja ühes meiega võitlust alustab. Teades, et tervishoid on liikmesriikide vastutusel, soovivad Euroopa kodanikud teatud ülesannete täitmist Euroopa tasemel, sest ainult sellel tasemel saab neid teostada õigesti
<P>
Ma olen rõõmus, et olete teatavaks teinud vähktõve vastu võitlemise tegevuskava. Me vajame seda kiiresti, ja kui vähktõvel on epideemia eksponentsiaalne dünaamika, peab meil olema ka meie enda poliitiline dünaamika, vastasel korral muutuvad erinevused vähktõve ravis ja selle tagajärjed veelgi tõsisemaks.
<P>
Ma olen rõõmus, et eesistujariik Sloveenia on tugevdanud lootusi, et tulevikus koordineeritakse tegevusi paremini, on rohkem järjepidevust ja algatused saavad olema jõulisemad, ning nagu te ise sel nädalal varemalt mainisite, langeb see kokku mitmepoolse partnerlusega.
<P>
Sellele lisaks ma arvan, et oleks parem kui ELi eesistujariik ei seaks prioriteediks ainult üksikuid aspekte, vaid võtaks püsivalt arvesse kogu vähktõve vastast rinnet, nagu täna juba mainiti.
<P>
Selles vaimus ma loodan teie abiga luua töörühma - või me võiksime seda nimetada teisiti - tuua kokku peamised institutsioonid ja põhitegutsejad vähktõve vastases võitluses, mitte kavatsusega luua uus bürokraatia, vaid et saavutada headest koostöömeetoditest tulenevaid paremaid kombineeritud tulemusi.
<P>
Volinik, ma soovin teile teie töös palju edu.
<SPEAKER ID="176" NAME="Karin Jöns" AFFILIATION="PSE">
(DE) Proua juhataja, volinik, minu riigi meedia toob välja Saksamaa mammograafia sõeluuringute populaarsuse. Taas on ELi kvaliteedi tagamise suunised tõestanud oma väärtust. Juba on esitatud nõudmisi teostada samu sõeluuringuid ka nooremate naiste hulgas. See näitab, kui olulised on Euroopa suunised.
<P>
Seega, oma resolutsiooni ettepanekus nõuab täiskogu homme edaspidist tõenditel põhinevate ELi suuniste arendamist, mis käsitlevad kõigi levinumate vähktõve liikide varajast avastamist, diagnoosimist ja ravi, samuti asjaomaste seadmete jaoks tungivalt vajaliku akrediteerimis- ja sertifitseerimismenetluse kehtestamist. Liikmesriikide kriteeriumidest üksi siin ei piisa. Ainult sel viisil õnnestub meil kvaliteet kõrgemale seada populismist ning varajase avastamise ja ravi puhul klassi- ja turuhuvidest.
<P>
Ma paluksin kõiki oma kaasliikmeid - ja ka volinikku - jätkata nende liikmesriikide veenmist ja kaasamist, kes siiani kahtlevad akrediteerimismenetluse vajalikkuses.
<SPEAKER ID="177" NAME="Elizabeth Lynne" AFFILIATION="ALDE">
Proua juhataja, vähktõbi on juba teine suurim tapja Euroopas, kuid tegelikkuses paljud vähktõved on ennetatavad ja paljud vähktõvest tingitud surmad tarbetud.
<P>
Sõeluuringud, diagnoosimine ja ravi on täiustunud, kuid mitte piisavalt. Me peame looma ELi tasemel mehhanismi, et tagada parimate kogemuste tõhusam jagamine. Võtkem näiteks pärasoolevähk. Hinnanguliselt oleks Euroopas võimalik päästa üle 27 000 elu aastas, kui modernse sõeluuringu programmid oleksid juurutatud kogu Euroopas.
<P>
Me peame ka kindlaks tegema, kas vähktõve diagnoosiga inimesi ei diskrimineerita nende töökohtades. See peaks olema tagatud 2000. aasta tööhõivedirektiiviga, mis käsitleb töökohal diskrimineerimise vastu võitlemist, kuid paljud liikmesriigid ei klassifitseeri kroonilist haigust ja vähktõbe kui töövõimetust/puuet. Selle pärast vajame töövõimetuse/puude määratlemist ELi tasemel, mis hõlmaks ka vähihaigeid inimesi.
<SPEAKER ID="178" NAME="Bairbre de Brún" AFFILIATION="GUE/NGL">
(GA) Proua juhataja, ma toetan institutsioonidevahelise vähktõve töörühma loomist, mis lubaks Euroopa Parlamendi, komisjoni ja nõukogu esindajatel regulaarselt kohtuda. Vähktõve avastamise ja ennetamise teadusuuringuid tuleks rahastada seitsmenda raamprogrammi vahenditest. Ma tervitan komisjoni panust tänases arutelus. Tuleb rakendada naistele suunatud strateegiaid, iseäranis tagada taskukohased ja regulaarsed emakakaela sõeluuringud ning taskukohased ja kiired rinna sõeluuringud.
<P>
Me peame vaatama ka kemikaalide mõju, mida tuleb reguleerida REACHi määrusega.
<P>
Lõpetuseks, vaesus on halva tervise võtmetegur. Vaestel inimestel on suurem tõenäosus haigestuda ja surra varases eas kui neil, kes on jõukamad. See on iseäranis tõsi, kui rääkida vähktõve ennetamisest ja ravist.
<SPEAKER ID="179" NAME="Miroslav Mikolášik" AFFILIATION="PPE-DE">
(SK) Ka mina sooviksin tervitada asjaolu, et proua Vassiliou määrati täna uueks tervishoiu volinikuks. Ma ootan palju sellest uuest koostööst ja rääkides isiklikult, tema esinemine keskkonna-, rahvatervise- ja toiduohutuse komisjonis veenis mind tema ametialases sobivuses ja tema soovis lahendada teatud probleemid, nagu näiteks need, mis puudutavad suitsetamist, mis on minule südamelähedane teema.
<P>
Selles kontekstis sooviksin ma nüüd keskenduda sarnasele teemale. Me teame, et igal kolmandal eurooplasel diagnoositakse tema eluajal vähktõbi, ja et kõige levinumad diagnoosid on kopsuvähk, pärasoolevähk (mida mõned inimesed on maininud) ja rinnavähk. On hästi teada, et kopsuvähk esineb kuni viis korda sagedamini kui kõik teised vähktõve vormid üheskoos. Pole absoluutselt kahtlust, et passiivne suitsetamine põhjustab vähktõbe niisamuti kui aktiivne suitsetamine, ja me teame ka, et kuni 95% inimestest, kellel on diagnoositud kopsuvähk, on kas suitsetajad või passiivsed suitsetajad. Hoiatuste panemine sigaretipakenditele ei ole piisav. On aeg vanadele ja uutele liikmesriikidele esitada mittesuitsetajaid kaitsev asjakohane seadusandlus, mida nad siiani raskesti mõistetavatel põhjustel edasi on lükanud. Riikides, kus head ja piisavalt piiravad õigusaktid olemas, on inimeste tervislik seisund oluliselt paranenud ja miljardid on säästetud, selle asemel, et olla raisatud vähihaigete raviks.
<P>
Daamid ja härrad, viimasel ajal erialases meditsiinilises kirjanduses avaldatud artiklid viitavad otsesele seosele hormonaalse kontraseptsiooni ja rinnavähi vahel. Ma soovin paluda volinikul ja meie programmidel eraldada rahalised vahendid selle valdkonna teadusuuringuteks, et muuta need suunad vastupidiseks ja parandada naiste tervislikku seisukorda.
<SPEAKER ID="180" NAME="Marios Matsakis" AFFILIATION="ALDE">
Proua juhataja, vähktõbi, nagu paljud teavad, ei ole tingimata ravimatu haigus. Tänapäevased ravimetodoloogiad koos varase ja täpsema diagnoosimisega tõestavad meile, et paljud vähktõve vormid on tänapäeval edukalt ravitavad.
<P>
Mõistagi, palju on veel teha ja see on põhjus, miks EL peab vähktõvele totaalse sõja kuulutamise enda peale võtma. Me peame selle haiguse vastu võitlema kõikidel rinnetel, tugeva rünnaku ja katkematu meelekindlusega. Meie jõupingutused peavad olema näiteks suunatud selgitamisele, kas tõhusad sõeluuringu programmid on töös ja rakendatud seda kõige enam vajava elanikkonna osa seas. Need peavad olema ka suunatud pideva ja piisava rahastamise kindlustamisele teadusuuringuid teostavatele institutsioonidele, mis varustavad meid tulevikulootusega. Meie kodanikele tuleb taas kinnitada, et vähktõbi on võidetav ja et meie Euroopa Parlamendis oleme kindlalt otsustanud jätkata selle võitluse toetamist seni, kuni see on saavutatud.
<P>
Lõpetuseks lubage mul kasutada võimalust, et lisada õnnitlused uuele tervishoiuvolinikule, proua Vassilioule.
<SPEAKER ID="181" NAME="Péter Olajos" AFFILIATION="PPE-DE">
(HU) Tänan teid, proua juhataja, ja tervitused uuele volinikule.
<P>
Vähktõbi on teine kõige levinum surma põhjus. Nii 1993. kui 2003. aastal oli Ungari vähktõvest tingitud surmajuhtumite poolest maailmas esikohal, kõige levinumad olid kopsu-, pärasoole- ja rinnavähk.
<P>
Me teame põhjuseid: ebatervislik toitumine, liiga vähe kehalist liikumist, rasestumisvastased vahendid, alkohol, suitsetamine ja kahjulikud keskkonnategurid. Me teame, et kõige tulusam viis vähktõvega võitlemiseks on ennetus, kuid ometigi on liikmesriike, kaasa arvatud näiteks Ungari, kus raha on paigutatud vaid suu-, rinna- ja emakakaelavähi sõeluuringutesse, aga mitte teist liiki vähktõbede tuvastamiseks. Patsiendid peavad ootama kuus kuni kaheksa nädalat CT ja MRI skaneerimist ja ravi alustamist.
<P>
Ma loodan et see raport avab liikmesriikide silmad - kaasa arvatud Ungari poliitikute omad - ja annab hoogu käesolevale õigusloomega seotud arutelule, mis puudutab suitsetamisvastast võitlust. Tänan teid väga ja veelkord parimad soovid volinikule.
<SPEAKER ID="182" NAME="Genowefa Grabowska" AFFILIATION="PSE">
(PL) Proua juhataja, on hea, et eesistujariik Sloveenia on vähktõve vastase võitluse seadnud üheks prioriteediks, kuid see ei tohi olla ühekordne ettevõtmine. Võitlus vähktõve vastu peab olema iga järgmise eesistujariigi prioriteetide hulgas juba ainuüksi selle pärast, et tulenevalt ühiskonna vananemisest selle kohutava haiguse esinemissagedus Euroopas kasvab ja jätkab kasvamist. Ma sooviksin juhtida tähelepanu voliniku poolt rõhutatud ebavõrdsusele vähktõve avastamises ja ravis, mis on nii ilmsed liidu vanades ja uutes liikmesriikides. Statistika toob välja kõrgemad ellujäämismäärad ja madalama suremuse vanas ELis, ja seepärast ma palun Euroopa Komisjoni rakendada eriline järelevalve ELi programmi "Euroopa vähi vastu” rakendamisele, eriti Kesk- ja Ida-Euroopas.
<P>
Uute liikmesriikide kodanikud peaksid nautima samu tingimusi nagu vanade liikmesriikide kodanikud, kui rääkida selle haiguse ärahoidmisest, ja kui nad peaksid sellesse juba haigestunud olema, siis selle vastu võitlemisest.
<SPEAKER ID="183" NAME="Erna Hennicot-Schoepges" AFFILIATION="PPE-DE">
(FR) Proua juhataja, ma sooviksin mainida, et ennetamine on parim vähktõve vastu võitlemise viis ja sellest tulenevalt ei tohi me lõdvendada kantserogeensete ja endokriinsüsteemi kahjustavate ainete turustamise rangeid eeskirju. Ma pöördun kõigi nende kaasliikmete poole, kes ei võtnud omaks õiget seisukohta esimesel hääletusel pestitsiide kohta. Nad võiksid asja joonde ajada teisel, pestitsiidide turustamist puudutaval hääletusel.
<P>
Mis puudutab riiklike registrite pidamist, sooviksin ma voliniku tähelepanu juhtida asjaolule, et selline ettepanek tehti juba seitsmenda raamprogrammi üle hääletamise ajal kaks aastat tagasi, aga seda ei toetatud. Volinik, seepärast on teie kohustus julgustada liikmesriike seda põhimõtet tunnustama.
<P>
Seni ma õnnitlen teid ametisse määramise puhul ja soovin teile õnne.
<SPEAKER ID="184" NAME="Gyula Hegyi" AFFILIATION="PSE">
(HU) Tänan teid väga, proua juhataja. Ka mina sooviksin öelda mõned sõnad ennetuse tähtsuse teemal. See arutelu puudutas suitsetamise probleemi. Suitsetamine on ehk hea näide, kuidas saab tekitada ühiskondlikku vastuseisu; tänapäeval pole paljudes kohtades suitsetamine - kui ma tohiksin nii väljenduda - lahe või trendikas tegevus.
<P>
Samal ajal on vähktõvel teisigi põhjuseid, mis pole senini esile kutsunud tervet sotsiaalset vastuseisu. Kemikaalidest põhjustatud saastatus ja õhusaaste on vähktõve peamised põhjustajad. Siiski ei ole keskkonnakaitse valdkonnas seda laadi ühiskondlik teadlikkus veel arenenud, mis peaks meid panema aru saama, et me peame vabanema teatud kemikaalidest meie süsteemis, et ülemäärane liiklus on kahjulik linnakodanike tervisele, või et mürgiste ainete ja saaste vähendamine meie ümbruskonnas toob kaasa kogu meie elu muutumise.
<P>
Seepärast peaksime me kõik mõistma, kui lähedalt on omavahel seotud vähktõve vastu võitlemise ideed, tervislik eluviis ja keskkonnakaitse. Tänan teid.
<SPEAKER ID="185" NAME="Czesław Adam Siekierski" AFFILIATION="PPE-DE">
(PL) Proua juhataja, tänan eesistujariik Sloveeniat vähktõve vastu võitlemise tunnistamise eest üheks oma 2008. aasta prioriteediks.
<P>
Kurbusega peab tõdema, et Euroopa Liidus lõikab vähktõbi igal aastal miljonilise inimelude saagi. Arvud on rabavad. Meie eluajal diagnoositakse pahaloomuline kasvaja umbes 33% Euroopas elavatest inimestest, ja 25% jaoks on see surma põhjuseks. Kõrgeimad kopsu-, eesnäärme- ja rinnavähki surevate inimeste protsendid on registreeritud uutes liikmesriikides, st vaeseimates riikides.
<P>
Ebavõrdsuse tasandamiseks onkoloogiliste teenuste osutamisel on vaja võtta meetmeid ELi tasandil, eriti kui kõne all on jälgimine ja sõeluuringud. Ärgem unustagem, et varajane vähktõve avastamine annab parimad võimalused raviks. Hinnanguliselt ühe kolmandiku juhtumitest saab ära hoida, võttes omaks tervisliku eluviisi, mitte suitsetades tubakat ja kuritarvitades alkoholi, tehes sporti ja pidades dieeti.
<SPEAKER ID="186" NAME="Silvia-Adriana Ţicău" AFFILIATION="PSE">
(RO) Ka mina sooviksin õnnitleda eesistujariiki Sloveeniat selle teema tutvustamise eest ja loomulikult proua volinikku võimaluse eest seda teemat arutada tema kohalolekul.
<P>
Ma sooviksin rõhutada asjaolu, et on oluline omada selle haiguse kvaliteetseid sõeluuringu, avastamise ja ravi teenuseid.
<P>
Ma pean ka oluliseks onkoloogilise ravi valdkonna eest vastutavate institutsioonide sertifitseerimist ja liikmesriikide valitsused peaksid neid institutsioone küllaldaselt rahastama.
<P>
Viimane, kuid siiski oluline, ma rõhutan haigete sotsiaalse kaasatuse tähtsust; nad ei tohiks end pidada puudega inimesteks, ja sel põhjusel ma arvan, et nende patsientide vaimne seisund võiks aidata neil haigusega võidelda.
<SPEAKER ID="187" NAME="Androula Vassiliou">
komisjoni liige. - Proua juhataja, ma olen huviga jälginud arutelu vähktõve kohta ja ma pean veel kord ütlema, et vähktõbi ei ole midagi, mis on ajutiselt meie päevakorras: see on midagi nii tõsist kogu Euroopa Liidule - ja mitte ainult -, et me ei saa olla enesega rahulolevad, ja see saab alati olema meie prioriteetide hulgas.
<P>
Mind kirjeldati kui vähktõve asjatundjat. Ma pean ütlema, et ma pole vähktõve asjatundja. Siin on inimesi, kes on tõelised vähktõve eksperdid, mina aga olen inimene, kes on palju aastaid töötanud vähktõve vastases võitluses ja ma jään selleks.
<P>
Ma olen kuulnud väga huvitavaid märkusi. Ma püüan mõnedele neist vastata, ülejäänutele olgu kinnitatud, et olen teinud ülestähendusi kõikidest tehtud märkustest ja me arutame neid nõupidamistel, kui me koostame oma tegevuskava.
<P>
Mis puudutab struktuurifonde, siis nüüd on komisjon tervishoiu kaasanud rahastamise eelisvaldkondade hulka, seega saab fonde kasutada tervishoiu infrastruktuuride jaoks, kaasa arvatud vähktõbi.
<P>
Mainiti kantserogeene töökohas. Nagu te teate, on meil juba tugevad töötervishoiu ja -ohutuse Euroopa standardid. Loomulikult komisjoni töötab, et neid nõuded ajakohastada, nii nagu teadus ajakohastab meie teadmisi riskidest. Ma töötan edasi sellel teemal koos volinik Špidlaga, kes on vastutav kõnealuse valdkonna õigusloome eest.
<P>
Korduvalt tehti ettepanek luua institutsioonidevaheline vähktõve töörühm. Ma vaatan selle läbi eeloleval tervishoiu nõukogu nõupidamisel Sloveenias, ja ma teeksin veel ühe lisa sellele ettepanekule: et ma sooviksin selles töörühmas näha patsientide esindajaid ja professionaale.
<P>
Onkoloogia kui eriala tunnustamine on midagi, mis on tõesti väga vajalik, kuid ma tooksin välja, et see tuleb ära teha liikmesriikidel. Aga, mis puutub minusse, rakendan ma kõik oma mõjuvõimu, et julgustada liikmesriike seda tegema.
<P>
Paljud kõnelejad rääkisid suitsetamisvastastest kampaaniatest. Me kõik teame, et suitsetamine on üks kõige tõsisem tervisekahjustaja, ja minu taotlus on mitte ainult jätkata suitsetamisvastast kampaaniat, vaid proovida sellesse kampaaniasse kaasata ka noorsugu, mitte ainult selleks, et see nende jaoks vähem trendikaks teha, vaid ka selleks, et neid mõistma panna, et need on nemad ise, kellele on kasulik suitsetama mitte hakata, ja panna nad aktiivselt kampaanias osalema, nõnda, et sõna noorte inimeste seas leviks, sest see on esimene suitsetamise ennetamise staadium - alustada noorte inimestega.
<P>
Nagu ma ütlesin, on tehtud palju teisi huvitavaid ettepanekuid. Ma võtan need kõik kaalumisele ja jätkan tihedat koostööd parlamendi liikmetega, et jõuda väga hea tegevuskavani järgmiseks aastaks.
<P>
(Aplaus)
<SPEAKER ID="188" NAME="Juhataja">
(FR) Käesoleva arutelu lõpetuseks, vastavalt kodukorra artikli 108 lõikele 5 tegi keskkonna-, rahvatervise- ja toiduohutuse komisjon resolutsiooni ettepaneku.
<P>
Arutelu on lõppenud.
<P>
Hääletus toimub homme.
<P>
Kirjalikud avaldused (kodukorra artikkel 142)
<SPEAKER ID="189" NAME="Alessandro Battilocchio  " AFFILIATION="PSE">
kirjalikult. - (IT) Proua juhataja, daamid ja härrad, ma toetan kõnealuse raporti peamisi punkte. Ühe aspekti puhul, ma arvan, peame olema selgemad ja otsustavamad: teadusuuringutesse peab investeerima suuremaid ressursse, tegelikult ja mitte ainult sõnades, ja teadlastele peavad olema garanteeritud paremad tingimused. Mõne viimase aasta jooksul on saavutatud olulisi tulemusi, mis annab suuremat lootust vähihaigetele ja nende peredele, kuid siiski on veel pikk tee käia.
<P>
Ometigi ma arvan, et kõigis 27 liikmesriigis oleks soovitav ilmalikum lähenemine eetilistele probleemidele, sest see põhjustab tihti takistusi ja piiranguid teadusuuringute vabadusele. Esmane eesmärk, samal ajal järgides olemasolevaid õigusakte, peaks olema välja juurida see haigus, mis oma mitmekesistes ja kohutavates vormides nõuab jätkuvalt liiga palju ohvreid üle kogu Euroopa. Sellele teele asumine on meie ülesanne ja kohustus.
<SPEAKER ID="190" NAME="Anna Záborská  " AFFILIATION="PPE-DE">
kirjalikult. - (SK) Olgugi, et vähktõve juhtumite arvu Euroopa Liidus "epideemiaks” kutsumine on ärevust tekitav, on see õige termin, sest vähktõbi nõuab üle miljoni ohvri aastas. Ent siiski, epideemiad levivad nendes maades, kus hügieeni ja epidemioloogia nõudeid ei täideta ja inimesed elavad viletsates tingimustes, või neil puudub juurdepääs tõhusale tervishoiule. Ma ei tea, millistele tingimustele neist vastab EL.
<P>
Me räägime vähktõve epideemiast ELis samal ajal, kui me räägime majanduse edendamisest ja konkurentsivõimest, mahukatest investeeringutest ennetusse, uutesse tõhusatesse ravimeetoditesse ja farmaatsiatööstusesse.
<P>
Minu riik, Slovaki Vabariik, on juba üle 30 aasta läbi viinud riiklikku onkoloogilist programmi vähktõve ennetamiseks. Vaatamata sellele kasvab vähktõve juhtumite arv jätkuvalt. Kas see on arsti või patsiendi süü?
<P>
Kuidas on kasutatud ELi fonde vähktõve ennetamiseks? Aastal 2003 koostas naiste õiguste ja soolise võrdõiguslikkuse komisjon omaalgatusliku raporti rinnavähist. Olgugi, et see tuvastas täpselt põhjused ja võimalikud lahendused, on vaid vähene raportis sisalduvast on ellu viidud.
<P>
Mõnikord on mul tunne, et vasak käsi ei tea, mida parem käsi teeb, ja et meie ühiskond ja EL tervikuna vaikivad tahtlikult maha selle haiguse tõelised põhjused, võib-olla selleks, et luua paremat muljet ja kartusest rääkida tegelikku tõde. Vähktõve vastu võitlemine ei saa olla ainult ELi eesistujariigi prioriteet. Selle rakendamine süstemaatilise ELi poliitikana oleks pidanud normiks olema juba mitu aastat tagasi.
