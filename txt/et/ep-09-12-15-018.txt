<CHAPTER ID="018">
Omandatud kogemused toiduainete hügieeni käsitlevate Euroopa Parlamendi ja nõukogu määruste kohaldamisel (arutelu)
<SPEAKER ID="332" NAME="Juhataja">
Järgmine päevakorrapunkt on arutelu suuliselt vastatava küsimuse üle, mille esitas komisjonile Euroopa Rahvapartei (kristlike demokraatide) fraktsiooni nimel Horst Schnellhardt omandatud kogemuste kohta toiduainete hügieeni käsitlevate Euroopa Parlamendi ja nõukogu määruste (EÜ) nr 852/2004, (EÜ) nr 853/2004 ja (EÜ) nr 854/2004 kohaldamisel - B7-0237/2009).
<SPEAKER ID="333" NAME="Horst Schnellhardt" LANGUAGE="DE">
Austatud juhataja, lugupeetud volinik, daamid ja härrad! Tahaksin siiralt tänada komisjoni tema aruande eest, mis puudutab hügieenimääruste rakendamisel omandatud kogemusi. See on väga oluline aruanne, mille sisu on väga veenev. Tahaksin avaldada oma toetust sellele aruandele, milles kirjeldatakse viimase kolme aasta tegelikke sündmusi.
<P>
Meie jaoks on oluline teada, et hügieenimäärused on esile kutsunud paradigmamuutuse. Oleme tugevdanud siseturgu, parandanud toiduohutust ning suurendanud toiduainete tootjate ja tarnijate vastutust. See on märkimisväärne muudatus ning seepärast oleme muidugi leidnud mõned probleemid, mis puudutavad eelkõige väikeste ja keskmise suurusega ettevõtete litsentsimist. Mõned lihapoed on lõpetanud kauplemise. Me peaksime sellele olukorrale veel ühe pilgu heitma, sest selle taga on asjaolu, et väga sageli ei kasutata määrustega pakutud paindlikkust ning puudub teabevahetus kohalike järelevalveasutuste ning Euroopa Toidu- ja Veterinaarameti vahel, mis on minu arvates väga halb.
<P>
Kui komisjon otsustab nüüd, et ta ei soovi muudatusi teha, siis olen sunnitud vastu vaidlema. Isegi kui need on vaid pisiparandused, on meil minu arvates vaja vaadelda eelkõige järgmisi küsimusi. Peaksime olema teadlikud, et toiduainete tarneahelas tõlgendatakse teavet liiga kitsalt ning seda tuleb muuta. Peaksime arutama, kas muud liha inspekteerimise meetodid oleksid asjakohased. Eelkõige ei tohiks me jätkata määruses (EÜ) nr 882 kirjeldatud Trichinella määramise laboratooriumide akrediteerimist. Me vajame usaldusväärset planeerimist valdkondades, kus määrusi kohaldatakse. Just seetõttu olen kavandatava määruse vastu. Meil tuleks teha lühike ja kokkuvõtlik ettepanek muudatusteks, et me ei peaks tegelema üleminekueeskirjade lubamise küsimusega enne 2013. aastat.
<SPEAKER ID="335" NAME="Joaquín Almunia">
komisjoni liige. - Austatud juhataja! Volinik Androula Vassiliou palus edasi öelda oma vabandused, et ta ei saa siin viibida ega kaasa rääkida selles suuliselt vastatavas küsimuses, mis puudutab komisjoni aruannet toiduainete hügieeni käsitlevate määruste kohaldamisel omandatud kogemuste kohta.
<P>
Tahaksin komisjoni nimel toonitada, et aruanne põhineb teabel, mis on saadud asjaomastelt sidusrühmadelt nii avalikust kui ka erasektorist ning selle konsulteerimise tulemus on olnud kasutoov. Mingeid olulisi raskusi ei tuvastatud, aga mõnes valdkonnas on endiselt arenguruumi.
<P>
Kui rääkida täpsemalt, siis esiteks olen teadlik probleemist, mis on seotud väikese võimsusega ettevõtete taasheakskiitmisega. Sellistele probleemidele saab leida lahenduse määruste paindlikkussätete kaudu, mis võetakse vastu riigi tasandil. Liikmesriikides, kus seda meetodit ei ole kasutatud, on tekkinud raskusi. Toidu- ja Veterinaaramet viib praegu läbi teatavaid kontrollkäike, et teha kindlaks, milline on parim viis tagada paindlikkus väikese võimsusega tapamajade jaoks, et soodustada nende ulatuslikumat levikut. Et liikmesriikidel on kuni selle aasta lõpuni aega otsustada, kas anda heakskiit või mitte, ei saa ma praeguses etapis öelda, kui paljud väikesed ja keskmise suurusega ettevõtted pole heakskiitu saanud.
<P>
Teiseks on paindlikkussätete üldisem eesmärk kaitsta toidu mitmekesisust ja aidata väiketootjaid. Paindlikkuse kohaldamisega seotud riiklike meetmete vastuvõtmise ning komisjoni teavitamise teel tagatakse väiketootjatele õiguskindlus ja arvestatakse väikeste ettevõtete eripärasid. Samal ajal tagatakse toidu mitmekesisus - näiteks vorsti- või juustutootmise traditsioonilised meetodid - ilma järeleandmisteta toiduohutuses.
<P>
Et toetada paindlikkussätete õiget kasutamist, on komisjon avaldanud mõned suunised. Ka see peaks aitama läbipaistvust ja õiguskindlust tagada. Samuti tasub meenutada, et komisjon on juba soovitanud määrust vastavalt muuta, üritades kaasa aidata halduskoorma vähendamisele eelkõige väga väikeste ettevõtete puhul. Ent see soovitus on endiselt ootel, nagu te teate.
<P>
Kolmandaks hõlmab toiduahela teave põllumajandusettevõtte kirjalikku teatist tapamajale ja selle ametlikule veterinaararstile. See teave sisaldab olulisi andmeid, mis aitavad tagada riskipõhise inspekteerimise. Pädevatele asutustele tehti hiljuti erand sättest, et teave tuleb esitada tapamajale vähemalt 24 tundi varem.
<P>
Peale selle on mul hea meel teatada, et järgmise aasta aprillis korraldab komisjoni järgmine koosseis kõikide asjaosalistega ümarlaua lihasektori inspektsioonide võimaliku läbivaatamise teemal, et arutada selle tõhusust, võttes arvesse viimaseid ohtudega seotud tendentse.
<P>
Lõpetuseks tahaksin rõhutada, et ametlike kontrollidega tegelevad laboratooriumid tuleb akrediteerida, sest siis on tagatud analüüsitulemuste kvaliteet ja ühtsus viisil, mis ei ohusta toiduohutust. See on vajalik selleks, et ELi sisene kaubandus toimiks iga päev sujuvalt ning et kaubandus kolmandate riikidega kulgeks hõlpsamalt. Ent komisjon nõustus hiljuti pikendama Trichinella määramise katsete üleminekuperioodi 2013. aasta lõpuni, et laboratooriumidel oleks rohkem aega akrediteeringu saamiseks.
<SPEAKER ID="336" NAME="Christa Klaß" LANGUAGE="DE">
Lugupeetud juhataja, austatud volinik, daamid ja härrad! Tahaksin tänada oma kolleegi Horst Schnellhardti selle küsimuse eest. See annab meile võimaluse teha kindlaks head ja vähem head kogemused määruse rakendamisel. Toiduainete hügieeni määruses on määratud kindlaks lihatootmise hügieenieeskirjad.
<P>
Konsultatsioon komisjoniga näitab suuri edusamme ja üldjoontes toimib määruste kohaldamine tõhusalt. Hirm, et ülemäära ranged määrused põhjustavad väikeste ja käsitöönduslike ettevõtete pankrotistumise, ei ole enamikul juhtudel tõeks saanud tänu väikeettevõtete jaoks kehtestatud eranditele. Ent konsulteerimine näitab selgelt ka seda, et mitmel juhul esineb probleeme nende eeskirjade kohaldamisega. Seda kinnitab teave, mille olen saanud ettevõtetelt ja järelevalveasutustelt piirkonnas, kust ma pärit olen.
<P>
Eri piirkondade ametiasutustel on oma otsuste tegemisel väga palju tegevusruumi, tänu millele saavad nad vastata väiksemate ja käsitöönduslike lihapoodide individuaalsetele vajadustele. See on kahtlemata hea, sest see on ainus viis, kuidas me saame tagada, et väiksemad lihapoed, kes pakuvad suurt tootevalikut ning säilitavad samal ajal värskuse ja kvaliteedi, ei murduks ülemäärase bürokraatia koorma all. Ent sellel paindlikkusel on omad piirid, kui see toob kaasa erandite ja määruste erineva tõlgendamise olenevalt järelevalveasutuste tujust.
<P>
See ei põhjusta tõsiseid konkurentsimoonutusi mitte ainult liikmesriikide vahel, vaid ka nende sees. Seepärast peame toiduainete hügieeni käsitlevat määrust parandama, et inspektoritel oleks rohkem õiguskindlust ja seaduslikke volitusi. Inspektorid peavad saama kasutada sobivaid õiguslikke meetmeid, näiteks kriminaalõiguslikke trahve.
<P>
Härra volinik, selles valdkonnas esineb väga palju õiguskindlusetust, mis tuleb kaotada. Me ootame komisjoni ettepanekut.
<SPEAKER ID="337" NAME="Karin Kadenbach" LANGUAGE="DE">
Lugupeetud juhataja, austatud volinik, head kolleegid! Tahaksin kõigepealt avaldada tunnustust kõikidele, kes on seotud hügieenimääruste kehtestamisega, sest see komisjoni aruanne annab eeskätt rõõmustava ülevaate määruste rakendamisel omandatud kogemustest. Seda ei tohiks alahinnata, kuna nagu juba selgitati, tähistavad need uued määrused paradigmanihet toiduainete hügieeni poliitikas.
<P>
Määruste uuenduslik laad oli ka põhjus, miks kavandati esialgset aruannet määrustega seoses omandatud kogemuste kohta alles kolm aastat pärast nende jõustumist. Liikmesriigid ning toiduainete tarnijad ja tootjad olid üldiselt määrustega rahul ning on teatanud suurtest edusammudest nende rakendamisel. Liikmesriikide ja eraõiguslike huvirühmade arvates ei ole erilisi raskusi ei ettevõtete ega ametiasutuste jaoks. Nad on üksmeelsel seisukohal, et neid määrusi tuleb veidi kohandada, aga põhjalikku läbivaatamist ei ole vaja. Praegused määrused lahendavad probleemi, kuidas tagada tarbijatele toodete hügieeniga seoses võimalikult hea kvaliteet ja suurim ohutus ning vastata paindlikult ettevõtete ja eriti väga väikeste ettevõtete vajadustele.
<P>
Kui lähtuda juhtlausest "See, kes loobub saamast paremaks, loobub olemast hea”, siis tuleb raporti koostamise käigus kindlaks tehtud probleeme uurida - nagu härra Schnellhardt juba ütles -, et leida põhjus ja vajaduse korral lahendused. Muidugi peab hügieenipaketi rakendamist ka edaspidi hoolikalt jälgima, sest mõne liikmesriigi jaoks oli liiga vara tasakaalustatud ja üksikasjalikku hinnangut esitada. Alles siis, kui oleme saanud põhjaliku hinnangu, peaksime otsustama, kas toiduainete hügieeni käsitlevatesse määrustesse tuleks teha muudatusi ja kui tuleb, siis millised need peaksid olema.
<SPEAKER ID="338" NAME="Joaquín Almunia">
komisjoni liige. - Austatud juhataja! Kõigepealt tahaksin tänada kõiki sellele arutelule kaasa aitamise eest. Meie arvates on juulis koostatud raport lähtepunkt, millelt alustada määruste võimalikku parandamist. Komisjon uurib ettenähtud aja jooksul vajadust õiguslike muudatuste järele. Meil on väga hea meel liikmesriikide osalemise üle. Teie töö on meie jaoks väga vajalik, et saaksime koostada ettenähtud ajal uued algatused.
<P>
Ootame jätkuvat koostööd Euroopa Parlamendiga ja ka liikmesriikidega, sidusrühmadega nii era- kui ka avalikust sektorist. Olen veendunud, et meil kõigil on ühine eesmärk saavutada kõige kõrgem võimalik toiduohutuse tase. Arvan, et see on kõige tähtsam järeldus, mille saame tänaõhtuse arutelu põhjal teha.
<SPEAKER ID="339" NAME="Juhataja">
Arutelu on lõppenud.
