<CHAPTER ID="015">
Reitinguagentuurid (arutelu) 
<SPEAKER ID="509" NAME="Juhataja">
Järgmine päevakorrapunkt on Jean-Paul Gauzèsi majandus- ja rahanduskomisjoni nimel esitatud raport ettepaneku kohta võtta vastu Euroopa Parlamendi ja nõukogu määrus, millega muudetakse määrust (EÜ) nr 1060/2009 reitinguagentuuride kohta - C7-0143/2010 -.
<SPEAKER ID="510" NAME="Jean-Paul Gauzès" LANGUAGE="FR">
Lugupeetud juhataja, austatud minister, austatud volinik! Me oleme nüüd jõudnud kolmanda finantsvaldkonna õigusaktini 2010. aastal. Pärast järelevalvet käsitlevat teemat ja direktiivi alternatiivsete investeerimisfondide valitsejate kohta arutame taas reitinguagentuuride teemat. Võin öelda taas, sest EL on tegutsenud küllaltki kiiresti, et kehtestada selles valdkonnas määrus, mis sai alguse 2009. aastal ja mis nüüd jõustub.
<P>
Reitinguagentuurid esitavad üldjuhul arvamusi - sõna-sõnalt reitingu vormis - äriühingute ja riikide krediidi võime ning keeruliste finantstoodete kohta. Reiting näitab hinnangut finantsinstrumentide emitendi võimele teenindada oma võlgu. Nimetatud agentuurid on finantsmaailmas muutunud mitmel põhjusel väga tähtsaks.
<P>
Esiteks võetakse reitinguid arvesse panganduseeskirjades, et määrata kindlaks investeeringute tagamiseks kasutatavate omavahendite suurus. Teiseks täidavad reitingud sisulist osa emissioonide edukuses, sest need on muutunud investoritele otsustavaks näitajaks.
<P>
Ehkki reitinguagentuurid ei olnud hiljutise finantskriisi peamised põhjustajad, avaldasid nad siiski kahjulikku mõju. Nad alahindasid tõenäosust, et teatavate keerukate finantsinstrumentide emitendid ei täida oma kohustusi.
<P>
Arvestades vajadust taastada turgude usaldusväärsus ja kaitsta paremini investoreid, pakkus Euroopa Komisjon 2009. aastal välja reitinguagentuuride järelevalvemehhanismi. Seega võeti samal aastal vastu määrus (EÜ) nr 1060/2009 reitinguagentuuride kohta.
<P>
Enne selle määruse vastuvõtmist Euroopa Parlamendis toimunud aruteludes rõhutas raportöör vajadust kehtestada ELi tasandil terviklik reitinguagentuuride järelevalve ja ühine kontroll nende teenuste üle. Kuid niisugune ELi järelevalve oli õiguslikult võimatu. Komisjon lubas koostada nende põhimõtete kohaselt õigusakti ettepaneku ning teie, volinik, pidasite oma sõna.
<P>
Nõukogu ja Euroopa Parlamendi kokkulepe Euroopa järelevalve ülesehituse kohta, mis jõustub 1. jaanuaril 2011, teeb nüüd reitinguagentuuride tulemusliku järelevalve võimalikuks.
<P>
Euroopa Väärtpaberiturujärelevalve Asutust käsitlevas määruses rõhutatakse, et see asustus rakendab oma järelevalvevolitusi eelkõige reitinguagentuuride suhtes. Seda tahetigi saavutada täiendava ettepanekuga muuta määrust, mille suhtes me saavutasime kokkuleppe ja mille üle me homme hääletame.
<P>
Mina soovisin - ja seda palvet toetasid ka minu kolleegid -, et muud küsimused, mis seonduvad reitinguagentuuridega, riigivõla kindlaksmääramise, maksmise ja konkurentsiga, jäetaks praegu kõrvale ja et neid uuritaks algatusraporti vormis, mis koostatakse enne õigusakti ettepanekut, mille te teete 2011. aasta esimeses pooles ja mille kohta te alustasite konsultatsiooni.
<P>
Arvan, et reitinguagentuuride Euroopa järelevalvega astume suure sammu samas suunas, mille poole püüeldakse ka elluviidud järelevalvekorraldustega. Soovin tänada nüüd eesistujariiki Belgiat tema väsimatute jõupingutuste eest finantsvaldkonna küsimuste lahendamisel, samuti teid, volinik, ja teie meeskonda ning mõistagi neid Euroopa Parlamendi kolleege, kes osalesid selles uuringus ja toetasid meie seisukohta.
<SPEAKER ID="511" NAME="Olivier Chastel" LANGUAGE="FR">
Lugupeetud juhataja, austatud volinik, austatud parlamendiliikmed! Pärast Jean-Paul Gauzèsi sõnavõttu ja niisugust raportit on ilmselgelt väga meeldiv võtta siin teie ees Belgia rahandusministri Didier Reyndersi nimel sõna päeval, mil arutatakse reitinguagentuure käsitleva määruse muutmist.
<P>
Nagu ka teie ütlesite, me räägime meetmest, mis seondub finantsteenustega ja mille suhtes kolm institutsiooni äsja rekordiliselt lühikese ajaga kokkuleppele jõudsid.
<P>
Meil on ka väga hea meel, et selle kokkuleppe üle hääletatakse homme Euroopa Parlamendis, nagu kokku lepitud, kolme institutsiooni vahel.
<P>
Seega muudetakse seda määrust selleks, et anda Euroopa Väärtpaberiturujärelevalve Asutusele lisavolitusi. See võimaldab asutusel kontrollida rangemalt reitinguagentuuride tegevust kogu ELis. Tegemist on olulise sammuga, mis meie arvates aitab parandada finantsturgude stabiilsust ning toetab tunduvalt tõhusama järelevalveraamistiku arendamist.
<P>
Kui määrus jõustub, on asutusel pädevus reitinguagentuuride registreerimise ja otsese järelevalvega seotud küsimustes. Samuti on tal õigus teha kindlaks, kas reitinguagentuur on rikkunud kehtivat määrust, ning määrata asjakohaseid karistusi.
<P>
Mõistagi aitab raamistik kaasa ka liikmesriikide pädevate asutuste ja Euroopa Väärtpaberiturujärelevalve Asutuse koostööle. Me oleme aga valmis põhjalikumaks aruteluks reitinguagentuuride reguleerimise teemal pärast seda, kui komisjon on meile esitanud ettepaneku sektori põhjaliku läbivaatamise kohta, mis peaks toimuma järgmisel aastal. Ma loodan mõistagi, et te võtate ettepaneku homsel hääletusel vastu, ning soovin tänada eeskätt majandus- ja rahanduskomisjoni esimeest Sharon Bowlesi, parlamendi raportööri Jean-Paul Gauzèsi ja mõistagi tema variraportööre ning volinik Michel Barnier'd, kes tegi koos Belgia rahandusministri Reyndersiga seda tähtsat tööd kuus kuud. Tänu sellele saavutati kiiresti kokkulepe, mille põhjal töötati siin parlamendis välja konkreetsed otsused finantssektori kohta. Igal juhul tänan teid viljaka ja tõhusa koostöö eest selles valdkonnas. Olen kindel, et te jätkate sellist tööd ka järgmiste eesistujariikidega.
<SPEAKER ID="512" NAME="Michel Barnier" LANGUAGE="FR">
Lugupeetud juhataja! Tere pärastlõunat! Lugupeetud Jean-Paul Gauzès! Te rääkisite väga õigesti - nagu ka äsja tegi seda Olivier Chastel Didier Reyndersi nimel - praegusest ulatusliku riskifondide ja börsivälistesse ettevõtetesse investeerimise sektori järelevalvest ja reguleerimisest ja tulevasest reitinguagentuuride määruse teisest etapist, mis võeti ilmselgelt ette tänu teile ja koos teiega, austatud parlamendiliikmed, tänu nõukogule ning tänu komisjoni esialgsele tööle. Reguleerimise valdkonnas teeb EL konkreetseid ja tõhusaid edusamme ning ta õpib kriisi põhjustanud vigadest, mida nõuavad kõik maksumaksjad, kes on ka ELi kodanikud.
<P>
Lugupeetud parlamendiliikmed! Reitinguagentuuride järelevalvet käsitlev kokkulepe on tähtis samm ning ka mina soovin tänada teid, Jean-Paul Gauzès, ning mõistagi ka kõiki neid, kes tegid teiega koos tööd - parlamendikomisjoni esimeest Sharon Bowlesi ning variraportööre Wolf Klinzi, Sven Giegoldi, Gianni Pittellat ja Ashley Foxi. Käesolev eesistumisperiood lõppeb mõne päeva pärast. See oli väga edukas ning ma soovin tänada siiralt Didier Reyndersi ja kogu tema meeskonda heade suhete eest, mis meie vahel viimase kuue kuu vältel valitsesid.
<P>
Tegemist on hea kokkuleppega, ehkki pean ütlema, et see oleks olnud suurepärane kokkulepe, kui lõplikus kompromissis oleksime arvestanud ka neid eeskirju, mille komisjon esialgu välja pakkus, et suurendada struktureeritud finantsvahendite läbipaistvust. Nagu aga määruse põhjendustes on öeldud, käsitleme seda teemat määruse järgmise, 2011. aastal toimuva läbivaatamise ajal uuesti, kui te soovite.
<P>
Nagu Olivier Chastel äsja ütles, annab see 2009. aasta määruse muutmine alates 2011. aasta juulist uuele Euroopa Väärtpaberiturujärelevalve Asutusele (EVJA) õiguse vahetult kontrollida reitinguagentuure Euroopa tasandil. Lugupeetud parlamendiliikmed! Selle täna vastuvõetava otsuse tähtsust tuleb tõepoolest mõista. See on esimene kord, kui uuel EVJAl on õigus kontrollida otse Euroopas tegutsevaid finantseerimisasutusi.
<P>
Selle muudatusega saab uus Euroopa järelevalveraamistik valmis. Nagu teie, Jean-Paul Gauzès, väga hästi selgitasite ja nagu Sven Giegold, kes on ka siin, järelevalvet puudutavas arutelus innukalt esile tõi, suurendab nimetatud raamistik EVJA volitusi märkimisväärselt. Seega on see nii teie kui ka meie jaoks väga tähtis teema.
<P>
EVJA hakkab vastutama reitinguagentuuride registreerimise ja järelevalve eest kogu ELis ning neid rangelt kontrollima. Kõnealune õigusakt annab talle kõik vajalikud järelevalvevolitused, mille abil tagada, et reitinguagentuurid peaksid kinni määruse sätetest.
<P>
EVJA saab teostada järelevalvet - ma pean siinjuures silmas teabenõuet ja õigust kontrollida agentuure kohapeal - ning kui ka märkab, et reitinguagentuur rikub eeskirju, tuleb tal võtta meetmeid, et sundida teda rikkumist lõpetama. EVJAl on samuti õigus - mida reguleerivad rangelt selged eeskirjad - määrata trahve ja karistusi nendele reitinguagentuuridele, kes ei pea määrusest kinni. Ilmselgelt tagab see määrus ka reitinguagentuuride õiguste kaitse, eriti mis puudutab õigust ärakuuulamisele, õigust dokumentidele juurdepääsule ja teisi menetlustagatisi. Ja lõpuks, EVJA austab oma järelevalvevolitust kasutades ELi põhiõiguste hartas sätestatud õigusi ning teisi ELi õiguse põhimõtteid ja sätteid, sealhulgas proportsionaalsuse põhimõtet.
<P>
Uus reitinguagentuure käsitlev määrus annab kõikidele reitinguagentuuridele ühtse kontrollpunkti - ühtlustatud reguleeriva ELi raamistiku, mis tagab agentuuride võrdse kohtlemise ja eeskirjade järjepidevama kohaldamise kogu ELis.
<P>
Seega arvan, et see õigusakt muudab üldise ülesehituse, mida me nädalast nädalasse kujundame, et saavutada arukas järelevalve ja mõjus reguleerimine, tõhusamaks, läbipaistvamaks ja turvalisemaks.
<P>
Lugupeetud juhataja! Ma ei soovi küll pikalt rääkida, nagu ma praegu tegin, kuid soovin siiski selgitada seda, mida Olivier Chastel ütles, ning käsitleda ka järgmist etappi, sest ütlesin ise, et peaksime reitinguagentuuride asjakohase reguleerimise saavutamiseks tegema veel rohkem, teadvustades sealjuures, et agentuurid ei tekita probleemi ega põhjusta finantsturgude kõikumisi. Kraadiklaas ei põhjusta palavikku, kuid ta peab olema siiski töökorras. Varem see nii ei olnud ning seda me soovimegi parandada nende järjestikuste määrustega.
<P>
Komisjon kaalub juba järgmist etappi. 5. novembril 2010. aastal alustati avalikku konsultatsiooni, et seda mõttevahetust arendada ning saada teada kõikide asjaosaliste seisukoht ning nagu te teate, ei ole nende arutelude puhul määruste üle midagi kunstlikku. Lugupeetud parlamendiliikmed! Pean kõikide arvamuste, arvustuste ja ideede kuulamist neil konsultatsioonidel väga tähtsaks.
<P>
Esiteks arutame reitinguagentuuride seas praegu levinud mudeli "emitent maksab” tagajärgi, teiseks pankade ja teiste institutsiooniliste investorite sõltuvust reitingutest, kolmandaks riigivõla hindamist - mis ei ole mustvalge teema -, neljandaks läbipaistvuse suurendamist, et juhtida huvide konflikte paremini, ning viimaseks konkurentsi ja mitmekesisuse suurendamist reitinguagentuuride turul, mis on praegu koondunud liiga väheste osalejate kätte.
<P>
Arvamusi saab esitada järgmise aasta jaanuarini. Saadud vastuste ja Wolf Klinzi algatusraporti põhjal teeme millalgi 2011. aastal - kuid samas mitte liiga hilja - otsuse meetmete kohta, mida me soovime võtta selleks, et lõpetada kolmanda etapi kaudu need kaks reitinguagentuure käsitlevat määrust, mis on praegu juba peaaegu rakendamisetapis.
<SPEAKER ID="513" NAME="Sebastian Valentin Bodu">
õiguskomisjoni arvamuse koostaja. - Lugupeetud juhataja! Õiguskomisjoni aseesimehena soovin tuua esile mõned olulisemad tahud, mida käsitleti meie komisjoni aruteludes ja esitatud muudatusettepanekutes.
<P>
Praegu maksab agentuurile struktureeritud finantsinstrumendi hindamise eest emitent. Siin võib tekkida huvide konflikt, sest hinnatav ettevõte on huvitatud heast reitingust. Hindamise eest võivad maksta ka reitingu kasutajad. Kasutajate huvid on mitmekesisemad ning seega puudub vaid üks huvi, mis võiks põhjustada huvide konflikti. On kasutajaid, kes eelistavad head reitingut, kui nad soovivad näiteks aktsiaid müüa, ja neid, kes eelistavad halba reitingut, kui nad soovivad näiteks aktsiaid osta.
<P>
Teiseks võiks reitinguagentuuridele kohaldada audiitoritele kehtestatud eeskirju. Reitinguagentuurid ja audiitorid vastutavad suurel määral ettevõtete hea maine ja turu asjakohase toimimise eest. Näib aga, et audiitoritele kehtivad rangemad eeskirjad kui reitinguagentuuridele.
<P>
Kolmandaks peaks EVJAl olema järelevalvevolitused reitinguagentuuride üle selleks, et tuvastada võimalikke sisulisi erinevusi hinnangutes, mille eri agentuurid on andnud ühe ja sama struktureeritud finantsinstrumendi kohta. EVJAl peaks olema suurem jõustamisõigus.
<P>
Neljandaks kehtestab direktiiv uue põhimõtte, mis pärineb viimasest USA õigusaktist. Kui agentuur, millelt ei ole tellitud hindamist, võib hinnata sedasama finantsinstrumenti, kehtivad talle samad põhimõtted, mis sellele agentuurile, kellelt hindamine telliti. Selleks peab esimene agentuur avaldama teatavat teavet hinnatud instrumendi kohta. Nii saavutatakse kahekordne kasu - esiteks on olemas teine arvamus ning teiseks väheneb selle agentuuri vastutus, kellelt hindamine telliti.
<P>
Viimaseks soovin rõhutada, et selle direktiivi sätteid, mis moodustavad uue õigusraamistiku, tuleks kohaldada vaid struktureeritud finantsinstrumentidele ning reitinguagentuurid täidaksid struktureeritud rahastamises olulist osa. Ülejäänud finantsinstrumentidele, näiteks 150 aastat vanale lihtaktsiale, mis ei kujuta endast süsteemset riski, ei peaks see direktiiv kehtima, kui te tahate olla ranged, kuid mitte ülemäära reguleerida, suurendada konkurentsivõimet, kuid mitte suuri halduskulusid ning kui te soovite hoida kapitali Euroopas, mitte sundida seda liikuma välismaistele tärkavatele turgudele.
<SPEAKER ID="514" NAME="Gianni Pittella" LANGUAGE="IT">
Lugupeetud juhataja, head kolleegid! Meie hästi järele proovitud koostöö võimaldas meil kolleeg Gauzèsiga selle määruse kallal tulemuslikult töötada, et saavutada olulisi edusamme eeskirjades, mis reguleerivad ühte kõige vastuolulisemat finantsturgude stabiilsust käsitlevat valdkonda.
<P>
Üks niisuguseid edusamme on kahtlemata ettepanek, mille kohaselt oleks uuel EVJAl õigus otse karistada reitinguagentuure rikkumiste eest. Toetasin seda ideed innukalt. Parlament näitab sellega, et võitleb niisuguse tugeva Euroopa järelevalveasutuse loomise eest, millel on konkreetsed volitused.
<P>
Me teame ka, et kõnealune määrus ei lahenda siiski veel kõiki probleeme selles sektoris, mis viimastel aastatel on - nagu me oleme näinud - põhjustanud kriisi süvenemist. Probleemid, mis tuleb lahendada ja mille kohta koostab kolleeg Klinz juba parlamendi raportit, puudutavad peamiselt kaht valdkonda: liikmesriikide riigivõla hindamist ning turu üldist struktuuri, mida iseloomustab ilmselgelt oligopol.
<P>
ELil peab olema nende küsimuste puhul selge eesmärk, nimelt vähendada rahastamise sõltuvust reitingutest. Praegused õigusaktide viited reitinguagentuuridele tuleb asendada muude krediidivõimet kajastavate standarditega. USA ja G20 on juba seda teed läinud.
<P>
Rahvusvahelisel tasandil peab meil olema julgust ja otsusekindlust muuta eeskirju, mis tuginevad Basel II kokkuleppele. Siinjuures pean ma silmas reitingute kasutamise kohustust, mis aga tegelikult on pannud ja paneb ka edaspidi pangandussektorit täielikult loobuma järelevalvest, mille otseseid tagajärgi me nüüd näeme.
<P>
Lõpetuseks käsitlen lühidalt riigivõla hindamise küsimust. See ei peaks enam olema reitinguagentuuride ülesanne, sest sageli on nad kahjustanud oma reitingutega turuhoiakut ning põhjustanud sellega spekuleerimist. Me peaksime kaaluma võimalust, et seda ülesannet täidaks ELi institutsioon - võib-olla mõni olemasolev institutsioon, näiteks Euroopa Kontrollikoda.
<P>
Loodan väga, et kolleegid pooldavad mu ettepanekuid ning et neile annab täieliku toetuse ka volinik Barnier, keda ma kõrgelt hindan.
<SPEAKER ID="515" NAME="Wolf Klinz" LANGUAGE="DE">
Lugupeetud juhataja, volinik, head kolleegid! Mõne nädala pärast on meil ELis uus järelevalvestruktuur, mille on suurel määral kujundanud Euroopa Parlament. Nendest uutest järelevalveasutustest üks, nimelt Euroopa Väärtpaberiturujärelevalve Asutus, vastutab väärtpaberiturgude eest.
<P>
EVJA teeb lõpliku otsuse reitinguagentuuride registreerimise ja järelevalve kohta ning vastutab selle eest, et reitinguagentuurid peaksid tegelikkuses kinni uutest eeskirjadest. EVJA võib soovi korral anda oma piiriülese kohustuse üle liikmesriikide järelevalveasutustele, kui tegemist on väikese ja vaid liikmesriigis tegutseva järelevalveasutusega.
<P>
Kõnealuse ettepanekuga kohandatakse seega 2009. aasta aprillis vastuvõetud määrust uute oludega, kuid samal ajal tugevdatakse ka EVJA rolli. Sellega antakse uuele järelevalveasutusele rohkem volitusi ning täiesti uus volitus on EVJA õigus karistada agentuure määruse kohaldamata jätmise eest. Mul on selle õigusakti üle väga hea meel, sest usun, et uue euroopaliku järelevalveasutuse seisundi parandamine suurendab tema usaldusväärsust turul.
<P>
Soovin arvustada vaid ühte punkti. Kui me seda määrust 2009. aasta aprillis koostasime, võtsime vastu poliitilise otsuse selle kohta, kuidas peaksime Euroopas käsitlema kolmandates riikides koostatud reitinguid. Sellel ajal otsustasime, et neid saab Euroopas kasutada, kui nad kas koostatakse samaväärse menetlus alusel või kui neid toetab reitinguagentuur, mis on Euroopas registreeritud ja heaks kiidetud, ja seega on tegemist nn kinnitamismenetlusega.
<P>
Nüüd, teises etapis komisjon muutis seda ja ütles, et kinnitamismenetlust ei saa enam kohaldada. Seega jääb nüüd vaid samaväärsuse menetlus. Et see võeti vastu ühepoolselt, siis minu arvates ei ole niisugune tegutsemisviis demokraatlik ning arvan, et peaksime jääma otsuse juurde, mille tegime 2009. aasta aprillis.
<P>
Nagu volinik ütles, on reitinguagentuuride puhul veel palju lahendamata küsimusi, nimelt konkurentsi puudumine, ebapiisav läbipaistvus, ärimudel, s.o kas maksma peaks emitent või investor, ning neid tuleks käsitleda otsustavalt. Peale selle on maksmissüsteemi ja ülemäärase sõltuvuse küsimusi, sest tegelikkuses on nii, et õigusaktide sätete tõttu on paljud reitinguagentuurid saanud de facto sertifitseerimisasutusteks. Ma arutan seda teemat algatusraportis ning mul on hea meel, et komisjon esitab järgmisel aastal selle kohta õigusakti ettepaneku.
<SPEAKER ID="516" NAME="Sven Giegold" LANGUAGE="DE">
Lugupeetud juhataja, austatud minister, volinik, Jean-Paul Gauzès, head kolleegid ja variraportöörid! Mul on tõepoolest hea meel, et me selle sammu ette võtsime ning et esimest korda hakatakse Euroopa finantssüsteemi ühele sektorile kohaldama otsest ELi järelevalvet. See on ka samm tugeva ELi siseturu ja kriisi põhjustanud sektori üle range kontrolli saavutamise poole. Soovin teha selle kohta veel ühe märkuse. Lugupeetud volinik Barnier! Praegu valitakse uute asutuste jaoks personali ning uued asutused on täpselt nii head kui nende töötajad. Võin vaid loota, et töötajate valikus võetakse tõepoolest aluseks nende asjatundlikkus, nende sõltumatus finantssektorist, mida nad kontrollima hakkavad, ning nende selge soov teenida avalikkuse huve, mitte et me ei näeks valikuprotsessis riiklikke kvoote, milles neid otsustavaid kriteeriume ei arvestata.
<P>
Peale selle on meil reitinguagentuuride valdkonnas veel palju teha. Meil puudub endiselt läbipaistvus teabe puhul, mille alusel reitinguagentuurid töötavad, ning finantssektoris ja finantssektorit reguleerivates õigusaktides kasutatakse ikka veel liiga palju reguleerivaid krediidireitinguid. Meil on tõsine huvide konflikt, turgu valitsevad ilmselgelt kolm suuremat teenusepakkujat ning pealiskaudsete hinnangute andmise eest ei karistata. Lugupeetud volinik! Hea on see, et konsultatsioonid käivad ning me ootame nende tulemusi huviga. Nendesse tuleks kaasata eeskätt kodanikuühiskond, kuid sellisel juhul tuleb teil esitada julge ettepanek. Ma juba ootan seda. Olge palun sama julged, nagu te seni olete olnud, ning koostagem järgmise aasta jooksul koos õigusakt, mis lahendab krediidireitinguturul valitsevad probleemid tõeliselt euroopalikul viisil. Me võlgneme seda oma kodanikele.
<SPEAKER ID="517" NAME="Ashley Fox" LANGUAGE="FR">
Lugupeetud juhataja! Soovin tänada Jean-Paul Gauzèsi suurepärase raporti eest sellel teemal. Mul on hea meel, et kolmepoolse kohtumise käigus eemaldati artiklid 8a ja 8b. Alguses tegi komisjon oma eelnõus ettepaneku luua turvalised veebilehed. Ma ei olnud kunagi veendunud nende edukuses. Me võime vaadata, kuidas asjad USAs arenevad, ning kui veebilehed osutuvad kasulikuks, võime need siin Euroopas ka hiljem kasutusele võtta.
<P>
Lugupeetud juhataja! Mul on hea meel teatada teile, et meie fraktsioon annab homme sellele raportile poolthääle ning ma tänan veel kord Jean-Paul Gauzèsi.
<SPEAKER ID="518" NAME="Jürgen Klute" LANGUAGE="DE">
Lugupeetud juhataja, austatud minister, austatud volinik, head kolleegid! Tänavu aasta viimased kuud on näidanud, kui suurt kahju reitinguagentuurid tekitada võivad. Seepärast on vaja kiiresti tegutseda. Ka minul on seetõttu hea meel selle direktiivi üle, eriti aga asjaolu üle, et reitinguagentuuride järelevalve ja registreerimine on nüüd EVJA ülesanne. See on tähtis ja vajalik samm õiges suunas.
<P>
Läbirääkimiste käigus raporti üle jäeti kõrvale aga palju häid ja tulemuslikke ettepanekuid. Soovin seda veel kord rõhutada. EVJA määramine on ainus tõeline ja hea muudatus. Kõrvale jäeti idee luua avalik andmebaas krediidireitingute andmiseks ning samuti ka igasugused vihjed avaliku sektori reitinguagentuuri loomise kohta. Peale selle ei kaasatud ettepanekut, mille kohaselt uuriksid järelevalveasutused järjepidevalt ja korrapäraselt neid krediidireitinguid. Komisjon pakkus veel välja idee edendada soovimatute krediidireitingute kasutamist, et lahendada niisugune kahjulik olukord, mille puhul tellib finantsturu teenuse hindamise emitent. Ka sellest ei tulnud midagi välja.
<P>
Loodan, et neid teemasid arvestatakse raportites, mis selle küsimuse kohta veel esitatakse ning mida mainis Jean-Paul Gauzès ja mida mainisite teie, volinik Barnier.
<SPEAKER ID="519" NAME="Hans-Peter Martin" AFFILIATION="NI">
(DE) Lugupeetud juhataja, austatud volinik! Arvestades tänaseid uudiseid, mis puudutavad taas eurot, mille eest me tänulikud oleme, siis meil on kätte jõudmas hoolsa palvetamise aeg. Loodan, et te suudate oma julge tegutsemisviisiga ajaga sammu pidada. Soovin ühineda eelkõneleja sõnadega ning palun teil tungivalt teha teie mõjualas nii, et töötajaid ei valitaks pelgalt riiklike kvootide alusel, vaid et me saaksime parteipoliitilised eelistused kõrvale jätta ning lõpetada selle kummalise ametnike määramise tava, mis on ELile ainuomane, ning võtta tööle tõepoolest parimad asjatundjad.
<P>
Teiseks ma palun suurendada läbipaistvust seoses väljaspool ELi, rahvusvahelisel turul tegutsevate konkurentidega, kes on oma krediidireitingutest teinud alati poliitilise küsimuse ja andnud mõista, et nad on kõiketeadjad, kuid nende teadmine ei ole mitte kuidagi kooskõlas sellega, mis turgudel tegelikult toimub, või isegi nende tähtsusega.
<SPEAKER ID="520" NAME="Ildikó Gáll-Pelcz" AFFILIATION="PPE">
(HU) Lugupeetud juhataja, austatud volinik, austatud raportöör, head kolleegid! Mul on hea meel märkida, et Jean-Paul Gauzès on koostanud suurepärase raporti. See on väga oluline teema ning kui vaadata reitinguagentuuride tavasid ja tegutsemist, siis on see alati asjakohane. Raportööri püüe tagada, et reitinguagentuure ja nende teenuseid kontrollitaks terviklikult ELi ühtsete standardite alusel, väärib toetust. Tähtis on aga ka teada, mida ja kuidas hinnatakse. Me peame neid küsimusi esitama, sest hästi on teada see, et enne kriisi andsid reitinguagentuurid suurepärase hinnangu kahtlastele või halbadele väärtpaberitele, mis olid väärt triljoneid dollareid, luues sellega võimaluse piiramatuteks spekulatsioonideks.
<P>
Meil tuleb uurida eeskätt sõltumatuse küsimust, sest kui see on tõsi, et pangad ja teatavad investorite rühmad maksavad hinnangute eest, siis võime küsida, kas reitinguagentuuride otsused on ikka välishuvidest sõltumatud. Teine küsimus on hindamismeetod. Kolmas küsimus on see, et krediidireitingu kooskõlastatud alandamise ja pahatahtlike kuulujuttude levitamisega võib muuta maksejõuetuks iga riigi. Niimoodi on ta sunnitud võtma uusi laene ning on võlgnike turul järjest haavatavam. Iseäranis kaitsetud on väikesed, avatud majandusega liikmesriigid, mis ei kuulu euroalasse.
<P>
Seepärast olen veendunud, et vale on nõustuda seisukohaga, justkui reitinguagentuurid ei vastuta enda esitatud krediidireitingute eest. Lugupeetud kolleegid! Seadkem krediidireitingud õigele kohale, tuginegem neile vaid nende usaldusväärsuse ulatuses ning juhindugem neist õigusraamistiku kehtestamisel. Raport on igati toetamist väärt. Maailma majanduskriis näitas, et nende institutsioonide tegevuse reguleerimine ja ELi tasandi järelevalve on vajalik.
<SPEAKER ID="522" NAME="Evelyn Regner" AFFILIATION="S&amp;D">
(DE) Lugupeetud juhataja, austatud minister, austatud volinik! Reitinguagentuurid täitsid ja täidavad ka praegu finantskriisis häbiväärset osa. Neid on liiga vähe, nad on liiga võimsad ja läbipaistmatud ning nende struktuur ja nende tähtsustamine näitavad, kui viltu on läinud asjad meie üleilmse finantssüsteemiga.
<P>
Reitinguagentuuride usaldusväärsuse saab taastada vaid neile uute, kindlate eeskirjade kehtestamisega. Homme hääletame selle poole liikumise esimese sammu üle, milleks on reitinguagentuuride kohandamine uue Euroopa finantsturu järelevalvestruktuuriga ja uue komiteemenetluse korraga, s.o delegeeritud õigusaktiga.
<P>
EVJA hakkab tööle. Tal on õigus vaadata krediidireitinguid pidevalt läbi, kontrollida põhjalikult reitinguagentuure ning määrata karistusi, mis on suuremad kui õigusnormi rikkumisest saadud tulu. Kõik need uuendused - vähim, mis üldse olla saab - on hädavajalikud.
<P>
Soovin aga juhtida teie tähelepanu sellele, et uuel EVJAl peab olema nii palju töötajaid, et ta saaks täita oma ülesandeid tõepoolest tulemuslikult. Väikese arvu töötajatega asutuselt ei saa eeldada peaaegu üliinimlike ülesannete täitmist.
<P>
Me peaksime olema tulevase reitinguagentuuride sisulise reformi suhtes täiesti avatud ning peaksime täna arutama seda, mis näib peaaegu võimatu või mida on raske ette kujutada. Lõppude lõpuks said eriotstarbelised majandusüksused, millesse pangad oma rämpsvõlakirjad paigutasid, reitinguagentuuridelt kõrgeima krediidireitingu. Seega peaksime põhjaliku läbivaatamise käigus kaaluma Euroopa reitinguagentuuri loomist ning maksmismudeli muutmist ja uurimist. Ja viimaseks peaksime mõistagi mõtlema, kas teist hinnangut on vaja. Me vajame tõsist, jõulist õigusakti, et hoida ära niisuguse olukorra kordumine, kus kolm suurt agentuuri saaksid kanda nii suurt vastutust niisuguse kahetsusväärse finantsolukorra puhul, nagu meil praegu valitseb.
<SPEAKER ID="523" NAME="Seán Kelly" AFFILIATION="PPE">
Lugupeetud juhataja! Sellega seoses meenub mulle ladinakeelne fraas quis custodiet custodes ehk kes valvab valvurite järele. Sama kehtib ka siin. Kes hindab reitinguagentuure? Õnneks on meil nüüd selleks õigusakt. Reitinguagentuurid ei ole enda usaldusväärsust mitte kuidagi parandanud, vaid hoopis häbivääristanud ennast oma käitumisega viimastel aastatel ning nad on finantsolukorda pigem halvendanud kui leevendanud.
<P>
Seega on mul hea meel, et Euroopa Parlament ja meie asutused võtavad olukorra kontrolli alla. Ma avaldan kiitust Jean-Paul Gauzèsile, volinik Barnier'le ja nõukogule selle eest, et nad koostasid dokumendi, mis seda olukorda käsitleb. Ootan huviga homset hääletust selle õigusakti üle ning kui mulle antakse võimalus, hääletan ma kolm või neli korda selle poolt, et neid raisakotkaid ohjeldataks.
<SPEAKER ID="524" NAME="Zigmantas Balčytis" AFFILIATION="S&amp;D">
(LT) Kõigepealt soovin kiita raportööri selle väga tähtsa dokumendi koostamise eest. Nüüdseks on ELis juba palju tehtud finantsjärelevalvesüsteemi loomise ja selle töötamise jaoks. Reitinguagentuurid täidavad olulist osa, sest avaldavad otsest mõju finantssüsteemi toimimisele, usaldusväärsusele ja stabiilsusele. Minu arvates on üks olulisemaid probleeme see, et ELi loodavatel finantsjärelevalveasutustel ei ole veel tegelikku võimu, mis võimaldaks neil avaldada otsest mõju ning teha siduvaid otsuseid. Seepärast toetan ma ettepanekut anda ühele Euroopa järelevalveasutusele, nimelt Euroopa Väärtpaberiturujärelevalve Asutusele, suuremad õigused, et ta saaks tagada ELis sertifitseeritud reitinguagentuuride töö läbipaistvuse ja seda kontrollida, et hoida ära finantsturu ja ühtse siseturu põhimõtete moonutamist.
<SPEAKER ID="525" NAME="Csanád Szegedi" AFFILIATION="NI">
(HU) Lugupeetud juhataja, head kolleegid! Kui me tahame olla ausad, peaksime kõigepealt kahjuks tunnistama, et reitinguagentuurid on oma olemuselt rahvusvahelise rahavõimu käepikendus. Agentuuride kaudu avaldatakse riikidele survet, et püüda nende otsuseid mõjutada. Krediidireitingute suurim probleem on see, et nad on peaaegu täiesti subjektiivsed ega anna adekvaatset ülevaadet asjaomaste riikide majanduse olukorrast mingil ajahetkel. Need krediidireitingud on kaugel tegelikkusest ning takistavad ilmselgelt riikidel kriisist väljumast.
<P>
Mõistagi on olemas ka objektiivsed näitajad, näiteks valitsussektori üldine puudujääk ning välis- ja sisevõlg. Niisuguse organisatsiooni või järelevalveasutuse loomine, mis teostab kvaliteetset kontrolli nende institutsioonide üle ja hoiab sealjuures ära sageli ekslike krediidireitingute andmise, on suur samm lahenduse poole. Ma soovin aga iga hinna eest esitada volinik Barnier'le EVJA kohta küsimuse. Me oleme rääkinud palju sellest, et ta kohaldab mitmesuguseid karistusi, kuid kunas me saame teada, millised need karistused on, millises ulatuses ja millal neid määratakse? Tänan teid ette vastuse eest.
<SPEAKER ID="526" NAME="Elena Băsescu" AFFILIATION="PPE">
(RO) Lugupeetud juhataja! Jean-Paul Gauzèsi raportis väljapakutud muudatusettepanekute eesmärk on täpsustada EVJA uusi volitusi liikmesriikide asutuste suhtes. Minu arvates tuleks tema vastutusala määratleda väga konkreetselt. Peale selle peaks finantsturu osalistel olema võimalik määrata kindlaks reitinguagentuuride sektori pädev asutus.
<P>
Arvan, et uuel asutusel peaks olema ainuvastutus reitinguagentuuride registreerimise ja registreeritud reitinguagentuuride järelevalve üle. Neil peaks olema võimalik pääseda ligi teabele nende finantsinstrumentide kohta, mida hindavad nende konkurendid. Juurdepääs veebilehtedele tuleks anda ainult siis, kui on võimalik tagada taotletud teabe konfidentsiaalsus.
<P>
Viimaks soovin rõhutada, kui oluline on see, et reitinguagentuuri registreeriks pädev asutus ja et niisugune registreerimine kehtiks kogu ELis.
<SPEAKER ID="527" NAME="Gay Mitchell" AFFILIATION="PPE">
Lugupeetud juhataja! Mul on hea meel, et me täna õhtul seda teemat arutame. Soovin tuua esile ühe punkti, mida mainitakse harva. Nimelt kuni viimase ajani reguleeris Iirimaal avalikku sektorit erasektor. Seda reguleerisid tegelikult reitinguagentuurid ja turud. Ma olen üks neist, kellel on hea meel, et me pääsesime erasektorist ning et meil on praegustes oludes vähemasti Euroopa Keskpanga, ELi ja Rahvusvahelise Valuutafondi kaitsekilp.
<P>
Ma ei ole võib-olla nõus kogu selle paketi sisuga, kuid arvan, et see tagab meile parema seisundi, kui niisugune, kus peaksime sõltuma reitinguagentuuride ja turgude suuremeelsusest. Turg peaks olema vaba. Arvan, et me arutame seda teemat veel mõnel päeval. Mis aga puudutab reitinguagentuure, siis üks neist sai 800 miljonit USA dollarit aastas krediidireitingute andmise eest struktureeritud finantseerimise sektoris. Nende erapooletus seati tõepoolest kahtluse alla ning kui me vaatame seda, mida nad varem tegid, või isegi seda, mida nad praegu teevad, siis usun, et see on tõeliselt jahmatav. Kätte on jõudnud aeg, et nende usaldusväärsus kahtluse alla seataks ning et nende agentuuride järele rangemini valvataks.
<SPEAKER ID="528" NAME="Michel Barnier" LANGUAGE="FR">
Lugupeetud juhataja! Tänan kõiki sõnavõtjaid ja püüan vastata neile korrektselt, kuid lühidalt.
<P>
Lugupeetud Sebastian Valentin Bodu! Ma jagan ilmselgelt teie seisukohta seoses mudeli "emitent maksab” riskidega. Ma tõin selle äsja esile ka oma sõnavõtus. Seda küsimust käsitleme seepärast oma konsultatsioonides tulevase ettepaneku, s.o kolmanda etapi üle. Nagu Ashley Fox ja Elena Băsescu ütlesid, tuleme me tõepoolest tagasi ka struktureeritud teenuste juurde. Lugupeetud härra Fox! Kuulasin hoolega teie muret teabevahetusega seotud turvalisuse üle ning võin öelda, et me jälgime seda tähelepanelikult ja arutame seda küsimust uuesti. Toetume selle suhtes endist viisi ka EVJA pädevusele. Meie jaoks on siinjuures tegemist tõhususe küsimusega.
<P>
Lugupeetud Giovanni Pittella! Tänan teid julgustuse eest. Arvan, et on hea, et te rõhutasite - nagu ka parlamendiliikmed Klute ja Gáll-Pelcz - selle uue järelevalveasutuse tähtsust.
<P>
Vaja on veel käsitleda mõningaid keerulisi küsimusi, mille me ka esile tõime ning mida te õigesti meile meelde tuletasite, nimelt konkurentsi puudumine selles sektoris ja riigivõla hindamine, mida Seán Kelly äsja nimetas ja mis kujutab endast konkreetset probleemi. Me võtame neid mõtteid arvesse konsultatsioonide uues etapis.
<P>
Jagan Wolf Klinzi seisukohta seoses karistuste tähtsuse ja EVJA suutlikkusega neid kohaldada. Seda tõi esile ka Evelyn Regner.
<P>
Lugupeetud härra Klinz! Mis puudutab kolmandate riikide küsimust, siis me püüame teha nii, et nõuded oleksid ranged, ning sedasama ütlen ma ka Gay Mitchellile, kes mainis Euroopa usaldusväärsust otsuste suhtes, mis on vaja teha.
<P>
Olen tänulik Sven Giegoldile tema positiivse hinnangu eest edusammudele, mille me täna koos saavutasime. Mis puudutab inimeste töölevõtmist ELi asutustesse, siis ma ei saa ilmselgelt anda teile praegu konkreetset teavet nimede kohta, kuid soovin öelda teile, Sven Giegold, ja ka teile, Hans-Peter Martin, et protsess on praegu käimas, et seda korraldatakse täiesti objektiivselt ning minu teada on valiku kriteeriumideks asjatundlikkus ja sõltumatus.
<P>
Evelyn Regnerile soovin öelda, et agentuuride volitused laienevad. Alates kõige esimestest meeskondadest laienevad need võimkonna järgi, mis neile on antud ja antakse. Me püüame iga hinna eest tagada agentuuride töömeetodite ja võimupiiride usaldusväärsuse.
<P>
Lugupeetud Jürgen Klute! Tänan teid märkuste eest. Me oleme määranud selgelt kindlaks probleemid, mida tuleb veel käsitleda ja nagu ma juba mitmele parlamendiliikmele ütlesin, olen teadlik, et peame neid põhjalikult uurima. Seepärast ongi minu arvates idee lahendada agentuuride reguleerimise küsimus kolmes etapis edasiviiv ja hea.
<P>
Lugupeetud Zigmantas Balčytis! Nagu ma ütlesin, ei kujuta agentuurid ise probleemi. Nad peavad hindama vaid probleeme asjakohaselt ning kraadiklaas peab töötama õigesti. Teenuseid, ettevõtteid ja riike ning krediidireitingute tähtsust arvestades loodame, et saame - ja astume samme, et see nii oleks - hinnangu või reitingu, mis on objektiivne ja usaldusväärne. Härra Balčytis! Arvan, et sellest seisukohast ei tohiks te alahinnata EVJA rolli.
<P>
Viimaseks ütlen Csanád Szegedile vastuseks, et mis puudutab karistuste määra, siis seda käsitletakse üksikasjalikult EVJA kirjelduses selles tekstis, mille te vastu võtate. EVJA kohaldab neid karistusi proportsionaalsuse põhimõtte kohaselt.
<P>
Lugupeetud juhataja, austatud parlamendiliikmed! Tänan teid ette, et te annate hääletusel toetuse sellele uuele etapile, mis näitab - ma kordan veel -, et tänu eesistujariigi Belgia toetusele ja tema antud tõukele ning tänu kõikidele Euroopa Parlamendi fraktsioonide toetusele teeb Euroopa konkreetseid ja objektiivseid edusamme ning võtab arvesse kriisist saadud õppetunde.
<SPEAKER ID="529" NAME="Olivier Chastel" LANGUAGE="FR">
Lugupeetud juhataja, austatud parlamendiliikmed! Kõigepealt soovin öelda, et siin arutelus on esitatud palju häid küsimusi. Volinik Barnier vastas igaühele neist. Mina soovin lihtsalt öelda, et see muudatus - määruse muutmine - on esimene samm Euroopa Väärtpaberiturujärelevalve Asutusele vajalike järelevalvevolituste andmisel ning nagu öeldud, vaadatakse see määrus üsna pea läbi. Arvan, et meil on võimalus võtta arvesse mõtteid, mis seonduvad nii selle küsimuse ja ka paljude teiste täna tõstatatud sisuliste küsimustega, õigusakti läbivaatamises, mille kohta komisjon valmistub meile ettepanekuid tegema.
<P>
Seetõttu soovin ma tulla veel mõneks hetkeks tagasi reitinguagentuuride ja seotud teabe läbipaistvust käsitlevate sätete eemaldamise juurde. Ka volinik Barnier rääkis sellest äsja. Minu arvates ei tähenda see ilmtingimata seda, et ELi institutsioonid ei toeta reitinguagentuuride läbipaistvuse mõtet - otse vastupidi. Praeguses etapis, kui otsus tehti, oli aga parim lahendus see, et me kooskõlastame kõigepealt oma tegevust rahvusvahelisel areenil toimuvate sündmuste põhjal, et mitte kahjustada Euroopa turgude konkurentsivõimet. Seepärast töötatakse praegu uuringute ja arutelude abil välja paremat lahendust sellele küsimusele ning me arvame, et parim poliitiline kompromiss on see, mille üle te homme hääletate.
<P>
Lõpetuseks soovin korrata, et nagu paljud teist rõhutasid, on tegemist otsustava sammuga, mis aitab parandada finantsturgude stabiilsust ning edendab tõhusama järelevalveraamistiku arendamist.
<SPEAKER ID="530" NAME="Jean-Paul Gauzès" LANGUAGE="FR">
Lugupeetud juhataja, austatud minister, austatud volinik! Pärast kuuldud sõnavõtte võite teha kaks järeldust.
<P>
Esiteks see, et parlament toetab homsel hääletusel seda raportit ülekaalukalt, mis näitab veel kord, et Euroopa Parlament - või suur osa sellest - on rahul komisjoni tegevusega reguleerimise ja järelevalve valdkonnas ning seda toetas veendunult ka eesistujariik Belgia.
<P>
Teine järeldus, mille me võime teha, on see, et ma ei saa seda teemat täna lõpetada, sest komisjoni algatatud konsultatsiooni ja Wolf Klinzi algatusraporti põhjal algab uus arutelu, et uurida kõiki neid keerulisi küsimusi.
<P>
Seega ei saa me vaadata mööda asjaolust, et 2009. aastal, kui me koostasime esimese määruse, me juba küsisime endalt neid küsimusi. Me ei ole nendega tegelenud sellepärast, et ei ole leidnud sobivat vastust. Seepärast loodan, et tänu mõtetele, mis esitatakse meile selle teema kohta Wolf Klinzi raportis, ning tänu mõttevahetusele komisjoni konsultatsioonide tulemuste üle saame seekord sobivad vastused oma küsimustele ning seega reitinguagentuure käsitleva määruse lõpule viia.
<P>
Kui te lubate, siis ma kordan lõpetuseks Väärtpaberiturujärelevalve Asutuse presidendi sõnu. Ta ütles, et oleks hea, kui finantsturud võõrutaksid ennast lõpuks reitinguagentuuridest, mis võimaldaks investoritel endal paremini hinnata olukorda ja riske. Arvan, et see oleks ka garantii.
<SPEAKER ID="531" NAME="Juhataja">
Arutelu on lõppenud.
<P>
Hääletus toimub homme (kolmapäeval, 15. detsembril 2010).
<P>
Kirjalikud avaldused (kodukorra artikkel 149)
<SPEAKER ID="532" NAME="George Sabin Cutaş" LANGUAGE="RO">
Krediidiriski alahindamise tõttu olid reitinguagentuurid ühed üleilmse finantskriisi põhjustajad. Reitinguagentuuride sektoris puudub tõeline konkurents. See olukord suurendab huvide konflikti ohtu ning sellest tulenevalt ei ole mitmesugustele finantsinstrumentidele antud reitingud läbipaistvad ega kvaliteetsed. 1. jaanuaril 2011 jõustub määrus, millega luuakse Euroopa Väärtpaberiturujärelevalve Asutus. Tema peamine ülesanne on järelevalve teostamine niisuguste agentuuride üle. Vajalikuks on osutunud reitinguagentuuride kontrollimise ja järelevalve mehhanismi kehtestamine ELi tasandil. Arvan, et see asutus peab hakkama oma volitusi ellu viima kohe pärast loomist. Soovin juhtida tähelepanu sellele, et USA otsus kehtestada rangemad järelevalvet käsitlevad eeskirjad sillutas teed selle valdkonna üleilmsele ühtlustamisele.
<SPEAKER ID="745" NAME="Alfredo Pallone" LANGUAGE="IT">
EL rakendab juba eeskirju, mis hakkavad kehtima aasta lõpus. Need eeskirjad, mida kohaldatakse nendele reitinguagentuuridele, mis soovivad tegutseda ELis ja peavad seega taotlema loa, hõlmavad muu hulgas kohustust ennast registreerida ning pidada kinni konkreetsetest läbipaistvust ja korrektset tegutsemist käsitlevatest reeglitest. Minu arvates ei ole kõnealused eeskirjad piisavalt ranged ning mul on hea meel, et me arutame veel meetmeid majandus- ja rahanduskomisjonis. Nimetatud agentuuridel on praegu palju võimu, nad võivad oma reitingutega põhjustada riigile või isegi tervele süsteemile kriisi, näiteks kui nad alandavad riigi reitingut ja tekitavad maailmaturul hirmude ahelreaktsiooni. Nende töö on tähtis usaldusvääruse ja stabiilsuse tagamise jaoks, kuid nende reitingute aluseks olevad eeskirjad ja kriteeriumid tekitavad küsitavusi. Kolleeg Gauzèsi raport, milles tehakse ettepanek allutada reitinguagentuurid Euroopa Väärtpaberiturujärelevalve Asutuse järelevalvele, vastab seega õigetele põhimõtetele.
