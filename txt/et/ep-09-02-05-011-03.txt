<CHAPTER ID="011-03">
3. Brasiilia keeldumine Cesare Battisti väljaandmisest
<SPEAKER ID="217" NAME="Juhataja">
Päevakorra järgmine punkt on arutelu kuue resolutsiooni ettepaneku üle Brasiilia keeldumise kohta anda välja Cesare Battisti.
<SPEAKER ID="218" NAME="Mario Mauro">
autor. - (IT) Proua juhataja, daamid ja härrad, Antonio Santoro, vanglaametnik, Lino Sabadin, lihunik, Perluigi Torregiani, juveliir, ja Andrea Campagna, riigi teenistuses politseinik: need on nelja kodaniku nimed, kes koos paljude teistega kaotasid vahemikus 6. juuni 1978 kuni 19. aprill 1979 elu, hukkudes Itaalia demokraatlikku korda kukutada üritanud terrorismiorganisatsiooni pöörases mõrvas. Ühe mõrvari nimi on Cesare Battisti.
<P>
Esiteks soovin jagada kahetsust, mida väljendas Itaalia president Napolitano Brasiilia presidendi hr Lula otsuse üle anda poliitpõgeniku staatus Itaalia terroristile Cesare Battistile, kes mõisteti kohtutes selle nelja mõrva toimepaneku eest "tina-aastatel" eluks ajaks vangi.
<P>
Lubage mul teile meenutada, et Battistit ei mõistnud süüdi mitte ainult Itaalia kohtunikud, vaid ka Prantsuse kohtunikud ja Euroopa Inimõiguste Kohus. Tegemist on selgitamatu ja äärmiselt tõsise teoga, mis ei saa ega tohi jääda Euroopa institutsioonidele märkamata. Meil on kohustus Battisti ohvrite sugulaste ees, kuid mis veelgi olulisem, meil on kohustus ka seepärast, et Euroopa Liit on aastaid kindlalt ellu viinud terrorismivastast strateegiat, et tagada kodanike ohutus ja kaitsta demokraatlikke institutsioone. Seista ja kõrvalt vaadata tähendaks seega seda, et tõkestatakse aastate jooksul tehtud jõupingutusi võidelda külg külje kõrval alalise ohu vastu.
<P>
Euroopa Rahvapartei (Kristlike Demokraatide) ja Euroopa Demokraatide fraktsioon loodab samuti, et Brasiilia otsustab ümber ja mõtleb hoolega selle üle, mis kujutab endast väga delikaatset, kuid üdini õigustatud ja õiguspärast palvet. Brasiilia on võimas demokraatlik riik, kellel on alati olnud väga hea suhe Euroopaga ning Itaaliaga, mistõttu üllataski meid niiviisi näo ees kinni virutatud uks. Tõepoolest, meie riike ühendava sõpruse ja austuse nimel, Brasiiliat ja Euroopa Liitu kas poliitiliselt või majanduslikult siduva sõpruse ja koostöö- ning partnerluslepingute nimel, peab olema kõikide poolte reageering otsustav ja tulemuslik.
<P>
Euroopa peab ühinema Itaalia valitsuse aktsiooniga, mis kasutab kõiki õigustatud poliitilise ja diplomaatilise surve ning õiguskaitsevahendite vorme, et jalule seada õigus. Brasiilia otsus on õõvastavalt vastuolus Euroopa Liidu mainega, kuna näib eeldavat, et ühes selle liikmesriikidest viljeletakse poliitilist tagakiusamist ja piinamist. Ühesõnaga on meil tegemist vastuvõetamatu olukorraga, millel eelkõige pole alust tegelikkuses.
<SPEAKER ID="219" NAME="Manuel Medina Ortega" LANGUAGE="ES">
Proua juhataja, arvan, et hr Mauro on kirjeldanud fakte väga hästi. See mees on mõrvar: ta on tapnud neli inimest. Samuti on ta mõistetud süüdi Itaalia kohtutes muudes tegudes, nagu näiteks relvastatud rühma kuulumine, tulirelvade valdamine - enamikus Euroopa riikides tõsine kuritegu - ja vägivallateod.
<P>
Kõnealune mees on mõistetud süüdi Itaalia kohtus. Ent saame teada, et 17. detsembril andis Brasiilia valitsus, demokraatlik valitsus, talle poliitpõgeniku staatuse.
<P>
Nagu härra Mauro ütles, peab Euroopa Liit väljendama solidaarsust Itaalia valitsusega ja näitama Brasiiliale, sõbralikule demokraatlikule riigile, et on tehtud viga.
<P>
Brasiilia ametivõimud teatavad meile, et asi ootab föderaalse ülemkohtu ees edasikaebust, kuid on kahetsusväärne, et juhtumit on sellisel moel menetletud.
<P>
Samuti ei tohi unustada, et Euroopa Inimõiguste Kohus on lükanud tagasi härra Battisti palve kaitsele ning et Euroopa Liit toetub praegu oma tegevuses austusele põhiliste inimõiguste vastu, mis on Euroopa põhiseaduse oluliseks komponendiks.
<P>
Seetõttu arvestades Euroopa Liidu ja Brasiilia vahelisi sõprussidemeid, tuleks Brasiilia ametivõimudele meenutada, et EL on hea liitlane ning sõber ja et loodame vastu, et nad ei toimi sellisel moel nagu varem.
<SPEAKER ID="220" NAME="Carl Schlyter">
autor. - (SV) Soovin, et oleksime hoopis arutanud Filipiine, kus EL oleks saanud anda tõelise panuse paljude inimeste elude päästmiseks. Arutame praegu üksikut õigusjuhtumit, mille üle peetakse kohut, millega seoses on meil jultumust öelda, et astume välja õigusriigi põhimõtte eest. Seal, kust mina pärit olen, on üheks fundamentaalseks õigusriigi põhimõtteks, et parlament ei sekku üksikutesse kohtuasjadesse.
<P>
Minu fraktsioon ja mina arvame, et on täiesti vale arutada käimasolevat kohtuasja parlamendis. Kahjuks pole see isegi esimene ega viimane kord, sest varsti hääletame Medina raporti üle, mis teeb täpselt sama asja. Rootsi kohtus Pirate Bay vastu käimasolevas autoriõiguse kohtuasjas kommenteeris parlament süü küsimust, kui kohtuasi oli alles menetlemisel. Loodan tõesti, et sellest ei saa harjumust, sest kui saab, oleksime meie siin Euroopas need, kes vastastavad ja seisavad vastu meie oma õigusriigi põhimõtetele ning see oleks äärmiselt kahetsusväärne. Tänan.
<P>
Vabandust, unustasin mainimast midagi olulist.
<P>
Kui me pole rahul sellega, kuidas Brasiilia ja Euroopa väljaandmiste puhul toimivad, ja kui me pole rahul sellega, kuidas meie seadusi riiklikes kohtutes tõlgendatakse, peaksime muutma seadusi, nii et nad oleksid kõigile samad. Me ei tohiks vahele tikkuda ja üritada mõjutada üksikut kohtuasja. See on kohtunike, prokuröride ja kaitseadvokaatide, mitte parlamendi töö. Meie teeme seadusi ning õigusriigi põhimõtted dikteerivad, et need, kes neid seejärel tõlgendavad, on kohtud.
<SPEAKER ID="221" NAME="Cristiana Muscardini" LANGUAGE="IT">
Proua juhataja, daamid ja härrad, on tõeliselt häbiväärne, et Euroopa Parlamendi liige võtab käesolevas täiskogus sõna ilma isegi lugemata resolutsiooni teksti, mille kirjutasid ja allkirjastasid kõik suuremad fraktsioonid, ning ütleb nii asju, mis ei vasta tõele: menetlus on aastaid lõpetatud olnud.
<P>
Lubage mul meie probleemi vaadelda. Mitmeid kordi hukka mõistetud terroristi ja mitmekordse mõrvari sonimist ei saa kaitsta sõbraliku riigi valitsus, kellega koostööd teeme. Tahame esile tõsta, mida juba väljendati kirjas liidu eesistujale, et on vaja arutelu nõukogus, mis alates antud uskumatust olukorrast ning arvestades uut, rahvusvaheliseks muutunud terrorismi, võtab käsile ja otsustab ühtse väljaandmiseeskirja kas liidu 27 riigi piires või liidu ja kolmandate riikide vahel.
<P>
Mitte keegi ei saa lubada võtta relvastamata inimesi tapnud ning õigusest ja ohvrite sugulastest kõrvale hoidmiseks kõiki võimalikke mooduseid kasutanud inimesel tagakiusamise ohvri hoiakut ning luua ohtlike pretsedente õiguse ja ühiskonna kahjuks.
<SPEAKER ID="222" NAME="Marios Matsakis">
fraktsiooni ALDE nimel. - Proua juhataja, meie kohtutes süüdimõistetud peavad tagajärgede eest vastutama ning ei tohi saada varjupaika üheski riigis maailmas.
<P>
Cesare Battisti on Itaalias süüdimõistetud mõrvar ning Brasiilia ametivõimude seisukoht kaitsta teda ELi õigusemõistmise haarde eest pole mitte ainult vastuvõetamatu, vaid ka taunitav ning kahetsusväärne kõige karmimas mõttes ning meil, nagu igasugusel teisel ametivõimul ja muul organil ELis, on õigus seda öelda. Loodan, et Brasiilia valitsus tuleb mõistusele ning teeb antud kohtuasja uuel läbivaatamisel seda, mida talt oodatakse, ning annab härra Battisti Itaaliale välja nii pea kui võimalik, enne kui antud afääril on muidu headele ELi-Brasiilia suhetele tõsised tagajärjed. Brasiiliast ei tohi saada süüdimõistetud kurjategijate varjupaika ning EL ei tohi kunagi lubada mõrvaritel karistusest pääseda.
<SPEAKER ID="223" NAME="Roberta Angelilli" LANGUAGE="IT">
Proua juhataja, daamid ja härrad, kõnealuse ühise ettepanekuga võtta vastu resolutsioon teeb käesolev parlament oma hääle kuuldavaks rahvusvahelisel tasandil, et otsustataks ümber Cesare Battisti väljaandmine, ning eelkõige avaldab see austust ohvrite mälestusele ja näitab solidaarsust nende peredega, kes üle 20 aasta on oodanud, et viimaks teostataks neile nii kaua keelatud põhiõigus õigusemõistmisele. Midagi juurde öelda pole tarvis ning seega, austatud juhataja, daamid ja härrad, sooviksin pühendada oma kõnelemisaja vähesed ülejäänud sekundid mälestava vaikusehetke pidamiseks.
<SPEAKER ID="225" NAME="Mario Borghezio" AFFILIATION="UEN">
(IT) Proua juhataja, daamid ja härrad, tänan teid, proua Angelilli, selle tähtsa žesti eest, mis illustreerib, kui erinev on käesoleva täiskogu hoiak Euroopa Liidu omast, kes, nagu Ponitus Pilatus, on silmakirjalikult asjast käed puhtaks pesnud, samas kui antud kohtuasja on segatud kaks riiki: Itaalia, kes on maksnud terrorismi ja selle ohvrite ning väga raskete aastate eest erakordselt kõrget hinda, ning Prantsusmaa, kes on segatud kõrini tänu kurikuulsale vasakpoolsele "kaaviari"lobby'ile, kes on juba silma paistnud Petrella kohtuasjas ning tõenäoliselt samuti salateenistuste rollis.
<P>
Niiviisi õõnestab Euroopa oma terrorismivastaseid direktiive ning kaotab kogu autoriteedi globaalses terrorismi vastu võitlemise strateegias. Küsin endalt, kas sama asi oleks juhtunud, kui tegemist oleks olnud Saksa terroristiga Punaarmee rühmitusest? Euroopa aga ütleb Brasiiliale, et mitte välja anda tavalist kurjategijat ja kommunisti nagu Battisti, kes isegi täna vanglast söandab oma ohvreid pilgata, võrduks enese alandamisega riigiks, mis pakub varju kõige hullematele kurjategijatele ja terroristidele.
<P>
Taoline käitumine seab kahtluse alla kõik partnerluslepingud ja minu arvates osalemise G8-s. Peame rõhutama täiesti selgelt: ei ole vastuvõetav teha kokkuleppeid terroristidega. Terroristid, kellele on õiguspäraste menetluste alusel karistus mõistetud - sellepärast, et meie riigil on suurepärane õigussüsteem, kus kedagi ei piinata ja menetlus on õiguspärane -, peavad siis oma karistuse viimase päevani välja kandma. Terroristid, mõrvarid ja kommunistid!
<SPEAKER ID="226" NAME="Albert Deß" AFFILIATION="PPE-DE">
(DE) Proua juhataja, palusin kõnelda, sest olin 10 aastat Saksa parlamendi alamkojas Saksa-Brasiilia parlamendirühma eesistuja ning tunnen Brasiiliat väga hästi. Olen tõepoolest üllatunud Lula valitsuse keeldumise üle kõnealune süüdimõistetud mõrvar Euroopa liikmesriigile välja anda. Loodan, et menetlus Brasiilias viiakse väga kiiresti lõpule.
<P>
Lula valitsus on võtnud erikohustuseks inimõigused. Üks inimõiguste ilminguid on, et süüdimõistetud mõrvarid tuuakse õigusemõistmise ette, ning ma loodan, et käesolev ettepanek võtta vastu resolutsioon pälvib tugeva toe. Isiklikult kasutan oma kontakte Brasiilia parlamendi liikmetega, et tagada, et ka siseriiklikult avaldataks valitsusele survet kõnealune väljaandmispalve täita.
<SPEAKER ID="227" NAME="Janusz Onyszkiewicz" AFFILIATION="ALDE">
(PL) Proua juhataja, Teise maailmasõja järel põgenes Euroopast palju natsikurjategijaid õigusemõistmisest pääsemiseks Lõuna-Ameerikasse. Katsed neid tagasi ja kohtusse tuua on olnud äärmiselt rasked. See on viinud selliste meeleheitlike sammudeni, nagu Iisraeli agentide aktsioonid, kes lihtsalt röövisid Eichmanni Lõuna-Ameerikast, et saaks teda kohtusse tuua.
<P>
Ilmne on, et Lõuna-Ameerikasse põgenemiste traditsioon ei ole välja suremas, samuti mitte veendumus, et sealt võib leida varjupaika ja et on võimalik oma päevade lõpuni elada rahulikult ja karistamata, hoolimata toimepandud kuritegudest. Taoline teguviis, nagu Brasiilia valitsuse oma, hoiab vastavat veendumust alal ning võib kahjuks põhjustada karistamatuse tunde tunduvat levimist. Seetõttu on äärmiselt oluline, et käesolev väljaandmise ettepanek vastu võetaks.
<SPEAKER ID="228" NAME="Mariann Fischer Boel">
komisjoni liige. - Härra juhataja, komisjon on teadlik Brasiilia justiitsministri hiljutisest otsusest anda poliitilist varjupaika Itaalia kodanikule, Cesare Battistile, kelle Itaalia kohtunikud on mõistnud selja taga eluks ajaks vangi.
<P>
Oleme hoolikalt kaalunud komisjoni rolli antud olukorras, eriti pärast seda, kui Itaalia Euroopa asjade minister Andrea Ronchi kutsus asepresident Barrot'd läinud nädalal üles, et EL toetaks Itaalia väljaandmispalvet Brasiilia valitsusele.
<P>
Nagu ka selgitati Itaalia valitsusele, pole komisjonil antud juhul asjasse sekkumiseks rakendusala. ELi asutamisleping on antud asjas väga selge: Euroopa Liidu ja Komisjoni õiguslikud volitused kriminaalasju puudutava koostöö valdkonnas piirduvad EL-27 õigusruumiga. Euroopa Liit saab aidata kaasa liikmesriikidevahelisele väljaandmisele, kuid on pädevusteta liikmesriikide suhete osas kolmandate riikidega kriminaalkoostöö asjades. Itaalia kahepoolseid suhteid Brasiiliaga antud asjas reguleerib 1989. aastal sõlmitud kahepoolne kokkulepe.
<SPEAKER ID="229" NAME="Juhataja">
Arutelu on lõppenud.
<P>
Jätkame nüüd hääletusega.
