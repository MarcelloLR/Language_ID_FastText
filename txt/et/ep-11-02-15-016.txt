<CHAPTER ID="016">
Võltsitud ravimid (arutelu)
<SPEAKER ID="560" NAME="Juhataja">
Järgmine päevakorrapunkt on keskkonna-, rahvatervise ja toiduohutuse komisjoni nimel Marisa Matiase koostatud raport ettepaneku kohta võtta vastu Euroopa Parlamendi ja nõukogu direktiiv, millega muudetakse direktiivi 2001/83/EÜ seoses vajadusega vältida olemuse, taustandmete või päritolu poolest võltsitud ravimite sattumist seaduslikku tarneahelasse - C6-0513/2008 -.
<SPEAKER ID="561" NAME="Marisa Matias" LANGUAGE="PT">
Lugupeetud juhataja! Nüüd, mil oleme jõudnud nii kaugele, praegu, selle pika protsessi lõpus, tundub mulle, et me teame, mis ühendab meid, iga meest ja naist selles istungisaalis - see on patsientide tervise kaitse. Meie kohus on kaitsta 500 miljonit Euroopa kodanikku, kes ei tea, kas ravimid, mida nad kasutavad, on ehtsad või võltsitud. Peame andma neile tagatise, et kasutatavad ravimid aitavad päästa nende elu, mitte ei too kaasa varajast surma. Minu arvates on see probleem liialt tõsine, et lasta sel kauemaks lahendamata jääda.
<P>
Seepärast olen võltsitud ravimeid korduvalt nimetanud vaikseteks tapjateks. Seda need tõepoolest on, sest kui inimesed, kellel on probleeme... Me teame, kuidas võltsimisvõrgustikud on muutunud - paari aasta eest rääkisid kõik Viagrast, kuid praegu on võimatu jätta rääkimata ravimitest, mille abil võideldakse või püütakse võidelda selliste haiguste vastu nagu vähk, suhkurtõbi ja südamehaigused või kolesterooliprobleemide vastu.
<P>
Seepärast ongi tegemist vaiksete tapjatega, nagu ma ütlesin, sest kui need ravimid ei toimi nende haiguste vastu, ei ole neist inimestele abi.
<P>
Täna arutelu all olev kompromissdokument on selline, mis koondab ühte mõned protsessi käigus saavutatud muudatused. Alustasime turuga ja lõpetasime tervisega - ja mul on tervise juurde jõudmise üle südamest hea meel. Alustasime füüsilise ruumiga, kuid lisasime interneti, sest me ei saanud jätta kõrvale peamist väravat, mille kaudu võltsitud ravimid Euroopasse sisenevad. Alguses oli meil vaid kontrollisüsteem ja me jätkasime sellega, ent lisasime sellele sanktsioonid ja karistused. Kui me peame võltsimist kuriteoks, tuli meil need sanktsioonid ja karistused lisada.
<P>
On veel üks tähtis moment - selles dokumendis ei piirduta üksnes Euroopaga. Me tegime nii, et meie täna esitletavas ettepanekus käsitletakse ka kolmandaid riike, kus võltsimisega seotud olukord on veelgi tõsisem.
<P>
Me teame, et kuigi kontrollid on olnud vaid pistelised, on võltsitud ravimite konfiskeerimine alates 2005. aastast suurenenud 400%. Me teame, et sedalaadi kaubandus toob teatud kriminaalsetele võrgustikele kasumit 45 miljardit eurot aastas, kuid kodanike tervise jaoks on see täielik katastroof.
<P>
Seepärast tahan öelda väga selgelt, et ravimite võltsimine ei ole lihtsalt tavaline võltsimine, vaid selline võltsimise vorm, mis hävitab täielikult meie tervishoiusüsteemide usaldusväärsuse. Nagu ma juba mainisin, on võltsimine organiseeritud kuritegevus, ja minu arvates peame võitlema selle vastu kõnealuse õigusaktiga, oma pühendumusega ja oma kooskõlastatud jõupingutustega. Seetõttu pakume välja kontrollisüsteemi, mis hõlmab kogu teekonda tootjast patsiendini. See on olnud Euroopa Parlamendi jaoks tõeline lahing ja ma olen sellega, mis on nüüd tagatud, väga rahul.
<P>
Selle töö juures on olnud kaks volinikku ja neli eesistujariiki. Nagu ma mainisin, alustasime tööstusevolinikuga ja nüüd lõpetame tervishoiuvolinikuga. Protsess on olnud pikk ja seepärast soovin lõpetada eriliste tänusõnadega teiste fraktsioonide raportööridele - Françoise Grossetête'ile, Dagmar Roth-Behrendtile, Holger Krahmerile, Michail Tremopoulosele, Marina Yannakoudakisele ja Anna Rosbachile -, kes on selle menetluse algusest lõpuni suure pühendumusega läbi käinud. Ilma nendeta poleks see arutelu olnud nii huvitav ja samas viljakas. Ma tean, et oleme olnud teinekord eri seisukohtadel, ent tean ka seda, et meil on olnud ühine eesmärk - patsientide tervise kaitsmine. Et ma ei saa tänada kõiki, kes on oma osa andnud, tahaksin edastada sümboolse tänu kõigile neile, kes on selle direktiiviga töötanud, nimetades Nana Pantazidoud, kes toetas mind tohutult palju kogu menetluse jooksul.
<SPEAKER ID="563" NAME="John Dalli">
komisjoni liige. - Lugupeetud juhataja! Mul on väga hea meel, et saan pöörduda Euroopa Parlamendi poole nii olulisel teemal nagu võltsitud ravimid. Meile esitatud ettepanek muuta direktiivi võltsitud ravimite kohta viib meid parlamendi heakskiidu korral uude etappi. Selle dokumendiga eduka lõpuni jõudmine oleks esimene kord, mil Euroopa Liit on ohjeldanud konkreetset võltsitud ravimite ohtu õigusakti abil.
<P>
See dokument muudab meie reguleeriva süsteemi tuleviku jaoks sobivaks, sest see aitab oluliselt kaasa patsientide kaitsmisele võltsitud ravimitega kaasnevate arvukate ohtude eest. Nagu parlamendiliikmed teavad, erinevad võltsitud ravimid muudest võltsitud toodetest. Võltsitud ravimid on seotud rahvatervisega.
<P>
Olin väga rahul, et kaasseadusandjad jõudsid vahetult enne jõule ettepaneku sisus kiirele kokkuleppele. Lubage mul tänada kõiki, kes nägid selle kokkuleppe võimalikuks saamise nimel tõsist vaeva, eriti vastutava komisjoni raportööri Marisa Matiast, ent ka oma arvamuse esitanud komisjonide raportööre Amalia Sartorit ja Regina Bastost. Tänan ka kõiki variraportööre.
<P>
Komisjon nõustub selle tasakaaluka kokkuleppe sisuga täielikult. Sellega kehtestatakse ranged ja tõhusad meetmed, kuid samal ajal on see paindlik ja riske arvestades on proportsioonid paigas. See on ülitähtis, sest kõik ravimid ei ole ühesugused - sarnasuse aste on võltsimise puhul erinev ja seda on ka oht rahvatervisele.
<P>
Pöördudes konkreetsete küsimuste juurde, soovin esile tuua järgmist. Seoses turvaelementidega nägime ohtu, et liikmesriigid võivad kasutada tulevikus pakendil erisuguseid lahendusi. See oleks toonud Euroopa Liidus kaasa eri kaitsetasemed ja põhjustanud Euroopa Liidu ravimituru killustumise. Olen kindel, et parlamendiliikmed jagavad minu rahuolu selle üle, et oleme sillutanud tee Euroopa turvaelemendi jaoks, mille abil saab ravimi tuvastada ja seega tõendada selle ehtsust. Komisjon on toetanud ses suhtes alati ühtset Euroopa lahendust.
<P>
Toimeainete puhul tugevdatakse kokkulepitud dokumendiga kontrolle ja rahvusvahelist koostööd. Komisjon ja Euroopa ametite võrgustik teevad suuremat koostööd rahvusvaheliste partneritega. Vaid sellise koostöö abil on võimalik saavutada tõeliselt tõhus kontrolli- ja jõustamissüsteem.
<P>
See õigusakt suurendab vastuvõtmise korral ravimite müügiahelas osalejate läbipaistvust. Lõpetuseks nõudis Euroopa Parlament eeskirju ravimite internetimüügi kohta. Minu arvates leidis parlament läbipaistvuse küsimusele keskendudes tugeva, praktilise lahenduse. Põhjenduses tunnistatakse, et apteekide suhtes kohaldatavad eeskirjad on Euroopa Liidus erinevad, kuid tulevikus saavad patsiendid kõikjal ELis seaduslikel ettevõtjatel ja ebaseaduslikel internetiapteekidel lihtsamini vahet teha.
<P>
Lugupeetud juhataja, austatud parlamendiliikmed! Loodetavasti võin arvestada teie täieliku toetusega järgmisele sammule õigusloomeprotsessis, et viia see väärtuslik ja väga vajalik ettevõtmine lõpule.
<SPEAKER ID="564" NAME="Regina Bastos" LANGUAGE="PT">
Austatud juhataja! Soovin avaldada kõigepealt kiitust raportöör Marisa Matiasele ja tänada kõiki, kes töötasid koos temaga.
<P>
Oleme olnud viimastel aastatel kahjuks tunnistajaks ravimite sagedasemale võltsimise siin Euroopas. Euroopa Liidu andmeil müüakse praegu ametliku tarneahela kaudu igal aastal 1,5 miljonit karpi võltsitud ravimeid. See on kuritegevus, mis ohustab tõsiselt Euroopa patsiente ja ravimitööstust. Kõnealuse direktiivi eesmärk on tõkestada võltsitud ravimite sattumine tarneahelasse ja kaitsta sel moel rahvatervist.
<P>
Tahaksin tuua enda koostatud arvamusest välja järgmised põhipunktid: tuleb kehtestada võltsitud ravimite määratlus, milles keskendutakse selgelt tarbijakaitsele; retsepti alusel väljastatavate ravimite suhtes tuleb kohaldada ohutusnõudeid; vastutama peavad kõik tarneahelas osalejad; liikmesriigid peavad kohaldama selle kuritegevuse vormi ärahoidmiseks tõhusaid sanktsioone.
<SPEAKER ID="565" NAME="Amalia Sartori" LANGUAGE="IT">
Austatud juhataja, head kolleegid! Alustuseks soovin kiita raportöör Françoise Grossetête'i suurepärase töö eest. Võltsitud ravimid on ohtlikud oma tohutu mõju tõttu rahvatervisele, rääkimata nende majanduslikust mõjust.
<P>
Ehkki kompromisstekstiga täiustatakse ilmselgelt 2001. aasta direktiivi sätteid, ei käsitleta selles teatud küsimusi, mis on minu arvates põhjapanevad. Tahaksin need siinkohal ära märkida. Kolmandates riikides asuvaid toimeainete tootjaid peaks kontrollima asjaomase kolmanda riigi pädevate asutuste vahendusel liikmesriik, kuhu need ained saadetakse.
<P>
Ravimid peaksid olema tootja ja eri toimeainete päritoluriigi osas selgelt jälgitavad, kui see teave ei ole uues sõnastuses üksikasjalikult esitatud. Lahendamata on internetimüügi küsimus.
<P>
Sellegipoolest tahaksin rõhutada, et raport on üldjoontes rõõmustav ja sisaldab täiustusi. Ma toetan Françoise Grossetête'i kompromissi.
<SPEAKER ID="566" NAME="Françoise Grossetête" LANGUAGE="FR">
Lugupeetud juhataja, austatud volinik! Kõigepealt tahaksin avaldada tehtud töö eest kiitust raportöör Marisa Matiasele. Soovin tänada ka nõukogu ja komisjoni, sest me oleme lõpuks ometi jõudnud kokkuleppele seoses selle väga tähtsa direktiiviga, milles käsitletakse võitlust võltsitud ravimitega seotud organiseeritud kuritegevuse vastu. Arvud on liiga suured: 2008. aastal konfiskeeriti Euroopa Liidus 34 miljonit võltsitud ravimit, mis tähendab tohutut, 380% suurust kasvu. Enam kui pooled interneti teel müüdavatest ravimitest on võltsitud ja see on tõeline oht meie kaaskodanikele.
<P>
See direktiiv on samm edasi. Minu arvates just samm, sest kahjuks ei ole me läinud piisavalt kaugele. Oleksime pidanud liikuma kiiremini. Ent see on siiski samm edasi, sest sellega kaasneb toimeainete tootjate rangem kontrollimine, mis on selle direktiivi puhul eriti suur väärtus. Me püüame suurendada ohutust ja see tähendab, et peame tegema kindlaks kõigi tarneahelas osalejate - tootjate, hulgimüüjate, paralleelimportijate, vahendajate ja turustajate kohustused. Ohutuse huvides peame hoolt kandma ka iga retseptiravimi karbi jälgitavuse eest. Oleksin soovinud, et ettepanekuga oleks mindud ses küsimuses kaugemale.
<P>
Peale selle, et igale pakendile kantava ainulaadse koodiga tagatakse ravimi ehtsus, hõlmavad ohutusnõuded ka eeskirju võltsimiskindla pakendi kohta karpide puhul, millega kauplevad paralleelimportijad. Meil on olnud sel teemal pikad mõttevahetused. See on tähtis küsimus, sest tegeleme praegu tõelise nuhtlusega, millel on tagajärjed rahvatervisele. Ka apteekrid vajavad usaldusväärseid kvaliteetsete toodete tarneid. Lugupeetud volinik, olen teiega nõus, et peame olema kõigi nende ohutusnõuete rakendamisel valvsad. Ent ma ei arva, et meie töö siinkohal lõpeb. Me peame hoolikalt jälgima selle direktiivi rakendamist.
<SPEAKER ID="567" NAME="Dagmar Roth-Behrendt" LANGUAGE="DE">
Lugupeetud juhataja, kallid kolleegid! Me kõik suudame ette kujutada järgmist õudusunenägu: keegi on haige, ta on meeleheitel, talle antakse rohtu, kuid see ei mõju, sest ravim on võltsitud.
<P>
Oleme tänulikud komisjonile, kes esitas selle ettepaneku. On tõsi, et oleme arutanud seda juba mõnda aega. Alustasime oma aruteludega parlamendi eelmise koosseisu ametiajal. Soovin tänada Marisa Matiase jaoks tehtud eeltöö eest Adamos Adamoud, kes ei ole enam Euroopa Parlamendi liige.
<P>
Minu arvates oleme jõudnud hea kompromissini. Seda ütles ka Françoise Grossetête. Jah, me oleksime võinud minna kaugemale. Oleme kõik kannatamatud ja tahame kõik suuremat ohutust, kuid see on hea kompromiss. Mida me oleme saavutanud? Oleme seadnud patsientide ohutuse selle õigusakti keskmesse. Paika pandud ohutusmeetmetega tagatakse toodete jälgitavus terves müügiahelas. Ravimeid saab jälgida alates tootjast kuni apteekrini. Lisatakse turvaelement, millest selgub kohe, kas ravim on võltsitud, kas seda on jäljendatud või kas on tegemist eeskirjade eiramisega, mida saab siis kontrollida. Me oleme teinud tahtlikult nii, et süsteemi kulud jääksid kõigi asjaosaliste jaoks mõistlikule tasemele ja et süsteem ei oleks ülepaisutatud. Ometi ei tee me järeleandmisi patsientide ohutuses.
<P>
Jälgitavusega kaasneb asjaolu, et pakend peab olema kahjustamata. Siis näeb patsient, kellele ravimit antakse, puutumatu pitseri järgi, et pakendit pole avatud. Peale selle ei ole enam lubatud ravimipakendid, mis on jagatud kaheks, nagu seda tihti tehti. Kõik see parandab ohutust ja suurendab patsientide usaldust.
<P>
Mida me oleme veel saavutanud? Oleme rakendanud varajase hoiatamise süsteemi. See on suurepärane, sest sama süsteemi on kasutatud aastakümneid toiduainete puhul ja see on meie jaoks enesestmõistetav. Kogu Euroopa Liidus on varajase hoiatamise süsteem saastunud toidu jaoks. On raske mõista, miks meil pole olnud sama asja ravimite jaoks. Võltsitud ravimi avastamise korral on nüüd võimalik saata välja varajane hoiatus. Liikmesriigid peavad tuvastama seda ravimit saanud patsiendid, teavitama kõiki asjaosalisi ja kandma hoolt selle eest, et ringluses oleva ravimiga seotud oht avalikustataks. Autode ja toidu puhul peame seda enesestmõistetavaks, kuid nii olulise asja puhul nagu ravimid ei ole me saanud seda seni kasutada.
<P>
Mis puudutab internetti, siis igaüks, kes siseneb ebaseaduslikule veebisaidile, peab suutma ära tunda, et see on ebaseaduslik. Seepärast peame sertifitseerima seaduslikud veebisaidid, mis saavad tulevikus otseühenduse liikmesriigi tunnustusasutuse veebisaidiga. Nad saavad kasutada oma veebisaidil Euroopa Komisjoni väljatöötatavat logo. Kõik, kes ostavad ravimeid interneti teel, saavad teha seda iseseisvalt. Nad mõistavad, kas tegemist on turvalise ja seadusliku või ebaseadusliku veebisaidiga.
<P>
Kõik see on pöördepunkt, suur samm edasi patsientide ohutuse vallas. Kui me selle õigusakti homme vastu võtame, võime tehtu üle uhkust tunda. Peaksime oma saavutused ka üldsusele teatavaks tegema.
<SPEAKER ID="568" NAME="Holger Krahmer" LANGUAGE="DE">
Lugupeetud juhataja! Euroopat peetakse õigustatult piirkonnaks, kus ravimid on maailma kõige ohutumad. Selle õigusaktiga, mida me oleme arutanud pikka aega - minu meelest kaks aastat -, parandame ohutust veelgi. Avaldan suurt tänu Marisa Matiasele, kes võttis uue parlamendiliikmena ette nõnda keerulise raporti. See oli tohutu ülesanne ja ta sai sellega väga hästi hakkama. Sellega kaasnes ka palju meeskonnatööd ja ma tänan kõiki, kes selles kaasa lõid. Me saime tõepoolest hästi hakkama.
<P>
Ent me ei tohi siiski unustada, et eeskirjade abil ei saavuta me kunagi täielikku ohutust. See peab paika igas valdkonnas, mitte üksnes ravimite puhul. Oleme keskendunud õigesti olulistele teemadele, eri pakendiliikide eristamisele ja müügiahelas toimuva jälgitavusele. Retseptiravimitel ja käsimüügiravimitel vahet tehes oleme õigel teel, sest peame meeles pidama, et iga õigusakt ja iga katse muuta tooted ohutumaks maksab raha. Seetõttu on kohe alguses mõistlik mitte hõlmata iga aspiriinipakki või käsimüügiravimit. Selle asemel tuleb komisjonile või ametile anda ülesanne jälgida turgu ja uurida seal toimuvat.
<P>
Minu meelest võime saavutatu üle uhked olla. Oleme koostanud õigusakti, millest on tõepoolest kasu. Enamik patsiente tõenäoliselt ei tea, et nende heaolu on ELi õigusaktide tulemus, ja seepärast peame selle väga selgelt välja ütlema.
<SPEAKER ID="569" NAME="Michail Tremopoulos" LANGUAGE="EL">
Austatud juhataja! Homme hääletame seda läbivaadatud direktiivi, et kõrvaldada miljonite võltsitud ravimite seaduslikku tarneahelasse sattumise oht. Teeme seda just seepärast, et tahame rahvatervist nende vaiksete tapjate eest kaitsta.
<P>
Põhiline on see, et peame välja töötama kohustusliku turvaelemendi, mida kasutatakse teatud tingimustel retseptiravimite puhul ning nende ilma retseptita väljastatavate ravimite puhul, mida võltsimine riskianalüüsi kriteeriumidest lähtudes ohustab. Peame kehtestama ka range kontrolli internetimüügi jaoks ja seda aitab teha ELi logo lisamine heakskiidetud internetiapteekide veebisaitidele.
<P>
Pärast põhjalikku dialoogi nõukogu ja komisjoniga oleme kokku leppinud mitmes kompromissteksti punktis. Meie Roheliste / Euroopa Vabaliidu fraktsioonis oleme selle poolt, et laiendada reguleerimisala kõikidele võltsimisohus ravimitele ja reguleerida rangemalt internetimüüki. Mul on hea meel, et need küsimused on leidnud lõplikus kokkuleppes nõukoguga rahuldava lahenduse.
<SPEAKER ID="570" NAME="Marina Yannakoudakis">
fraktsiooni ECR nimel. - Lugupeetud juhataja! Minagi soovin avaldada raportöörile kiitust.
<P>
Kui me vaatleme ravimeid praegusel maailmaturul, näeme, et piire ei ole. Seetõttu ei ole meil muud valikut kui tegelda võltsitud ravimite küsimusega üleilmselt. Vaid ühise ELi käsitlusviisi abil saame jagu üha arvukamatest võltsitud ravimitest, mis ei ole rahvale kättesaadavad mitte üksnes poeriiulitel, vaid ka selliste müügikanalite vahendusel nagu internet.
<P>
Selle direktiiviga vajutatakse kõiki õigeid nuppe ja tehakse arvestatav samm probleemi lahendamise poole. Kas me oleksime saanud kaugemale minna? Vastus on "jah”. Kas me oleksime pidanud kaugemale minema? Siinkohal pean vastama "ei”. Esimese sammuna oleme sätestanud rangema kontrolli retseptiravimite üle. Oleme käsitlenud interneti vahendusel tegutsevate apteekide küsimust. Oleme vaadelnud turvaelemente. Me oleksime tõepoolest võinud minna kaugemale jälgitavusega ja hõlmata ka patsiendid, kuid selle lahingu oleks me kaotanud ja see oleks direktiivi edasi lükanud.
<P>
Nagu öeldakse - Rooma linna ei ehitatud ühe päevaga. Jään ootama võimalust laduda selle direktiivi vundamendile uusi korruseid.
<SPEAKER ID="571" NAME="Anna Rosbach" LANGUAGE="DA">
Austatud juhataja! Me näeme oma liikmesriikide turgudel kahjuks üha rohkem võltsitud ravimeid. Seepärast on see ettepanek nii tähtis. Euroopa Liidu patsiendid peavad teadma, kuidas nad saavad võltsitud ravimeid vältida. Neil on õigus näha ka seda, et meie, seadusandjad, võitleme nende toodete vastu. On oluline kehtestada selged määratlused. Me võtame liiga sageli vastu õigusakte, mis on ebatäpsed ja ebaselged. Nii tähtsa teema puhul ei tohi seda juhtuda. Ravimeid tuleb kontrollida enne nende turuletulekut, mitte alles pärast seda, kui patsiendid on olnud tegelikult aastaid katsejänesteks. Peame veenduma, et ravimeid saab importida vaid siis, kui ohutus ja kontrollimise võimalus seatakse esmatähtsaks. Ravimite võltsimine kahjustab nii liikmesriikide patsiente kui ka ravimifirmasid. Seepärast loodan, et saame kokku leppida komisjoni pakutust rangemas toimimisviisis. Tänan Marisa Matiast tubli töö eest.
<SPEAKER ID="572" NAME="Peter Liese" AFFILIATION="PPE">
(DE) Lugupeetud juhataja, austatud volinik, head kolleegid! Ka mina tänan raportöör Marisa Matiast. Minu tänusõnad lähevad ka Euroopa Rahvapartei (kristlike demokraatide) fraktsiooni variraportöörile Françoise Grossetête'ile ja Dagmar Roth-Behrendtile. Nemad kaks on teinud parlamendi eelmise koosseisu ametiajal selle direktiivi jaoks hiilgavat eeltööd.
<P>
Ravimite võltsimine on üha kasvav probleem. 2009. aastal oli tuvastatud juhtumite arv 7,5 miljonit - mitu korda suurem kui eelmistel aastatel. Need on vaid niisugused juhtumid, mis tulid päevavalgele. On suur hulk teadmata jäänud vahejuhtumeid ja seepärast jääb üle vaid ette kujutada, et probleem on väga suur.
<P>
On väga ärritav avastada, et elustiiliravimid ei sisalda ühtki toimeainet. Ent kui toimeaineid ei sisalda tähtsad ravimid, mida kasutatakse näiteks vähiraviks, või on need toimeained valed või valede annustena, võib sattuda ohtu patsientide elu. Seepärast oli vaja kiiresti tegutseda. Me tegelesime sellega mõistlikult. Andmekaitse teema on väga tundlik, aga me leidsime õige tasakaalu. Lähtume oma tegevuses asjaomastest ohtudest ja keskendume esialgu retseptiravimitele. On olemas kohaldamisest loobumise menetlus, kui on põhjust eeldada, et mingit ohtu ei esine. Käsimüügiravimite jaoks on olemas kaasamise menetlus, kui on põhjust eeldada, et ravimid on võltsitud.
<P>
Kokkuvõttes on tegemist väga hea kompromissiga ja ma tahaksin avaldada siirast tänu kõigile asjaosalistele.
<SPEAKER ID="573" NAME="Judith A. Merkies" AFFILIATION="S&amp;D">
(NL) Austatud juhataja! Proua Matias, tänan teid suurepärase raporti ja hea koostöö eest. Minu arvates on see skeem tarbijate tervise jaoks väga tähtis, kuigi seni ei olnud nad tõenäoliselt isegi teadlikud, et nende tervis on ohus olnud. Õnneks oleme nüüd lõpuks hakanud kõikide nende ohtudega tegelema.
<P>
Inimeste tervisega ei tohiks mängida. Minu arvates teeme selle skeemiga suure sammu ohutute pakendite ja olukorra selgemaks muutmise poole. Olen väga rahul ka sellega, et Euroopa Parlamendi nõudmisel lisati direktiivi ravimite internetimüük, sest see oli kõigile pinnuks silmas. Kui pidada seda olukorda mängimiseks tarbijate tervisega, on internetimüük samaväärne Vene ruletiga. On 50-90% võimalus puutuda kokku võltsitud ravimiga, ja siis - põmaki! Olen väga rahul, et selle skeemiga on seda küsimust käsitletud.
<P>
Ometi leian, et tuleb teha mõned täiendavad muudatused, sest meil ei ole veel kindlaid tagatisi ega ohutust. Need sõltuvad eeldatavasti igast üksikust liikmesriigist. Peale selle on ka logoga seotud küsimus - kas see on internetis täiesti võltsimiskindel? -, nii et peame sellel aspektil tõesti silma peal hoidma.
<P>
Mis puudutab läbipaistvust ja usaldusväärsust tarbijate jaoks, siis loodan, et tarbijad saavad ravimite peale kihla vedada oma tervist mängu panemata.
<SPEAKER ID="574" NAME="Antonyia Parvanova" AFFILIATION="ALDE">
Lugupeetud juhataja! Lubage mul kõigepealt kiita Marisat ja kolleege selle eest, et nad saavutasid nõukoguga nõnda keerulisel teemal kokkuleppe.
<P>
Meile esitatud tekstiga suurendatakse ohutust ravimite seaduslikus tarneahelas, ent lubage mul toonitada, et vaid 1% võltsitud ravimitest jõuab meie patsientideni seadusliku ahela kaudu. Ülejäänud 99% on pärit ebaseaduslikest kanalitest ja mustalt turult.
<P>
Seoses sellega on mul väga hea meel Euroopa Parlamendi esitatud lisasätete üle, milles keskendutakse internetile. Ent selle patsientide ohutust mõjutava suure riskiga tegelemiseks peame tugevdama ka ELi meetmeid justiits-, politsei- ja tollikoostöö valdkonnas. Komisjon peaks minema selles valdkonnas kaugemale - me nõuame seda, et võltsitud ravimite vastu korralikult võidelda.
<P>
Mis puudutab homme hääletusele pandavaid kokkuleppe erisätteid ja iseäranis uusi kasutatavaid turvaelemente, siis tahaksin paluda komisjonil jälgida selgelt selle direktiivi mõju. Keskkonnakomisjon mainis oma esialgses raportis, et kehtestatavad meetmed peaksid vastama kolmele juhtpõhimõttele - need on proportsionaalsus, kulutasuvus ja sõltumatus.
<SPEAKER ID="575" NAME="Miroslav Ouzký" AFFILIATION="ECR">
(CS) Austatud juhataja! Soovin samuti tänada raportööri ja variraportööre suurepärase raporti eest. Me kõik teame, et ravimitööstus on väga suur äri. Väidetavalt on see narko- ja relvaäri järel maailmas suuruselt kolmas. Seetõttu pakub see rikkalikku noosi, mida mõned inimesed proovivad alati ebaseaduslike vahendite abil endale krabada. Me ei suuda kunagi hoida ära võltsitud ravimite tootmist. Meie ülesanne on vähendada ohtu, et need ravimid satuvad Euroopa turule ja jõuavad meie kodanikeni. Me teame, et kui keegi müüb võltsitud kella, on see intellektuaalomandi kaitse rikkumine, ent kui müüakse võltsitud ravimit, on see otsene terviserisk.
<P>
See asjaolu on viinud ja viib meid raporti toetamiseni. Me teame, et ei saa lahendada kõiki keerdküsimusi, ja me teame, et probleem on näiteks selles, et pakend toodetakse sageli ravimitest eraldi ja maailmas ringleb võltsitud ravimeid, mis on pakitud ehtsatesse pakenditesse. Ometi on see samm õiges suunas ja püüd saavutada võimalikult suur kaitse.
<SPEAKER ID="576" NAME="Oreste Rossi" AFFILIATION="EFD">
(IT) Lugupeetud juhataja, head kolleegid! Kuigi komisjoni ettepanekud muuta direktiivi inimtervishoius kasutatavate ravimite kohta on kavandatud selleks, et aidata ära hoida võltsitud ravimite turuletulek, oleksime oodanud konkreetsemaid tulemusi, eelkõige kolmandates riikides asuvate toimeaineid tootvate ettevõtete kohustusliku kontrolli kehtestamist.
<P>
See võimalus lükati tagasi põhjendusega, et selline kontrollimine oleks liiga kulukas. Selge on see, et Euroopa ettevõtted peavad järgima ülirangeid kvaliteedistandardeid, samas kui mujal maailmas tootvad ettevõtted seda tegema ei pea.
<P>
Ent me hääletame siiski poolt, sest lisatud on imporditud ravimite suurema ohutuse tagamise meetmed, mis hõlmavad jälgitavust, ümberpakendamise keeldu, ELi ohutusstandardite järgimist, internetimüügi osalist reguleerimist ja võimalust laiendada samalaadseid meetmeid ka käsimüügiravimitele.
<SPEAKER ID="577" NAME="Elżbieta Katarzyna Łukacijewska" AFFILIATION="PPE">
(PL) Lugupeetud juhataja! Maailma Terviseorganisatsiooni andmeil moodustavad võltsitud ravimid umbes 10% maailma ravimiturul liikuvatest ravimitest. On raske hinnata täpselt probleemi ulatust Euroopa Liidu eri liikmesriikides, kuid näiteks Poolas konfiskeerisid tolliametnikud ainuüksi 2009. aastal üle 100 000 võltsitud toote.
<P>
Võltsitud ravimite kõrval on patsientidele probleemiks ka pakendi sisu käsitleva usaldusväärse teabe puudumine ja samuti ümberpakendamine, mille käigus võib pakendi sisu muutuda. Samuti on patsientide jaoks väga tähtis saada usaldusväärset teavet internetist. Kahjuks leidub internetis peale tõepärase teabe ka palju sellist infot, mis on väär. Seda arvesse võttes on tähtis kehtestada ravimite jälgimise ja kontrollimise süsteem, mis annaks patsientidele usaldusväärse teabe. Me oleme siiski teadlikud, et isegi parimad eeskirjad ei too oodatud tulemust, kui nendes ei sätestata asjakohaseid karistusi üksustele, kes lasevad võltsitud ravimeid ringlusse. Seepärast on tänane arutelu väga tähtis. Oluline on ka selliste eeskirjade kehtestamine, millega mitte üksnes ei tõkestata võltsitud ravimite müüki ega panda paika kontrollisüsteemi, vaid millega kehtestatakse eelkõige karistused võltsitud ravimite tootjatele. Selliste meetmete võtmise korral võltsitud ravimite arv vaid väheneks ja nende kasutamine muutuks ohutumaks.
<P>
Lõpetuseks soovin tunnustada raportöör Marisa Matiast hea raporti eest. Olen teadlik, et sellega ei lahendata kõiki probleeme, kuid see on suur samm patsientide ohutuse suurendamise poole.
<SPEAKER ID="578" NAME="Juhataja">
Lugupeetud kolleegid! Tahtsin vaid öelda, et te kõik saate kenasti hakkama oma kõneajast kinnipidamisega, kuid panete väga kiire kõnelemisega proovile meie tõlkide võimed. Kas me ei võiks palun proovida leida kuldset keskteed?
<SPEAKER ID="579" NAME="Gilles Pargneaux" AFFILIATION="S&amp;D">
(FR) Lugupeetud juhataja, lugupeetud volinik! Lubage mul väljendada oma rahulolu selle dokumendiga ning tuua esile üks nõudmine ja üks aspekt, mille puhul peame olema valvsad.
<P>
Mul on hea meel, et meil on õnnestunud avardada selle direktiivi õiguslikku alust ja hõlmata sellega esialgse ühtse turu kõrval ka rahvatervis.
<P>
Meil on üks nõudmine: oleme võidelnud selle nimel, et internetimüük kuuluks lahutamatult direktiivi kohaldamisalasse ja et me saaksime teha oma tähelepanekutele kinnituse leidmiseks kontrolle.
<P>
On ka üks aspekt, mille puhul peame olema valvsad. Me teame, et võltsitud ravimite turuosa on arenenud riikides 1-3%, Aasias ja Ladina-Ameerikas 10-30% ja mõnes Aafrika riigis kuni 70%. Mõnes uuringus pakutakse, et võltsitud ravimitega kauplemine võib olla 25 korda tulusam kui uimastitega kauplemine.
<P>
Kokkuvõttes oleme edukalt paika pannud ühe nõudmise ja tuvastanud ühe aspekti, mille puhul peame jääma valvsaks, kui tahame arendada edasi rahvusvahelist koostööd, mis lubaks Euroopa Liidul haarata võltsitud ravimite hävitava pealetungi vastu võitlemisel ohjad enda kätte.
<P>
Tänan töö eest Marisa Matiast ja samuti meie fraktsiooni raportööri Dagmar Roth-Behrendti, kes osutab selles valdkonnas alati väärtuslikku abi.
<SPEAKER ID="580" NAME="Horst Schnellhardt" AFFILIATION="PPE">
(DE) Austatud juhataja, lugupeetud volinik, head kolleegid! Avaldan siirast tunnustust raportöörile ja samuti variraportööridele, kes on teinud ära suurepärase töö. Alguses oli meil sel teemal väga tuline arutelu. Ent 2008. aasta detsembris toimunud aktsioonil MEDI-FAKE võis olla kõnealusele valdkonnale oma mõju. Kahe kuu jooksul konfiskeeriti Euroopa Liidu välispiiril 34 miljonit võltsitud tabletti. See oli hoiatus, mis ärgitas meid tempot tõstma. Nüüd oleme saavutanud tulemused, millega võime tõesti rahul olla. Oleme taganud ravimite jälgitavuse. Iga apteeker saab skanneri abil kindlaks teha, kas toode on võltsitud või ehtne.
<P>
Ent mul on siiski üks palve. On tõsi, et veebisaite nüüd kontrollitakse ja et neil on logo - kuigi ka seda on võimalik võltsida -, kuid internetimüügi puhul peame tegema veidi tööd suhtekorralduse vallas ning selgitama Euroopa kodanikele internetiostudega seotud ohte. Mul on väga hea meel, et säilib paralleelkaubandus. Sellel on teenitust halvem maine ja selle positsioon on nüüd tagatud.
<P>
Lõpetuseks veel üks märkus. Peaksime vahest kodanike ohutuse ja olukorra selguse huvides kaaluma, kas oleks hea mõte tegelda eri riikide väga erineva suurusega pakendite probleemiga, et leida ühtne lahendus.
<SPEAKER ID="581" NAME="Zuzana Roithová" AFFILIATION="PPE">
(CS) Lugupeetud juhataja! Kaks aastat oleme arutanud võltsitud ravimite, sealhulgas elupäästvate võltsitud ravimite hulga ärevusttekitava suurenemise üle meie turgudel. Tulemuseks on tugev direktiiv, millega muudetakse rangemaks nii turustajate kui ka jaemüüjate suhtes kohaldatavad kontrollid, kehtestatakse kohustuslikud kaitsemeetmed ja järelevalve seoses rikkumistega. Tootjad hindavad ka abiainetega seotud riske. Näiteks Tšehhis on seda kõike tehtud juba aastaid. Seetõttu on suurepärane, et seda hakatakse kohaldama terves Euroopa Liidus.
<P>
On vaja, et selle süsteemi puhul ei piirdutaks vaid retseptiravimitega. Kui me soovime vältida võltsitud ravimite vastase sõja kaotamist, peavad liikmesriigid lõimuma tervishoiuvaldkonnas paremini, ühinema võltsitud ravimeid pakkuvate veebisaitide keelustamisel ja kontrollima kolmandate riikide tootjaid, nii nagu seda imporditavate toiduainete puhul juba tehakse. Lõppude lõpuks on ainuüksi Hiinas 500 tehast, kus toodetakse võltsitud ravimeid. Kui me tahame suurendada Euroopa turul ohutust, peame lihtsalt rohkem gaasipedaali vajutama.
<SPEAKER ID="582" NAME="Åsa Westlund" AFFILIATION="S&amp;D">
(SV) Lugupeetud juhataja! Tahaksin tänada volinik Dallit, raportöör Matiast ja variraportööre hiilgava töö eest sel tähtsal teemal, sest võltsitud ravimid on ilmselgelt tõsine oht patsientide tervisele. Eriti tõsine on asjaolu, et elupäästvate ravimite võltsingute arv kasvab. Need ravimid on mõeldud vähi, südamehaiguste ja nakkuste raviks, teisisõnu olukordadeks, kus keegi vajab tõepoolest tõhusat ravimit.
<P>
Astume ravimite vallas nüüd Euroopa Liidus suure sammu edasi, kuid probleem ulatub väljapoole ELi piire. Maailma Terviseorganisatsiooni eksperdirühma andmetel on paljudes Aafrika riikides ning Aasias ja Ladina-Ameerikas piirkondi, kus üle 30% müüdavatest ravimitest võivad olla võltsitud. Seetõttu on ülitähtis tugevdada koostööd kolmandate riikidega. Loodetavasti on muudatustel, mida me praegu ELis ellu viime, mõju ka väljaspool meie liitu asuvatele riikidele.
<SPEAKER ID="583" NAME="Struan Stevenson" AFFILIATION="ECR">
Austatud juhataja! Nagu me kuulnud oleme, on võltsitud ravimid üha kasvav probleem.
<P>
Tolliametnikud hoidsid 2008. aastal ära 32 miljoni võltsitud ravimi pääsu Euroopa Liitu. Maailma Terviseorganisatsiooni hinnangul on pooled interneti teel turustatavatest ravimitest võltsitud ja leidub isegi juhtumeid, mil võltsitud ravimid on imbunud seaduslikku tarneahelasse. Näiteks 2005.-2007. aastal teatas Ühendkuningriigi ravimite ja tervishoiutoodete reguleerimise amet, et hulgimüüjateni ja isegi apteegiriiulitele on jõudnud sellised võltsitud elupäästvad ravimid nagu AstraZeneca vähiravim Casodex ja verehüübimise vastane ravim Plavix, mis kaitseb südameataki ja rabanduse eest.
<P>
Seepärast peame karmistama kiiresti eeskirju võltsitud ravimite impordi ja ekspordi ning nendega kauplemise kohta. Toetan seda õigusakti väga.
<SPEAKER ID="584" NAME="João Ferreira" AFFILIATION="GUE/NGL">
(PT) Lugupeetud juhataja! On ilmselge, et võltsitud ravimite probleem ohustab tõsiselt rahvatervist, olgu tegemist retsepti- või käsimüügiravimitega. Ilma et see piiraks mõne selles raportis esitatud tähtsa meetme vastuvõtmist, soovin juhtida tähelepanu probleemi ühele olulisele tahule. Nagu muugi ebaseadusliku tegevuse puhul, on ka ravimite võltsimise põhjuseks sellele tegevusele kannustavad majanduslikud tegurid. Seetõttu peame sihikule seadma algpõhjused, mille tõttu on ravimitööstusest saanud suur tööstus, maailma mastaabis üks suuremaid.
<P>
Peame toetama selles valdkonnas riikliku poliitika tugevdamist; peame suurendama riikide võimekust uute ravimitega seotud teadus- ja arendustegevuses ning ründama ravimifirmade monopoli ja selle laastavat mõju ravimite kättesaadavusele; samuti peame tugevdama riikide võimekust ravimite tootmise, järelevalve ja kontrolli vallas.
<SPEAKER ID="585" NAME="Jaroslav Paška" AFFILIATION="EFD">
(SK) Lugupeetud juhataja! Soovin toetada esitatud ettepanekut, millega muudetakse ja täiendatakse 2001. aasta direktiivi võltsitud ravimite seaduslikku tarneahelasse sattumise vältimise kohta.
<P>
Järsult halvenev olukord turul, kus seaduslikus ringluses olevate võltsitud ravimite hulk on viimasel ajal plahvatuslikult suurenenud, nõuab kontrollieeskirjade põhjalikku karmistamist ja samuti sanktsioone. Olukord on seda tõsisem, et ravimite võltsijad on kasumi suurendamise rüsinas hakanud lisaks toidulisanditele võltsima ka elupäästvaid ravimeid, mida kasutatakse nakkuste, südamehäirete ja vähi raviks. Sellistel võltsingutel on saatuslikud tagajärjed patsientidele, kes ei pruugi teada, et neist on saanud pettuse ohvrid ja et nende kasutatavad tabletid on vaid ravimite jäljendid ega ravi neid sugugi.
<P>
Seepärast on meie kohus, head kolleegid, astuda vastu sellele räpasele ärile, mis mõjutab meie kodanike elu ja tervist.
<SPEAKER ID="586" NAME="John Dalli">
komisjoni liige. - Austatud juhataja! Mul on väga hea meel osaleda selles rõõmustavas edasiminekus ja väga huvitavas arutelus. See, mida me siin arutame, on õigupoolest farmaatsiapaketi teine sammas. Meil on juba olnud Euroopa Parlamendis väga hea raport ka kolmanda samba, patsientidele esitatava teabe kohta. Loodetavasti jõuame sellega lähikuudel üsna jõuliselt edasi.
<P>
Nagu te ütlesite - ja ma olen sellega nõus -, on rõhk tarbijate kaitsmisel. Selline peaks olema eesmärk niisuguste meetmete puhul, nagu me täna võtame.
<P>
Palju tööd on tehtud, palju tuleb veel teha, et töötada välja üksikasjad ja panna see direktiiv toimima. Ent isegi pärast seda ei saa me loorberitele puhkama jääda, täis õnne, et meil on tore õigusakt, milles on hulgaliselt väga edumeelseid tehnilisi üksikasju. Peame rääkima oma kodanikele selle direktiivi tähendusest, sellest, kuidas nad saavad neile selle direktiiviga antud vahendeid kasutada, et nad ei laseks end võltsitud ravimeid ostes lõksu meelitada.
<P>
Teeme kõik mis meie võimuses, et tagada nõuetekohane jälgitavus. Kontrollid kolmandates riikides on tähtsad. Peame mõistma, et näiteks 80% Euroopa ravimitööstuses valmistatavate toodete koostisosadest on pärit kolmandatest riikidest. Seetõttu peame olema pragmaatilised.
<P>
Samuti peame tegema neid kontrolle valikuliselt. Mõnes kolmandas riigis on kontrollide ja standardite tase väga hea ning me peame loomulikult tegema nende riikidega koostööd, et tagada standardite järgimine. Mõni teine riik ei ole nii vilunud ning me peame ise kohale minema ja käe külge panema. See on see poliitika, mida me peame ellu viima. Jään ootama koostööd Euroopa Parlamendiga järgmistel etappidel, et see asi tööle saada.
<SPEAKER ID="587" NAME="Marisa Matias">
raportöör. - (PT) Lugupeetud juhataja! Mõistagi tänan kolleege nende märkuste eest. Ma ei hakka neid ükshaaval nimetama, see ei ole minu eesmärk. Kui keegi kahtles sõna "kohustus” tähenduses, siis minu arvates on siin selle tähendus väga selgeks saanud. Meil kõigil ei ole täiuslikke ettepanekuid, kuid olulisem kui teadmine, kas ettepanek on täiuslik, on teadmine, et meil on kasutada vahend, mis võimaldab meil mitte lükata enam edasi meie patsientide tervise kaitsmist. Me oleme kohustatud selle kohandamisega mitte viivitama, me oleme kohustatud selle rakendamisega mitte viivitama ja me saame teha seda vaid üheskoos töötades.
<P>
Pean ütlema ka isiklikult - volinik mainis kontrollide teemat -, et oma esialgses raportis esitasin muudatusettepaneku, mis puudutab kohustuslikke kontrolle kolmandates riikides. See on meie kohus, ent ometi - kui me ühes asjas võidame, tuleb teises pisut kaotada. Komisjon selgitas meile, et selle saavutamine on võimatu.
<P>
Soovin mainida seoses selle võetud kohustusega veel midagi. Ma arvan, et me kõik peame end kohusetundlikeks, ent ma leian ka seda ja ma tean seda, et peame nõudma võetud kohustuste täitmist, sest vastasel juhul need ei toimi. Selle kohustusega käivad kaasas tagatud kaitsemeetmed, mis võimaldavad meil menetlust järgida ja hinnata ning pääseda süsteemselt ligi teabele, mille abil saame kontrollida, kas õigusakti rakendatakse nii nagu vaja ja kas tuleks teha muudatusi.
<P>
Seepärast soovin lõpetuseks tänada koostöö eest Euroopa Komisjoni ning eriti eesistujariike Hispaaniat ja Belgiat, kellega oleme viimased kuus kuud koos töötanud. Pole olemas täiuslikku ettepanekut, pole olemas täiuslikke meetmeid - vajakajäämisi leiab alati, kuid ma leian, et meil on tugev ja jõuline dokument, mis võimaldab meil võidelda patsientide tervise eest ja neid kaitsta. Minu endagi sõnavõtt on tulvil vajakajäämisi - unustasin tänada kolleege Regina Bastost ja Amalia Sartorit parlamendikomisjonide arvamuste eest. Samuti tänan teid toetuse eest.
<SPEAKER ID="588" NAME="Juhataja">
Arutelu on lõppenud.
<P>
Hääletus toimub homme, kolmapäeval, 16. veebruaril 2011 kell 12.00.
<P>
Kirjalikud avaldused (kodukorra artikkel 149)
<SPEAKER ID="590" NAME="Jolanta Emilia Hibner" LANGUAGE="PL">
Võltsitud ravimid ja ebaseaduslik ravimikaubandus on ülemaailmsed probleemid, mis esinevad nii väga hästi arenenud kui ka alles arenevates riikides. See probleem aina levib, ohustades patsientide turvalisust ja elu. Üks selle põhjusi on asjaolu, et võltsitud ravimid, mida müüakse kohtades, millel puudub nende müügiks luba, ei vasta ravimite kohta kehtestatud kvaliteedinõuetele ja sisaldavad keelatud aineid, mille kasutamisel võib olla teadmata tagajärgi. Olen nõus, et selle probleemi puhul on vaja tõhusat ja tugevamat rahvusvahelist kooskõlastamist ja koostööd, mille abil tagada võltsitud ravimite vastu võitlemiseks tõhus strateegia. Toetan igati ettepanekut võtta meetmeid, et vähendada võltsitud ravimitega kauplemise probleemi ja ka selliste ravimitega kauplemise probleemi, mida müüakse kohtades, millel ei ole luba müüa ei neid ega ka teisi ravimite kohta kehtestatud kriteeriumidele vastavaid võltsitud tooteid. Tähelepanu tuleks pöörata vajadusele reguleerida ravimite posti- ja internetimüüki.
<P>
Maailma Terviseorganisatsiooni teabe kohaselt moodustavad võltsitud ravimid internetis pakutavatest ravimitest umbes poole. Minu arvates on oluline kavandada ja rakendada meetmeid, mille eesmärk on teha võltsitud ravimeid ja ebaseaduslikest allikatest pärit ravimeid käsitlev teave kättesaadavaks ning korraldada rahvale harivaid kampaaniaid ohtude kohta, mis kaasnevad ravimi ostmisega kohtadest, millel puudub nende müügiks luba. Minu meelest oleks mõistlik ka panna paika kaitsemeetmed, et oleks võimalik ravimeid tuvastada ning kontrollida nende ehtsust ja jälgitavust.
<SPEAKER ID="591" NAME="Bogusław Sonik" LANGUAGE="PL">
Võltsitud ravimid on üleilmne probleem ja seda tuleks käsitleda üleilmselt. Probleemi põhjuste hulka kuuluvad ravimite kõrge hind ja patsientide vähene teadlikkus, kuid suuremalt jaolt on põhjused oma olemuselt õiguslikud. Seda olukorda kasutavad kogu maailmas ära kuritegelikud rühmitused. Seetõttu hindan kõrgelt ELi institutsioonide ühiseid meetmeid ja kõikide fraktsioonide peaaegu üksmeelset seisukohta selleteemalise kompromissõigusakti koostamise kohta. Soovin tsiteerida endist Interpoli peasekretäri Ronald Noble'it, kes võrdles terrorismi ohvrite ja võltsitud ravimite ohvrite arvu. Tema sõnul on terroristid tapnud 45 aasta jooksul 65 000 inimest, samas kui võltsitud ravimitel on väidetavalt ainuüksi Hiinas 200 000 ohvrit.
<P>
Usun, et järelevalve, kontrollimeetmed, standardite karmistamine ja vastastikuse tunnustamise süsteemi kehtestamine, mis on kõik raportis esile tõstetud, on alustuseks head lahendused. Keskkonna-, rahvatervise ja toiduohutuse komisjoni aseesimehena soovin rõhutada ka patsientidele suunatud teavituskampaaniate ja ravimifirmadele selles valdkonnas kohustuste kehtestamise osatähtsust. Patsiendid peavad saama tutvuda kvaliteetse ja objektiivse teabega ravimite väljakirjutamise ja nende omaduste kohta.
<SPEAKER ID="592" NAME="Marc Tarabella" LANGUAGE="FR">
Võltsitud ravimid moodustavad ligi poole interneti teel müüdavatest ravimitest ja 1-3% apteekrite müüdavatest ravimitest. Ravimite võltsimine areneb - nüüd võltsitakse lisaks elustiiliravimitele ka elupäästvaid ravimeid. Meie kohus on kaitsta nende kaaskodanike tervist, kes otsustavad tellida aja või raha kokkuhoiu eesmärgil ravimeid internetist, kuid ei tunne sellega kaasnevaid ohte. Mis veelgi hullem, need võltsitud ravimid pääsevad ametlikku tarneahelasse ja leiavad tee ravimite müügiga tegelevate apteekrite varude hulka, kus nad võivad osutuda surmavaks igaühele meist. Igal aastal kaotab pärast võltsitud ravimite neelamist elu 200 000 inimest. See on rohkem kui murettekitav. Peame võitlema selle nuhtlusega kõikide oma käsutuses olevate vahenditega. Seetõttu on mul hea meel, et peagi võetakse vastu see direktiiv, millega kehtestatakse jälgimiseks kood, et tõendada ravimite ehtsust, ning standardne logo, et teha kindlaks usaldusväärsed ravimeid müüvad veebisaidid. Ometi tahaksin rõhutada, et ohutuse tagamist - milleks patsientidel on õigus - ei tohi kasutada hinnatõusu ettekäändena.
<SPEAKER ID="593" NAME="Siiri Oviir" AFFILIATION="ALDE">
kirjalikult. - () Ravimitööstus on üks kolmest kasumlikumast tööstusest. Kindlasti on see üheks peamiseks põhjuseks, miks levib võltsitud ravimite turule tung. Võrreldes viie aasta taguse ajaga oli tolliasutuste poolt konfiskeeritud võltsravimeid eelmisel aastal 384% enam. Võitluses sellega on väga oluline Euroopa Liidus ühtsete turvaelementide vastuvõtt, ka ravimi ümberpakendamisel. Patsientidel peab olema täielik kindlustunne, et ravimid, mida nad tarbivad, on tõesti need, mida nad eeldavad, ning et retseptil olev toimeaine kattub ravimis sisalduvaga. Rahvatervise seisukohalt on ülioluline tõhus, kvaliteetne ja ohutu ravim. Keelustada tuleb pädevatelt asutustelt müügiloa saanud kolmandatest osapooltest ravimiettevõtete väärinformatsiooni kampaaniad. Seda keeldu tuleks ka laiendada meditsiinitöötajate levitatavale reklaamile ja teabele.
<SPEAKER ID="593" NAME="Elisabetta Gardini" LANGUAGE="IT">
Üldsuse ning korralikult ja vastutustundlikult tegutsevate ettevõtete huvides on tähtis kaitsta ravimite tarneahelat võltsitud ravimite sissetungimise eest. Seepärast tuleb Euroopa Parlamendi vaatluse all olevat direktiivi igati toetada, sest sellega kehtestatakse menetlused ja kohustused, mis toovad loodetavasti konkreetseid ja tõhusaid tulemusi. Tahaksin rõhutada iseäranis seda, kui tähtsad on kohustused, mis on pandud erinevatele tarneahelas osalejatele, alates turustajatest ja lõpetades hulgimüüjatega, ning ka seda, kui olulised on retseptiravimite turvaelemendid, millega kinnitatakse tarbijatele tootja ja tarneahela laitmatust. Rangemad reeglid kontrollide, ravimites sisalduvate ainete jälgitavuse ja samuti internetimüügi kohta on samuti meetmed, millega oleks minu arvates võimalik võltsitud ravimitega kauplemist ohjeldada. Tuleb siiski märkida, et kompromisstekstis on kehtestatud kolmandates riikides asuvate tootmisrajatiste regulaarsed kontrollid, ent nende läbiviijaks on asjaomase kolmanda riigi ametiasutus. Olnuks parem, kui neid kontrolle korraldaks selle riigi ametiasutus, kuhu ravim saadetakse, sest põhiline võltsimise oht on seotud just nimelt kolmandate riikidega.
<SPEAKER ID="593" NAME="Cristian Silviu Buşoi" LANGUAGE="RO">
Saavutatud kompromiss on tasakaalukas ning tähistab olulist edasiminekut patsientide ohutuse ja tervise vallas. Tunnen heameelt selle üle, et ravimipakendile on lisatud turvaelement. Et tagada tõepoolest nende elementide tõhusus, on ülitähtis kohaldada kõigi müügiahelas osalejate suhtes rangemaid eeskirju. Vahendajate kaasamine on kahtlemata rõõmustav samm.
<P>
Kompromissiga viiakse tasakaalu ka patsientide tervise kaitsmine ja kulud, mis ravimitootjatele uute eeskirjadega tekivad. Meie jaoks on ülimalt tähtis rakendada käsitlusviisi, mis lähtub oluliste ravimite võltsimise ohust. Seetõttu leian, et uute vahendite kohaldamine vaid retsepti alusel väljastatavate ravimite suhtes on kiiduväärt meede. Oleks sobimatu, kui turvaelementidega seotud suured kulud jääksid kanda ravimitootjatele, kes ei ole võltsimise sihtmärgid.
<P>
Lõpetuseks tähistab internetiapteekide kaasamine märkimisväärset edasiminekut nende patsientide tervise jaoks, kel on kombeks osta ravimeid interneti vahendusel. Me ei saa lasta võltsijatel õiguslikust vaakumist kasu lõigata ja seada samas ohtu patsientide tervist. Tagatiste kehtestamine selle kohta, et veebisaidi vahendusel müüakse ehtsaid ravimeid, on suureks abiks kõikidele nendele patsientidele, kes seda ostmisviisi kasutavad.
<P>
Lisa - komisjoni seisukoht
<P>
Muudatusettepanekud
<P>
Vahetult vastuvõetavad: muudatusettepanek 120 (kogu tekst, 1. plokk, kompromissmuudatusettepanek). Komisjon pooldab kaasseadusandjate kompromissteksti vastuvõtmist.
