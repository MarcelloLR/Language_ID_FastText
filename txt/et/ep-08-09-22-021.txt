<CHAPTER ID="021">
Euroopa loovuse ja innovatsiooni aasta (2009) (arutelu)
<SPEAKER ID="133" NAME="Juhataja">
Järgmine päevakorrapunkt on Katerina Batzeli raport kultuuri- ja hariduskomisjoni nimel ettepaneku kohta võtta vastu Euroopa Parlamendi ja nõukogu otsus Euroopa loovuse ja innovatsiooni aasta (2009) kohta - C6-0151/2008 -.
<SPEAKER ID="134" NAME="Katerina Batzeli">
raportöör. - (EL) Hr juhataja, volinik, järgmise aasta kuulutamine Euroopa loovuse ja innovatsiooni aastaks on täielikult kooskõlas ELi eesmärkide ja prioriteetidega töötada välja Euroopa teadmisteühiskond laienenud Euroopa peamise reageerimisstrateegiana globaliseerumise majanduslikele ja sotsiaalsetele väljakutsetele. See globaliseerumine püüab meelevaldselt asetada sündmuste keskmesse ei midagi muud kui majandust, mis on tegelikult sageli kasumi ebaseaduslik jaotamine.
<P>
Globaliseerumine peab olema inimkeskne, kui sellest peab saama õiglane arengustrateegia, mis on suuteline tagama majanduslikud ja sotsiaalsed hüved kõikidele piirkondadele. See peab tagama võrdse juurdepääsu võimalused kõikidele kodanikele kõikides maailma osades.
<P>
Oleme teinud õige otsuse, valides innovatsiooni ja loovuse kombinatsiooni Euroopa aasta 2009 peamiseks dimensiooniks. Seega muudab teadmiste kolmnurk - haridus, teadus ja innovatsioon koos loovusega kodaniku ELi arengumudeli tugisambaks.
<P>
Lisaks on 2009. aasta valimine loovuse ja innovatsiooni aastaks poliitilises mõttes selgelt Euroopa kultuuridevahelise dialoogi aasta laiendus. Lubage siinkohal lisada, et teie osalusega, hr Figel', on see väga edukas.
<P>
Teadmiste ja loovuse liikumine moodustab olulise osa avatud kultuuridevahelisest dialoogist. Selle dialoogi eesmärgiks on hõlmata kultuurilist mitmekesisust, partnerlust ettevõtluses, ametialast koostööd, sotsiaalset lähenemist ja tihedamat haridusalast ühtlustamist ELi kodanike seas.
<P>
Seetõttu on väga oluline, et kõik sotsiaalsed partnerid, VKEd, haridus- ja kutseühingud ning samuti ühenduse, riiklikud ja piirkondlikud ametiasutused peaksid selgelt pühenduma ja koonduma.
<P>
Kõigi tegevuste peamiseks liikumapanevaks jõuks 2009. aastal on haridusprogrammid riiklikul ja Euroopa tasandil, ühenduse elukestva õppe programmid, koolituse ja haridusega seotud meetmed nii Sotsiaalfondi kui ka teiste struktuurifondide raames, aga ka riiklikud haridusprogrammid, mis on plaanitud käesolevasse aastasse.
<P>
Kaasatakse kultuuri, kommunikatsiooni, tööturu, noorte inimeste, naiste, immigrantide, kohalike ja piirkondlike üksuste, kultuuritööstuste ja VKEdega seotud valdkonnad.
<P>
On otsustatud, et see koostöö peaks põhinema mitmeaastastel ja üheaastastel projektide konkreetse rahastamisega programmidel, kuigi parlament tahaks, et kõnealusel aastal oleks oma eelarve nagu kultuuridevahelise dialoogi aasta puhul. Parlament on esitanud muudatusettepanekuid, mis tagavad, et kõnealust aastat ei rahastata peamiselt ühenduse elukestva õppe programmide abil, vaid iga programmi ja sektoripõhise tegevuse abil. Selle ettepaneku raames ei aseta innovatsioon ja loovus koormat haridusprogrammidele, vaid on keskne kõikide ühenduse poliitikate puhul.
<P>
Lubage mul lõpetada, tänades volinikku, komisjoni talitusi ning Sloveenia ja Prantsusmaa eesistujariike avatud dialoogi ja koostöö eest, mida oleme kogenud.
<SPEAKER ID="135" NAME="Ján Figeľ">
komisjoni liige. - Hr juhataja, tahan väljendada oma tänu pr Batzelile, kultuuri- ja hariduskomisjonile ning kõikidele liikmetele toetuse ja originaalteksti muudatusettepanekute ning paranduste eest, mille eesmärk oli seda tugevdada ning rõhutada mitmeid Euroopa loovuse ja innovatsiooni aasta potentsiaalseid aspekte.
<P>
Komisjon toetab täielikult praegust teksti. See algatus on vastus nõuetele siit parlamendist ja liikmesriikidest tugevdada seoseid hariduse ja kultuuri vahel. Loovusele ja inimannetele keskendudes tahab komisjon rõhutada, et ehkki saame minevikust inspiratsiooni, õppides oma rikkalikust Euroopa ja maailma pärandist, peaks kultuuriga tegelemine olema eelkõige kogemus, mis aitab tuua esile inimeste kaasasündinud potentsiaali ja panna nad aktiivselt osalema. Loovus ja innovatsiooni areng on seotud pädevused, mida on vaja elukestva õppe kaudu edendada nii ulatuslikult kui võimalik.
<P>
Meis kõigis on loovust ja uuenduslikku potentsiaali ning kõigil on erinevaid andeid, olgu nad professionaalsed kunstnikud või amatöörid, õpetajad või ettevõtjad, rikka või vaese päritoluga.
<P>
Selle potentsiaali edendamine võib aidata lahendada ühiskondlikke väljakutseid ning samuti kujundada Euroopa tulevikku globaliseeruvas maailmas, nagu pr Batzeli just ütles. Kõnealune Euroopa aasta annab võimaluse rõhutada asjaolu, et parlament koos nõukogu ja liikmesriikidega on juba koostanud tasakaalustatud lähenemisviisi harta haridusele soovituse kujul elukestva õppe peamiste pädevuste kohta. Võtsime selle vastu 2006. aasta detsembris ning sellest saab meie suunis kogu aasta vältel. Üks selle silmatorkavatest joontest on pädevuste määratlus "teadmiste, oskuste ja suhtumiste kombinatsioonina” ning kavatseme kasutada seda aastat, et rõhutada eriti suhtumiste küsimust, mis on vaieldamatult idee, mille kalla Euroopa kõige rohkem peab töötama.
<P>
Kui kõnealust Euroopa aastat algselt kultuurikomisjonis mitteametlikult arutati, rõhutas pr Pack, et see on Euroopa edulugu ning sobib hääletusele panna 2009. aasta valimistel. Seda silmas pidades kutsuksin parlamenti ja kõiki teisi üles saama loovuse ja innovatsiooni tõelisteks suursaadikuteks - mitte ainult 2009. aastal, vaid ka edaspidi.
<SPEAKER ID="136" NAME="Mihaela Popa">
fraktsiooni PPE-DE nimel. - (RO) Nagu teate, moodustab komisjoni ettepanek, et 2009. aasta peaks olema Euroopa loovuse ja innovatsiooni aasta, osa algatusest rõhutada erinevate teemade olulisust, seostades neid üksikute aastatega. Euroopa peab rõhutama loovust ja innovatsiooni, et tulla toime liikuva Euroopaga ning kõnealuse teema valimine Euroopa aasta teemaks on hea võimalus edastada avalikkusele teavet valdkonna parimate tavade kohta ja ergutada poliitilist arutelu.
<P>
Euroopa aasta 2009 üldeesmärk on arendada loovust kui innovatsiooni käivitajat ning peamist tegurit, mis võimaldab arendada isiklikke, tööalaseid, ettevõtlusalaseid ja sotsiaalseid pädevusi kogu elu jooksul. Loovus ja innovaatilisus on kaks väärtust, mis muutuvad üha väärtuslikumaks, mida rohkem neid kasutame. Mida enam me neid kasutame, seda tõhusamaks need muutuvad. Tipptulemused eeldavad siiski erilist tähelepanu soodsates tingimustes.
<P>
2009. aastal on väga oluline, et iga liikmesriik edendaks kooskõlas subsidiaarsuse ja proportsionaalsuse põhimõttega neid tegevusi, mis hõlmavad noori inimesi, mehi ja naisi, sest teame, et naised on teadus- ja arendustegevuse valdkonnas vähe esindatud. Kõnealused tegevused peaksid hõlmama ka kõrge loovuse potentsiaaliga puuetega inimesi.
<P>
Euroopa Rahvapartei toetab Euroopa innovatsiooni ning peab prioriteetseks Euroopa Innovatsiooni- ja Tehnoloogiainstituudi loomist. Usume siiski, et inimeste kaasasündinud loovuse ja innovatsiooni peale lootmisest ei piisa - peaksime korraldama tegevusi ning sündmusi. Selles kontekstis toetame Euroopa loovuse ja innovatsiooni aastat käsitleva raporti projekti vastuvõtmist, mis on läbi räägitud Euroopa Komisjoni ja nõukoguga. Lisaks on oluline, et käivitaksime järelmeetmed, mille eesmärgiks on neid jõupingutusi jätkata pärast seda, kui aasta on läbi, ning, nagu volinik ütles, oma volitustes Euroopa Parlamendi liikmetena peaksime tõepoolest olema loovuse suursaadikud.
<SPEAKER ID="137" NAME="Christa Prets">
fraktsiooni PSE nimel. - (DE) Hr juhataja, volinik, oleme endiselt Euroopa kultuuridevahelise dialoogi aastas ja mõtleme loovuse ja innovatsiooni aasta peale, mis on hea, sest need kaks teemat täiendavad teineteist. See on väga oluline, sest kultuuridevahelise dialoogi loomiseks, selle kasutamiseks ja oma elu osaks tegemiseks on vaja palju loovust ja innovatsiooni. Peaksime hakkama harjutama, et saaksime sujuvalt järgmisse aastasse ja uute nõudmiste juurde liikuda, sest loovust tuleb pidada innovatsiooni käivitajaks ning peamiseks teguriks, mis võimaldab arendada isiklikke, tööalaseid, ettevõtlusalaseid ja sotsiaalseid pädevusi.
<P>
Eriti oluline on siin kontekstis elukestev õpe. Euroopa peab muutuma loovamaks ja innovaatilisemaks, et seista silmitsi globaalse konkurentsiga ning kohaneda ja reageerida kiiretele tehnoloogilistele muutustele ja arengule. Selles osas on veel väga palju teha. Kui arvestame teadus- ja arendusprogrammi ja eelarvet, mida iga riik peab tagama, nimelt 3 % SKPst, ei ole muud võimalust, kui tunnistada, et oleme eesmärgist veel väga kaugel. Kui vaatame teisi riike, nt Ameerika Ühendriike ja Hiinat, mis investeerivad teadus- ja arendustegevusse palju rohkem, näeme, et Euroopaski on lünki, mis vajavad täitmist.
<P>
Väga palju loovust ja innovatsiooni on vaja ka rahastamispakettide koostamisel. Kõnealusel programmil oleks kindlasti viimast vaja läinud. Kahjuks pidi hakkama saama rahaluste vahenditeta. Liikmesriigid ja ka organisatsioonid ning asutused peavad nüüd ise välja mõtlema, mille nad seavad prioriteediks ja kuidas neid rahastavad. Selleks peavad nad loomulikult kasutama asjakohaseid ELi toetusprogramme. Täiendavaks innovatsiooniks ja täiendavateks tegevusteks oleks lisarahastamisest aga siiski abi olnud. See oli kindlasti oluline.
<P>
Samuti on väga oluline luua tihe seos kunstilise loomingu ning koolide ja ülikoolide vahel. Ka kunst ja kultuur vajavad toetust ja ergutamist, kui nad peavad esile kutsuma loovust. Ideed on väga sageli olemas, kuid raha nende rakendamiseks puudub. On väga oluline, et me ei jätaks unarusse hindamist seoses kultuuridevahelise dialoogi aastaga, liikuvuse aastaga ja kõikide nende asjadega, mis on tegelikult omavahel seotud, et teaksime lõpuks, milliseid hüvesid elanikud on saanud ja kuidas saame teha oma kaaskodanikele selgeks ja arusaadavaks, et kõik need prioriteedid on lõpuks neile isiklikult kasulikud, ning edendaksime Euroopa Liidu arengut.
<SPEAKER ID="138" NAME="Hannu Takkula">
fraktsiooni ALDE nimel. - (FI) Hr juhataja, mul on eriline heameel kõneleda täna, sest parlamendi parim asepresident Marek Siwiec juhatab istungit ning lugupeetud volinik Ján Figel' on siin ja seetõttu, et teema on väga huvitav: loovus ja innovatsioon; kuigi võiks selliseid teemasid arutades alati küsida, mis loovus ja innovatsioon tegelikult tähendavad.
<P>
Sageli tundub, et need on lihtsalt tühjad sõnad, millel ei paista sisu olevat. Kui peaksin vastama küsimusele, mis on loovus, tean vähemalt ühte vastest, mis Soome helilooja Sibelius olevat öelnud: ta arvas, et loovus on valu.
<P>
Muidugi ei ole meil Euroopas valu ees hirmu, kui see tekitab lisaväärtust - midagi, mis viib meid edasi rahvuste ühendusena ja Euroopa kontekstis tervikuna. Minu meelest on see peamine eesmärk kõnealuse Euroopa aasta taga: tuua lisaväärtust Euroopa reaalsusesse.
<P>
Kuidas edendame loovust ja innovatsiooni? Nagu juhataja teab, saab teie riik, Poola omale Euroopa Innovatsiooni- ja Tehnoloogiainstituudi. See on kindlasti üks tegur selles valdkonnas, mis julgustab Euroopa Liidu liikmesriike looma uut lisaväärtust ja innovatsiooni, kasutades erinevaid stiimuleid.
<P>
Teame siiski, et valitsuse otsused ei too kaasa innovatsiooni ja loovust. Mis tahes me siin otsustame, ei teki need otsuste tulemusena. Selle asemel vajame ressursse ja õigeid eeltingimusi ülikoolides, koolides ja erinevates ühiskonna sektorites, et inimesed saaksid keskenduda millegi uue loomisele ja vahetada parimaid tavasid ning saada vabaks stereotüüpsest mõtlemisest, mis takistab neil läheneda asjadele uuel viisil.
<P>
See on minu arvates suur väljakutse, sest teame kõik, et haridusasutused meie oma riikides on paljudel juhtudel arenenud ammuste traditsioonide põhjal. Õpetatud on teatud traditsioone ja tõde, kuid mingil määral on vajadus asju kahtluse alla seada ja uurida neid pluralistlikust vaatenurgast. Peame mõistma, et olles kriitilised ja mitte nõustudes, esitades väljakutseid paradigmadele ja teatavatele n-ö tõdedele, õnnestub meil luua uus lisaväärtus.
<P>
Tean, et volinik kutsub kindlasti kõiki liikmesriike üles esitama riiklikke innovatsioonistrateegiaid selle kohta, kuidas nad aitavad õpilastel mõelda välja uusi ideid või anda ruumi uuele mõtteviisile alates varajastest kooliaastatest ülikoolini elukestva õppe programmi alusel.
<P>
See on oluline küsimus ning arvan, et kõnealuse Euroopa aasta peamine panus on see, et loovus, innovatsioon ja uus mõtteviis muutuvad arutelu keskseks osaks. Võib-olla viib see innovatsiooni ja uue lisaväärtuseni ning võib-olla on nende tulemuseks toodete loomine, sest majandus on Euroopa Liidus oluline küsimus. Tänan teid, hr juhataja.
<SPEAKER ID="139" NAME="Mieczysław Edmund Janowski">
fraktsiooni UEN nimel. - (PL) Hr juhataja, volinik, Paul Gauguin on öelnud "Sulen oma silmad, et näha”. Tahame näha paremini, saada paremini aru ja tegutseda paremini. Peame üles äratama oskused ja anded, mis on meie sees peidus. On oluline kasutada kogu Euroopa ühiskonna loovuse jõudu, et seista silmitsi maailma esitatud väljakutsetega. Me moodustame planeedil vähem kui 8 % inimestest. Teised inimesed ei ole passiivsemad ega vähem andekad. Seetõttu, tegutsedes fraktsiooni Liit Rahvusriikide Euroopa nimel, tahaksin toetada Euroopa loovuse ja innovatsiooni aasta algatamist.
<P>
Ma ei sooviks siiski, et see oleks tegevus ainult tegevuse pärast. Peame tegema kõik endast sõltuva, et vältida võimaluste ja oskuste raiskamist luua uusi ja positiivseid väärtusi kõikides valdkondades: tehnoloogias, ettevõtluses, finantsvaldkonnas ja sotsiaalses ning mujal. Me ei saa endale lubada tuhandete andekate eurooplaste, noorte ja vanade, sealhulgas puuetega inimeste oskuste, võimete ja raske töö raiskamist. Peame andma endast kõik, et lihtsustada menetlusi innovaatiliste lahenduste kasutuselevõtmiseks. Kasutagem selleks raamprogrammi 7. eesmärki!
<SPEAKER ID="140" NAME="Mikel Irujo Amezaga">
fraktsiooni Verts/ALE nimel. - (ES) Tahaksin alustada nii komisjoni õnnitlemisega ettepaneku puhul kui ka raportööri pr Batzeli õnnitlemisega raporti puhul, millele on peaaegu üksmeelne toetus tavapärase erandiga, milleks on üks liige meie komisjonist kogu raporti kohta.
<P>
Ühest küljest peaksin märkima, et mu päritolupiirkond Baskimaa peab käesoleval aastal innovatsiooni aastat. Seda 2007. aastal kinnitatud ideede põhjal ja usun, et vähemalt mõnedele neist peaks olema võimalik toetuda olulisel määral.
<P>
Konkreetselt võiks üheks ideeks olla kriitilise ja vaba mõtlemise edendamine ühiskonnas. Aasta peaks sisaldama vähemalt seda mõtet. Mõtlemine, mis viib teadusvaimu edasi ja arendab võimet mõelda, et aidata kaasa muutustele organisatsioonides ja asutustes meie territooriumil ning nende panusele kaasaegse, toetava, avatud ja innovaatilise mandri ülesehitamisel.
<P>
Teisest küljest peaks loovuse ja innovatsiooni aasta edendama avatud innovatsiooni ideed: innovatsioon, mis põhineb sisemisel suutlikkusel ning hõlmab kõiki võimalikke allikaid - kasutajaid, tarnijaid ja võrgustikke - ning mis tootest ja teenusest kaugemale minnes hõlmab immateriaalseid ja üldiselt mitmekesiseid aspekte, mille tulemuseks on väärtuse loomine.
<P>
Samuti peaks aasta viima innovatsiooni kõikidesse valdkondadesse: innovatsioon, mis jõuab kõikide valitsusteni - ja siinkohal ei pea ma silmas ainult liikmesriikide, piirkondade või eraasutuste valitsusi, millel on aasta jooksul piisavalt öelda. Paluksin ka komisjonil neid silmas pidada.
<P>
Innovatsioon peaks laienema kõikidele organisatsioonidele ja asutustele, avalikele või erasektorisse kuuluvatele, kasumit tootvatele või mittetulunduslikele ning kõikidele eluvaldkondadele. Eelkõige peaks see edendama sotsiaalset innovatsiooni ja innovatsiooni, mis toetab keskkonnaalast säästlikkust.
<SPEAKER ID="142" NAME="Vladimír Železný" LANGUAGE="CS">
Hr juhataja, mind valiti Euroopa Parlamenti endises kommunistlikus riigis. Üllatav on see, et siin ELis kogeme taas kord neid asju, mille möödanikku jätmise suhtes olime ammu veendunud. See on kummaline déją vu tunne. Elasin oma riigis terve kommunistliku perioodi, mille jooksul olid meie elud hoolikalt jaotatud aastateks, kuudeks, nädalateks ja päevadeks, millest kõik olid kellelegi või millelegi pühendatud. Meil oli rahvakultuuri aasta, raamatu kuu, Tšehhoslovakkia ja Nõukogude Liidu sõpruse kuu, kosmose nädal, kaevurite päev. Iga kord, kui hommikul ärkasime, kuulus meie päev, nädal või kuu kellelegi teisele kui me ise. Meie elud kulgesid nagu üks suur lõputu kampaania. Sellised kampaaniad olid mõeldud selleks, et varjata vabaduse puudumist ja ka apelsinide ja liha nappust. Euroopa Liidu liikmetena on meil piisavalt apelsine ja liha, kuid siiski alistub liit samale kiusatusele: saavutada tulemusi kampaaniate kaudu kannatliku ja järjekindla töö asemel.
<P>
Kuidas kavatseb Euroopa Liit ajada kokku rohkem loovust? Loovus põhineb avastustel ja andekusel, inspireeritud (või vähemalt heal) ideel. Me ei saavuta midagi muud, kui teeme sajad täiendavad valitsusvälised organisatsioonid õnnelikuks. Valitsusvälised organisatsioonid on kummaline haigus, mis meie demokraatiat mõjutab. Ehkki neid pole valitud ega volitatud, lubatakse neil võtta raha meie fondidest, sest nad tegutsevad loomulikult üldise heaolu huvides. Nad kulutavad rõõmuga kogu eelarve sellele aastasele kampaaniale. Nad kulutavad maksumaksjate raha tuhandetele voldikutele, arvukatele reklaamidele, sündmustele ja seminaridele. Loovus on aasta pärast siiski samasugune. Hr juhataja, mul on ettepanek. Euroopa loovuse ja innovatsiooni aasta asemel kuulutagem järgmine aasta tavalise töö aastaks, mis on vaba igasugustest kampaaniatest. Kampaaniavaba aasta: milline kergendus see oleks. Tänan teid.
<SPEAKER ID="143" NAME="Thomas Wise" AFFILIATION="NI">
Hr juhataja, Euroopa aasta 2009 üldeesmärk on "arendada kõigi inimeste loovust kui innovatsiooni käivitajat ning peamist tegurit, mis võimaldab elukestva õppe kaudu arendada isiklikke, tööalaseid, ettevõtlusalaseid ja sotsiaalseid pädevusi”. Aga räägime alati uutest õigusaktidest. Vastuhakkav riik, mis on kinni õigusaktides ja bürokraatias, lämmatab loovuse ja ettevõtluse oma rahva seas. Näiteks Belgiast ei tule kunagi ühtegi Joe Meeki ega Richard Bransonit - ning olgem ausad: Singing Nun ei ole kunagi suutnud võistelda The Beatlesi või Rolling Stonesiga.
<P>
Kui komisjon ära vajub enne seda, kui ta pimedusse ära kaob, säilivad Euroopa kultuuri tööd nagu kootud tekid. Ärgem lämmatagem oma kunstnikke täiendavate õigusaktidega ja nagu suur Ral Dunner kunagi ahastas: "You don't know what you've got until you lose it, uh-huh, oh yeah!” (sa ei saa aru, mis sul on enne, kui sellest ilma jääd).
<SPEAKER ID="144" NAME="Pál Schmitt" AFFILIATION="PPE-DE">
(HU) Hr juhataja, volinik, Euroopa loovuse ja innovatsiooni aasta on suurepärane võimalus juhtida tähelepanu liidu tegevusele haridus- ja teadusvaldkonnas, eelkõige seoses elukestva õppe programmiga.
<P>
Elukestev õpe on oluline osa Lissaboni kavast ja selle kõige olulisemad eesmärgid on teadmistepõhise ühiskonna väljatöötamine, suurenenud konkurentsivõime, majanduse tugevdamine ning töökohtade loomine.
<P>
Kui räägime loovusest, kaldume kergesti mõtlema üksnes teadlastele, inseneridele, ehitajatele ja käsitöömeistritele. Lisaks majanduslikule ja tehnoloogilisele innovatsioonile on loovuse mõistel siiski teine, lihtsam tõlgendus, mis on tõenäoliselt meile lähedasem - nimelt loovus kunstilises mõttes.
<P>
Väga paljuski annavad kunstnikud, kes meid ikka ja jälle pimestavad, panuse meie elude täiustamisesse, olgu see maalimine, skulptuur, laulmine, teater, graafika, fotograafia, disain või isegi kinokunst, mis jõuab massideni. Kunstnikud ja nende loodud teosed määravad meie elukvaliteedi.
<P>
Loovuse aasta annab hea võimaluse tunnustada ja hinnata neid inimesi, kes muudavad meie lähiümbruse elamisväärseks ning mõjutavad noorte eurooplaste maitset, väärtushinnanguid ja nõudmisi paremuse suunas.
<P>
Saan aru, et meil on suur vajadus innovaatiliste ja loovate tehnoloogiate järele, mis toovad kaasa revolutsioonilisi muutusi. Meid pimestavad suurepärased autod, imelised kommunikatsioonivahendid ja innovaatiliste teadusuuringute tulemused, kuid mis oleks elu väärt ilma meid ümbritsevate ilusate kunstiteoste, kujude, graafika, tekstiilide või loovate muusika- ja kirjandusteosteta?
<P>
Loodan väga, et Euroopa Liidu programmid hõlmavad kultuuri eetilist ja materiaalset hindamist, eelkõige teoste puhul, mis tekitavad uhkusetunde Euroopa identiteedi üle ja mille tulemusena võib meile kõigile eurooplane olla pisut rohkem meeldida.
<P>
Lõpetuseks, ehkki olen seni rääkinud kunstidest, lubage mul palun väljendada lootust, et Euroopa Innovatsiooni- ja Tehnoloogiainstituut, mis avati hiljuti Budapestis, annab samuti tõhusa panuse kõnealuse aasta edukusse. Tänan teid tähelepanu eest.
<SPEAKER ID="145" NAME="Leopold Józef Rutowicz" AFFILIATION="UEN">
(PL) Hr juhataja, tarbimise suurenemine ning ressursside suurenemine majanduskasvu, tervishoiu ja kultuuri jaoks sõltuvad saabuvas globaliseerumise protsessis üha suuremal määral hariduse tõhususest, tegevustest, mis edendavad inimeste igapäevast loovust ja innovatsiooni, paremate organisatsiooniliste ning finantsmudelite loomisest uuenduste kasutuselevõtmiseks ning ideedest, mis suurendavad tootlikkust, parandavad kvaliteeti, loovad töökohti, vähendavad kulusid ja suurendavad konkurentsivõimet.
<P>
Selle kõige juures on oluline hariduse arendamine ja see hõlmab kohustuslikku haridust, mis peaks julgustama loovat mõtlemist. Ka meedia peaks julgustama innovaatilist mõtlemist, tutvustades saavutusi ja näidates austust nende suhtes, kes nende saavutuste eest vastutavad. Innovatsioon majanduses, erinevatel kohaliku valitsuse tasanditel ja nii edasi võiks vallandada suure kaasatuse tingimusel, et haldustõkked eemaldatakse ning toimub täielik sotsiaalne integratsioon, mis suures osas sõltub poliitikutest.
<P>
2009, loovuse ja innovatsiooni aasta, ei peaks olema mõtlemise aasta, vaid konkreetse ja loova tegevuse aasta. Direktiivi projekt on vajalik dokument ning esitatud muudatusettepanekud ei muuda selle põhisisu. Tänan teid raporti eest, pr Batzeli.
<SPEAKER ID="146" NAME="Małgorzata Handzlik" AFFILIATION="PPE-DE">
(PL) Hr juhataja, loovus ja innovatsioon on teadmistepõhise majanduse võtmetegurid ja Euroopa majandus kuulub kindlasti nende sekka. Seista silmitsi üleilmastumisega kaasnevate väljakutsetega ja kasutada ära selle pakutavaid võimalusi eeldab loovat ja innovaatilist lähenemisviisi.
<P>
Majanduslik tegevus on ainult üks valdkondadest, kus loovus ja innovatsioon on olulised tegurid edu saavutamisel ning kus nad sageli annavad otsustava konkurentsieelise. Ilma nendeta on raske mõelda toodetele ja teenustele, mis täidavad tarbijate kasvavaid nõudmisi. Seetõttu usun, et suuremat kaasatust ettevõtete seas, eelkõige seoses nende kogemustega inimeste innovatsiooni ja loovuse potentsiaali kasutamisel, tuleks Euroopa Komisjoni kavades rohkem rõhutada.
<P>
Loovus ja innovaatilisus on oskused, mida on raske õppida, kuid neid saab kindlasti toetada. Haridus on väga oluline nende arengu stimuleerimisel. See ei tohiks siiski piirduda koolide ja akadeemilise haridusega. Oluline on see, et loovust ja innovatsiooni edendatakse kõikidel hariduse tasemetel, erinevat tüüpi hariduse puhul kuni töö- ja pensionieani. Innovatsiooni ja loovuse edendamisel tasub ära kasutada olemasolevatest haridusalastest programmidest ja ka teistest algatustest, eelkõige piiriülese dimensiooniga algatustest, saadud kogemusi.
<P>
Usun, et 2009. aasta kuulutamine Euroopa loovuse ja innovatsiooni aastaks on tõhus inimeste teadlikkuse suurendamisele kaasaaitamisel, teabe levitamisel heade tavade kohta ja teadustegevuse ja loovuse stimuleerimisel. Eelkõige stimuleerib see arutelu poliitika ja muutuste üle, mida tuleks algatada, et loovus ja innovatsioon saaksid rohkem toetust ettevõtetelt, Euroopa institutsioonidelt ja liikmesriikidelt.
<SPEAKER ID="147" NAME="Jerzy Buzek" AFFILIATION="PPE-DE">
(PL) Hr juhataja, on tõesti harv juhus tõdeda, et nõustun kõikidega, kes on enne mind sõna võtnud. Olete kõik selgelt ja veenvalt rääkinud, miks see aasta on oluline. Hr Janowski seletas seda mõned minutid tagasi eriti väljendusrikkalt. Nõustun siiski ka nendega, kes ütlevad, et see võib olla jälle üks taoline aasta, millel ei ole mingeid tegelikke tulemusi. Seega, kui me ei taha lihtsalt öelda aasta-paari pärast, peame valmistama ette konkreetseid samme.
<P>
Üks konkreetne samm oleks sätestada, et viime ellu peamist prioriteeti, milleks on Lissaboni strateegia. Ma pole kuulnud, et keegi oleks seda maininud. See on äärmiselt oluline küsimus. Lissaboni strateegias seostasime esimest korda tehnoloogilised ja majanduslikud küsimused kunstialaste küsimustega. Kui räägime konkreetsetest sammudest, arvan, et peaksime seda tegema kahel tasandil.
<P>
Esimene tasand (kasutan ära asjaolu, et volinik Figel' on koos meiega ja tema vastutab koolitus- ja haridusküsimuste eest) on haridus. Peaksime analüüsima olukorda Euroopa Liidus. Kas keskkooli sisseastumiseksam annab aluse loovaks mõtlemiseks noortes inimestes, kes seda teevad? Peame tõsiselt uurima, mis on Euroopas toimumas. Ühelt poolt esteetiline tundlikkus ja teiselt poolt matemaatilised võimed ja teadus - see on meil puudu. Traditsioonilised humanitaaralad ei võimalda seda. Euroopa ülikoolide ühendus räägib sageli sel teemal.
<P>
Üks viimane küsimus, mis on väga oluline. Kui rääkida ressurssidest, räägitakse mingite ressursside eraldamisest Euroopa Liidus. Peame püüdma luua sellise olukorra, et aasta lõpuks on meil raport, mingid konkreetsed andmed olukorra kohta üksikutes liikmesriikides, mis on puudu, kuidas saame võrrelda, sest me pole kunagi sellist tüüpi võrdlust Euroopas korralikult teinud. See aitab meid Lissaboni strateegia puhul.
<SPEAKER ID="148" NAME="Zita Pleštinská" AFFILIATION="PPE-DE">
(SK) Volinik Figel', mul on hea meel, et viibite täna sellel arutelul, sest teie elukogemus on paljuski minu omaga sarnane.
<P>
Mu enda kunstnikukogemus lubab mul öelda, et Euroopa aastate pühendamine teatavatele teemadele aitab kindlasti kaasa üldsuse teadlikkuse ja kaasatuse suurendamisele.
<P>
Kuna praegune Euroopa peab reageerima üleilmastumisega kaasnevatele väljakutsetele ja võimalustele, tugevdades oma loovust ja innovatsioonisuutlikkust, tervitan komisjoni otsust kuulutada 2009. aasta Euroopa loovuse ja innovatsiooni aastaks.
<P>
Liikumapanev jõud innovatsiooni taga on inimesed, nende tööalased, ettevõtlusalased ja sotsiaalsed pädevused. Seetõttu tuleb erilist tähelepanu pöörata elukestvale õppele. Tervitan kavandatavaid loovuse ja innovatsioonisuutlikkuse edendamise meetmeid elukestva õppe kõigis etappides kuni töö- ja pensionieani.
<P>
Olen veendunud, et 2009. aasta eesmärkide saavutamiseks, mille eesmärk on tuua Euroopale kasu innovatsioonist, peaks meetmed sobituma kokku muu poliitikaga, mis peaksid pärast Euroopa loovuse ja innovatsiooni aasta lõppu jätkuma.
<SPEAKER ID="149" NAME="Silvia-Adriana Ţicău" AFFILIATION="PSE">
(RO) 2009. aasta kuulutamine Euroopa loovuse ja innovatsiooni aastaks on kindel kohustus, mille oleme võtnud. 42 % ettevõtetest, mis töötavad ELis tööstuse ja teenuste valdkonnas, on andnud aru innovatsioonialastest tegevustest. 2003. aastal tegid uuendusi 65 % Saksamaa ettevõtetest ning ühe miljoni elaniku kohta anti välja 312 patenti, võrreldes Euroopa keskmise 128-ga ühe miljoni elaniku kohta. Rumeenias ajab innovaatilist äri üks viiendik ettevõtetest. 2006. aastal oli Euroopa investeerimine teadusuuringutele ja innovatsioonile ainult 1,84 % SKPst, võrreldes Lissaboni strateegias sätestatud 3 % eesmärgiga.
<P>
Investeerimine teadusuuringutesse ja innovatsiooni ei suurenenud samas tempos kui Euroopa SKP. Arvan, et küsitlustest, uuringutest, konverentsidest ja teabekampaaniatest ei piisa. Euroopa loovuse ja innovatsiooni aasta peab olema aasta, kui lubadustest kinni peetakse. Loovuse edendamine eeldab asjakohast toetust ühenduse eelarvest ja riiklikest eelarvetest. Volinik, koos meiega, koos Euroopa Parlamendi ja liikmesriikidega võtate kohustuse loovuse ja innovatsiooni suurenemiseks Euroopas 2009. aastal.
<SPEAKER ID="150" NAME="Dumitru Oprea" AFFILIATION="PPE-DE">
(RO) Täname kõiki, kes panid ühe Kesk- ja Ida-Euroopa riigi loovust aasta varem tähistama, sest Budapest on tegelikult selle uue Euroopa loovuse ja innovatsiooni trendi pealinn. Seoses sellega teeme ettepaneku, et juhtivatel ülikoolidel peaks olema võimalus edendada Euroopa poliitikat, korraldades spetsiaalseid tegevusi vähemalt ühes ülikoolis igast viimase kahe lainega liitunud riigist, ning ekspertidel ja spetsialistidel peaks nendes tegevustes sõnaõigus olema. Samuti teeme ettepaneku, et kaks või kolm tippteadlast viimase kahe lainega liitunud riikidest saaksid minna külla viiele parimale ülikoolile ja teaduskeskusele Euroopas.
<SPEAKER ID="151" NAME="Marusya Ivanova Lyubcheva" AFFILIATION="PSE">
(BG) Hr juhataja, volinik, 2009. aasta määramine "Euroopa loovuse ja innovatsiooni aastaks” annab võimaluse edendada kultuurialast, teaduslikku ja majanduslikku koostööd, väljavaated, mis avanevad igale riigile arendada oma riiklikku kava inimeste loovpotentsiaali ergutamiseks.
<P>
Just nagu on oluline elukestev õpe, otsustab loovus, mis on iga innovatsioonipoliitika aluseks, uue sotsiaalse lisaväärtuse tootmisel. Kõnealune poliitika näitab, et usaldame ja arendame inimressursse - ning need on kesksel kohal. On oluline luua otsene seos hariduse, kultuuri ja teaduse vahel. On oluline, et institutsioonid omavahel suhtleksid, et laiendada oma tegevusulatust. Loovus ja innovatsioon kehtivad iga vanuse puhul. Samuti on oluline, et eraldataks piisavaid rahalisi vahendeid ja tuleks võita avalik toetus andekuse ergutamisele. Anded arenevad, kuid nad vajavad toetust, sest ühiskonna liikumapanevad jõud on just nimelt suutlikud ja andekad loovisiksused.
<SPEAKER ID="152" NAME="Ján Figeľ">
komisjoni liige. - (SK) Sooviksin avaldada suurt tänu huvitava arutelu eest, mis näitab huvi innovatsiooni ja loovuse suhtes ja parlamendi toetust kõnealusele kavale. Märkasin, et arutelu domineerisid liikmed uutest liikmesriikidest, mis on iseenesest positiivne ning edastab võib-olla positiivse märguande, et liidu laienemine tähendab uute teemade ja reaalsuse käsitlemist nii globaalsest kui ka kohalikest vaatenurkadest.
<P>
Ameerika sotsioloog Richard Florida on öelnud, et innovaatilise ühiskonna võti peitub n-ö kolme T kombinatsioonis: talent, technology, tolerance (andekus, tehnoloogia ja sallivus). Kõik on mingil määral oma erilisel viisil andekad. Tehnoloogiat esindab arvuti või muusikariist, võib-olla hoopis ratastool kui oskuse arendamise vahend. Kolmas aspekt - sallivus muudab kõikidele, sealhulgas tõrjutud ja nõrkadele, võimalikuks osaleda protsessides, mille tulemuseks on tõhusamaks muutumine, sotsiaalne kaasatus ja uued teadmised.
<P>
Mul on hea meel, et kuulsime järjepidevusest 2008. aastaga, sest meie eesmärk on kultuurilise mitmekesisuse ja kultuuridevahelise dialoogi põhjal arendada teist kultuurivaldkonna tegevuskava mõõdet, milleks on loovtööstus. Kasulik on käsitleda kultuuri ühiskonna loova osana, mitte tarbijana, mitte n-ö millenagi mõnikord, vaid majanduse loomise protsessi püsiva osana. Kultuur annab oma panuse. Kultuur ei seisne tarbimises. Kui vaatame kultuuri nii, hakkavad meie loovtööstused õitsema ja toovad häid töökohti ja märkimisväärset majanduskasvu, mis on tegelikult sama kui Lissaboni strateegia. Ei ole mingit dihhotoomiat (kas ettevõtlus või kultuur), vaid pigem ühendus, mis on muidugi tasakaalukas ja mõistlik.
<P>
Teiseks on õppimisprotsessis väga oluline teadmiste jõudmine praktikasse. Meie õppimine on sageli isoleeritud ja killustatud ning praktiliste vajadustega vähe seotud. Ma ei taha väga pikalt rääkida, lihtsalt kokku võtta, et meil oli siin tõeline toetus ettevõtlussektorile, asjaajamisõppele, vastutusele, et mitte ainult Euroopa Liit, vaid ka liikmesriigid peavad edendama ja toetama andekust ja innovatsiooni. Kõik see on seotud haridussüsteemi kaasajastamise ja elukestva õppega.
<P>
Sooviksin lõpetada öeldes, et innovatsioon ei kajastu ainult lõpptoodetes või uutes teenustes. Innovatsiooni on näha ka uutes lähenemisviisides, uutes meetodites ja uutes mentaliteetides. Selles seisneb 2009. aasta olulisus: muuta meie arusaama innovatsiooni olulisusest, andekuse ja loovuse väärtusest. Tänan teid väga. Ootan huviga edasist koostööd.
<SPEAKER ID="153" NAME="Katerina Batzeli" LANGUAGE="EL">
Hr juhataja, arvan, et kõik parlamendis toetame üksmeelselt ja poliitilise kokkuleppe alusel seisukohta, et 2009. aasta peaks olema loovuse ja innovatsiooni aasta. Oleme püüdnud kinnistada oma enesekindlust 2009. aasta kava edukuse suhtes ja see on muutunud üha võimalikumaks tänu kaasotsustamise menetlusele. Euroopa Parlament on kinnitanud, et kõnealusest menetlusest saab poliitika, mis põhineb institutsioonidevahelisel kokkuleppel, mitte üksnes seoses otsustamisega, vaid ka kava rakendamise ja tõhususega.
<P>
Lubage rõhutada, et komisjon peab võtma arvesse meie liikmete muresid kava rakendamise ja edukuse kohta riiklike ametiasutuste ning asjaomaste poolte ettepanekute järelevalve ja esitamise käigus. Seda loovust ja innovatsiooni laiendatakse süvendatult tõepoolest kõikidesse poliitikavaldkondadesse. Samuti hõlbustab see liikuvust kunstnike, kultuuritööstuste, metoodikute ja õpetajate seas.
<P>
See eeldab palju ulatuslikumat auditeerimist kui kultuuridevahelise dialoogi aasta, mille puhul rahastamine toimus selgelt ja garanteeritult Euroopa Ühenduste aastaeelarvest. Võttes arvesse volinik Figel'i ja teiste parlamendiliikmetest kolleegide sõnumit, et peaksime teostama järelevalvet kava rakendamisele, lubage mul juhtida siinse täiskogu tähelepanu sellele, et kultuuridevaheline dialoog ja loovuse ning innovatsiooni aasta peavad Euroopa valimisi silmas pidades saama meie kommunikatsioonipoliitika kõige olulisemaks vahendiks. Sel viisil saame anda väikse panuse kodanike kaasamisse ettevõtlusse, loovusse ja kultuuri.
<P>
(Aplaus)
<SPEAKER ID="154" NAME="Juhataja">
Arutelu on lõppenud.
<P>
Hääletus toimub homme.
<P>
Kirjalikud avaldused (kodukorra artikkel 142)
<SPEAKER ID="155" NAME="Bogdan Golik  " AFFILIATION="PSE">
kirjalikult. - (PL) Enne, kui minust sai Euroopa Parlamendi liige, oli mul võimalus tutvuda põhimõtetega, mis on haridussüsteemi ja eraettevõtete toimimise taga. Saadud kogemus näitas mulle, et Euroopa peab arendama oma loovust ja innovatsioonisuutlikkust nii sotsiaalsetel kui ka majanduslikel põhjustel.
<P>
Mulle tundub, et saabuv loovuse ja innovatsiooni aasta on suurepärane võimalus parandada ELi konkurentsivõimet globaliseeruvas maailmas. Kõiki projekte, mis on seotud koostöö pideva arendamisega liikmesriikide vahel hariduse valdkonnas, heade tavade vahetuses ning ka teadmiste ja innovatsiooni Euroopas, toetavad nii Poola valitsus kui ka ELi ametiasutused. Mul oli hea meel näha EIT idee tugevdamist selle peakontori loomisega Budapesti 2008. aasta juunis.
<P>
Et olla suutelised kasutama inimeste suutlikkust täielikult ja rakendada ideid nagu EIT, on lisaks hästi välja töötatud infrastruktuurile, mis ergutab inimeste loovust, vaja ka toetussüsteemi, mis tagab nõuetekohased töötingimused, võimaldades isikliku arengu jätkamist. Tahaksin kasutada seda võimalust juhtida teie tähelepanu algatusele Poolast ja konkreetsemalt Łódźist, mis on üks EIT harudest. Łódź torkab Euroopas silma innovatsiooni ja erakordsete oskustega nii kaasaegse hariduse kui ka ettevõtluses kasutusele võetavate ideede poolest. Soodsate tingimuste, nagu loovuse ja innovatsiooni aasta ning selliste linnade alahinnatud potentsiaali ärakasutamine nagu Łódź võiks meile kõigile kasulik olla!
<SPEAKER ID="156" NAME="Zita Gurmai  " AFFILIATION="PSE">
kirjalikult. - (HU) Loovus ja innovatsioon mängivad äärmiselt olulist rolli Euroopa suutlikkuses reageerida tõhusalt globaliseerumisega kaasnevatele väljakutsetele ja võimalustele. Teadmiste tõhusam kasutamine ja innovatsiooni arendamine on Euroopa majanduse põhielemendid, mistõttu peame neile erilist tähelepanu pöörama. Euroopa aasta, mille eesmärk on arendada loovust ja innovatsiooni, tahab sellele tähelepanu juhtida.
<P>
Euroopa majanduse arenguvõime sõltub suurel määral selle innovatsioonialasest suutlikkusest. Euroopa peab arendama oma loovust ja innovatsioonisuutlikkust nii sotsiaalsetel kui ka majanduslikel põhjustel. Seetõttu pean oluliseks, et Euroopa aasta räägiks ka praktilistest meetmetest ja edendaks innovatsiooni arengut.
<P>
Loovuse ja innovatsiooni tulemused peavad olema laialdasemalt tuntud. Seetõttu on eriti oluline teavitamis- ja tutvustamiskampaaniate algatamine, ürituste pidamine nii Euroopas, riiklikult, piirkondlikult kui ka kohalikult, oluliste sõnumite edastamine ning teabe levitamine heade tavade kohta.
<P>
Tuleb edendada kobarvõrgustikke, mida peetakse innovatsiooni liikumapanevaks jõuks, ning teadmiste kolmnurkade loomist ja erinevate hariduse vormide tugevdamist. Innovatsiooni edendamiseks peavad liikmesriigid keskenduma saavutatud arengule teenuste valdkonnas innovatsiooni toetamiseks, eelkõige tehnosiirde eesmärgil, innovatsioonisuundade ja -võrgustike loomisele kontaktide kaudu ülikoolide ja ettevõtetega, teadmiste edasiandmisele ja paremale juurdepääsule rahastamisele.
<SPEAKER ID="157" NAME="Nicolae Vlad Popa  " AFFILIATION="PPE-DE">
kirjalikult. - (RO) Mitmekesisus on üks innovatsiooni allikaid ning ELi laienemispoliitika on toonud Euroopasse uusi mitmekesisuse allikaid ja seeläbi uusi innovatsiooni allikaid. Kahjuks on Erasmuse programmides osalemise kulu paljudele Rumeenia üliõpilastele takistuseks, mis vähendab nende osaluse määra.
<P>
Erasmus loodi 1987. aastal eesmärgiga pakkuda üliõpilastele liikuvust Euroopas ja väljavaateid paremaks karjääriks. Kakskümmend üks aastat hiljem on programm lisaks 2 miljoni üliõpilase ja 3 100 kõrgkooli kaasamisele andnud aktiivse panuse ka üliõpilaste akadeemilise elu parandamisse, aidates neil saada kultuuridevahelisi oskusi ja enesekindlust.
<P>
Ehkki see ei olnud selle üldiste eesmärkide seas, õnnestus Erasmuse programmil panna üliõpilasi mõistma Euroopa Liidu peamist olemust: liikumisvabadust mitmekesises, kuid ühtses perekonnas.
<P>
Seega, saabuva innovatsiooni ja loovuse aasta valguses usun, et täiendava rahastamise eraldamine hiljutistest liikmesriikidest pärit üliõpilaste eelarvesse suurendaks osalemist programmis ja seeläbi mitmekesisust innovatsiooni ning loovuse allikana.
