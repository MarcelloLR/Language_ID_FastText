<CHAPTER ID="025">
Eriline tähelepanu lastele ELi välistegevuses (lühiettekanne)
<SPEAKER ID="285" NAME="Juhataja">
Järgmine päevakorrapunkt on arengukomisjoni nimel Glenys Kinnocki koostatud raporti "Eriline tähelepanu lastele ELi välistegevuses” lühiettekanne.
<SPEAKER ID="286" NAME="Glenys Kinnock">
raportöör. - Härra juhataja, kõigepealt soovin öelda, et mul on komisjoni koostatud teatise üle väga hea meel. Ma arvan, et see on laiahaardeline ja edasipüüdlik.
<P>
Härra volinik, oma raportis soovitan välistegevuses rakendamiseks meetmeid, investeeringuid ja protsesse, mida on vaja selleks, et pöörata lastele erilist tähelepanu. Komisjoni ja nõukogu teatis ja järeldused välistegevuse kohta laiendavad ELi lapse õiguste strateegia välismõõdet. Olen veendunud, et see on Euroopa Liidu jaoks oluline töö.
<P>
Härra volinik, nüüd ootan huviga meetmeid nende püüdluste elluviimiseks, mida ma tähele panen. Me tahame näha retoorikat toetavat sisu. Selleks peavad olemas olema vajalikud ressursid ja loomulikult - olen kindel, et nõustute minuga - ei tohi Euroopa Liidu liikmesriigid taganeda kohustustest, mis on võetud seoses aastatuhande arengueesmärkide rahastamisega. Me teame, et suur osa maailma kahest miljardist lapsest heitleb iga päev vaesuse ja kaitsetusega. Teame ka, et 98% äärmist vaesust kannatavatest maailma lastest elab arenguriikides.
<P>
Lisaks on nüüd selge, et finantskriisi mõju tunnetavad eriti tugevalt lapsed ja noored, näiteks tervishoiu- ja hariduseelarvete vähendamise tõttu. Seetõttu pean õigeks seda, et me võtame laste nimel ja koos nendega poliitilise kohustuse kõige kõrgemal tasemel. Euroopa Liit peab oma partnerluses arenguriikidega nägema võimalusi mõjutada avalikku poliitikat, et päästa laste elusid. Lastega seotud prioriteetset tegevust tuleb edendada siis, kui Euroopa Komisjon peab läbirääkimisi riigistrateegia dokumentides sätestatud piirkondlike ja temaatiliste strateegiate üle, siis, kui vastavad dokumendid on koostatud, ja seejärel siis, kui need on läbi vaadatud.
<P>
Eelarve tugimeetmetesse, kaasa arvatud aastatuhande arengueesmärke käsitlevatesse lepingutesse, tuleks lisada erieesmärgid ja näitajad laste kohta. Mul on hea meel komisjoni kavatsuse üle koostada partnerriikidega riiklikud laste tegevuskavad. Meil on vaja kinnitust selle kohta, et isegi kõige ebasoodsama sotsiaalse seisundiga lastel, sealhulgas puudega lastel ja orbudel, on võrdne juurdepääs tervishoiule, hoolekandele ja õigusteenustele.
<P>
Olen veendunud, et nii Brüsselis asuvaid kui ka delegatsioonides olevaid komisjoni ametnikke tuleb rohkem ja paremini välja õpetada, eriti selles osas, mis puudutab laste osalemise korraldamist. Me peame Euroopa Liidus põhjalikult läbi mõtlema laste ärakuulamise ja laste osalemise tagamise viisid, sest mõistame, et just lapsed on need, kes annavad elu 1989. aastal vastu võetud lapse õiguste konventsiooni kaudu rahvusvahelises õiguses talletatud väärtustele. Minu kogemused näitavad, et lapsed - noored inimesed - ise mõistavad ja tunnetavad seda, kuidas võidelda vaesuse ja keskkonnaseisundi halvenemisega, ning me peame nende kogemust arvestama.
<P>
Mul on hea meel selle üle, et komisjon tunnistab, kui tähtis on konsulteerimine ELi lapse õiguste strateegia koostamise käigus. Nagu ma aru saan, on see kavandatud 2009. aasta esimeseks pooleks. Härra volinik, kas komisjon saab kinnitada, millal kõnealune protsess algab? Ma loodan, et avalikku arutelu, sealhulgas konsulteerimist lastega, ei otsustata uue komisjoni ja parlamendi ametisseasumiseni peatada.
<P>
Lõpetuseks tsiteerin Kofi Annani: "Maailmas ei ole midagi pühamat kui vastutus laste ees. Ei ole tähtsamat kohustust kui tagada, et laste õigusi austatakse, et nende heaolu kaitstakse, et nende elus ei ole hirmu ega puudust ning et nad kasvavad üles rahus.” Arvan, et me kõik oleme nõus, et need on õilsad eesmärgid.
<SPEAKER ID="287" NAME="Janez Potočnik">
komisjoni liige. - Härra juhataja, mul on hea meel siin täna viibida ning rääkida lastest ja ka raportist, mille te varsti vastu võtate.
<P>
Lubage mul kõnelda mõni minut sellest, kuidas me oleme jõudnud sinna, kus me praegu oleme, sellest, mida toob tulevik, ning ka laste osalemisest, mis on tõenäoliselt meie suurim lastega seotud siht.
<P>
Täna astume suure sammu pikas protsessis, mis algas mitu aastat tagasi komisjonisisese protsessina. Me mõistame, et Euroopa Liit vajab laste strateegiat. Meil on vaja strateegiat selle kohta, kuidas meie, Euroopa Liit, oma kohustusi ellu viime. Me oleme koos ülejäänud maailmaga alla kirjutanud ÜRO lapse õiguste konventsioonile.
<P>
Esimene samm oli komisjoni 2006. aasta teatis ELi lapse õiguste strateegia väljatöötamise kohta. Sellele järgnes 2008. aastal teatiste pakett laste kohta välistegevuses, mis annab ülevaate ELi laiahaardelisest lastega seotud lähenemisviisist, milleks kasutatakse kõiki olemasolevaid väliskoostöö vahendeid.
<P>
Lubage mul teha väike kõrvalepõige, sest olen kindel, et nii mõnelgi teie hulgas tekib järgmine küsimus: mis on saanud ELi lapse õiguste strateegiast, mis eespool nimetatud teatises välja kuulutati? Ma võin kinnitada, et komisjon töötab selle strateegia kallal ja see esitatakse järgmise komisjoni koosseisu ametiajal.
<P>
Sloveenia eesistumisajal 2008. aasta mais võttis nõukogu vastu järeldused lapse õiguste edendamise ja kaitse kohta Euroopa Liidu välistegevuses - areng ja humanitaarne mõõde.
<P>
Seejärel alustas arengukomisjon raporti projekti koostamist. Nüüd oleme selle protsessiga lõpule jõudnud ja homme panete te selle suurepärase raporti hääletusele.
<P>
Lisaks põhineb ELi lastepoliitika kahtedel ELi suunistel - suunistel laste ja relvastatud konfliktide kohta ning suunistel lapse õiguste kohta -, kusjuures mõlemat rakendatakse mitmes valitud prioriteetses riigis ja katseriigis. Komisjon tunneb heameelt meie teatist suurepäraselt täiendava raporti, samuti nõukogu järelduste ja suuniste üle. Me kasutame neid kindlasti oma töös lastega.
<P>
Lubage mul oma viimastes selgitustes keskenduda meie praegusele tõenäoliselt suurimale ülesandele - laste osalemisele. Kuidas tagada laste kaasamine neid puudutavate otsuste tegemisse? Kuidas tagada laste juurdepääs asjakohasele teabele? Kuidas tagada lastele võrdsed võimalused oma vaadete väljendamiseks? Me peame tunnistama, et kõige selle hulgas, milles me lapse õiguste konventsioonis kokku leppisime, võib see olla suurim proovikivi.
<P>
Me peame möönma, et oleme laste osalemise valdkonnas endiselt millegi märkimisväärse saavutamisest kaugel. Oleme komisjonis hakanud kaaluma, kuidas töötada välja ja rakendada tõelisi, mitte üksnes sümboolseid võimalusi laste osalemise tagamiseks. Laste osalemine peaks olema asjakohane, mõtestatud ja teadlik. Oleme rahastanud ka laste osalemist teemaprogrammi "Investeerimine inimestesse” raames.
<P>
Miks see meile, täiskasvanutele, nii raske on? Peamiselt seetõttu, et see seab küsimuse alla meie põhiolemuse - meie käitumisviisi.
<P>
Mida kavatseb komisjon välistegevuse raames teha, et seda osalemist edendada? Komisjon teeb meie delegatsioonidele kättesaadavaks vahendid, mis võimaldavad lastega nõu pidada, kusjuures neid vahendeid ei hakka kasutama mitte üksnes meie delegatsioonid, vaid ka partnerriigid. Koostöös UNICEFiga töötame välja ka vahendite paketti, mis ei käsitle üksnes laste osalemist, vaid kogu lastekaitset ja õiguslikku reformi ning lastega seotud eelarvete koostamist.
<P>
Lisaks vahendite paketile uuendame ja tugevdame oma koostööd UNICEFiga ka üldiselt, et parandada tuge, mida pakume partnerriikidele nende püüdlustes anda lastele riigi tasandil oma hääl.
<P>
Ühtlasi teeme tihedat koostööd mitmete valitsusväliste organisatsioonidega, et selgitada välja võimalikud tegevuse vormid, kusjuures sageli on sellisesse tegevusse kaasatud ka lapsed ja tagatud nende mõtestatud osalemine. Olgem ausad: see kõik ei juhtu homme. See on alles pika protsessi algus.
<P>
Lubage mul teha raporti kohta vaid üks märkus. Raportis rõhutatakse, et komisjon peaks pöörama tähelepanu laste osalemisele, kuid kolleegid, ka teie peate seda tegema, ning ma võin teile kinnitada, et komisjon teeb teiega laste osaluse edendamisel hea meelega koostööd. Et selles tähtsas küsimuses edasi liikuda, tuleks kahe institutsiooni jõud ühendada.
<P>
Lubage mul veel kord kinnitada, et komisjon hindab raportit kõrgelt, ja rõhutada, et me teeme soovituste järgimiseks kõik endast oleneva. Loodame Euroopa Parlamendi jätkuvale toetusele selles valdkonnas.
<P>
Vastuseks proua Kinnocki küsimusele on mul hea meel kinnitada, et komisjoni seisukoht ei ole muutunud. Mõte kasutada 2009. aastat aruteludeks tuli komisjonilt eneselt ning me töötame välja lastega konsulteerimise protsessi tingimusi, milles võetakse arvesse kõiki olemasolevaid vahendeid.
<P>
Tahaksin rõhutada ka seda, et komisjon on huvitatud arutelust, mille käigus austatakse kõiki lapse õigusi.
<P>
Proua Kinnock, lubage mul lõpetuseks tänada teid väga viljaka koostöö eest lastega seotud küsimustes, mitte üksnes seoses kõnealuse raportiga, vaid ka läbi aastate tehtud koostöö eest. Tean, et kõnelesin liiga kaua, kuid laste õigustest ei saa kunagi ülemäära pikalt rääkida.
<SPEAKER ID="288" NAME="Juhataja">
Suur tänu, volinik. Teie kõne oli tõesti väga huvitav ja puudutas teemat, mis on ülimalt tähtis.
<P>
Päevakorrapunkti käsitlus on lõppenud.
<P>
Hääletus toimub neljapäeval, 19. veebruaril 2009.
<P>
Kirjalikud avaldused (kodukorra artikkel 142)
<SPEAKER ID="987" NAME="John Attard-Montalto  " AFFILIATION="PSE">
kirjalikult. - Kurb on päev, mil peame tõdema, et iga päev sureb maailmas enam kui 26 000 alla viieaastast last - enamasti välditavatel põhjustel.
<P>
See on traagiline, sest palju elusid saaks päästa, kui võtta asjakohaseid meetmeid, olgu meditsiinilisi või rahalisi, kuid olukord halveneb endiselt. Erilist tähelepanu tuleb pöörata kõige kaitsetumatele ja ühiskonnas tõrjutumatele tüdrukutele ja poistele, sealhulgas puudega lastele, sisserändajate lastele ja vähemuste hulka kuuluvatele lastele.
<P>
Raport väärib kiitust. Ma ei nõustu vaid nende aspektidega, mis käsitlevad aborti.
<P>
Arengukomisjon võttis selle omaalgatusliku raporti (koostanud Glenys Kinnock (PSE, Ühendkuningriik)), mis käsitleb erilist tähelepanu lastele ELi välistegevuses, vastu selleks, et vastata komisjoni asjaomasele teatisele. Arengukomisjon tunnustas teatist ja nelja aluspõhimõtet, mis sisalduvad komisjoni tegevuskavas laste õiguste kohta välistegevuses, sest need kajastavad terviklikku ja järjekindlat lapse õigustel põhinevat lähenemisviisi.
<P>
Rohkem aega kaotamata peame:
<P>
analüüsima põhjalikult laste õigusi;
<P>
ehitama olemasolevad noorte ja laste võrgustikud üles jätkusuutlikeks platvormideks, mille kaudu saaks lastega konsulteerida;
<P>
tagama, et rahvusvahelised lepingud ELi ja kolmandate riikide vahel sisaldavad õiguslikult siduvat klauslit lapse õiguste kaitse kohta.
<SPEAKER ID="289" NAME="Daciana Octavia Sârbu  " LANGUAGE="RO">
Meie kohus on tagada, et meie oleme need, kes ehitavad parema tuleviku nii eurooplaste kui ka arenguriikide jaoks.
<P>
Lapsed on meie tulevik ja me peame tagama, et nende õigusi täidetaks ja austataks kolmandates riikides, mis saavad Euroopalt rahalist toetust.
<P>
Suhtlemisel kolmandate riikidega on Euroopa Liidu esmatähtis ülesanne tagada laste õigus haridusele ja juurdepääs tervishoiuteenustele.
<P>
On õige, et praegu on finantskriis, kuid me ei saa vaadata mööda asjaolust, et iga kolme sekundi tagant sureb kuskil maailmas üks laps ja iga minuti tagant sureb sünnitusel üks naine.
<P>
Arvestades seda, et lapsed moodustavad poole maailma elanikkonnast, peame laste õigused seadma Euroopa Liidu arengupoliitikas peamisele kohale.
<P>
Iga liikmesriik peab võimalust mööda osalema arenguriikidega tehtavas koostöös. Õigupoolest peaks Euroopa Komisjon avaldama arenguriikidele survet, et need lisaksid riigi õigusaktidesse ÜRO lapse õiguste konventsiooni sätted.
<SPEAKER ID="986" NAME="Anna Záborská  " LANGUAGE="SK">
Mul on hea meel, et sain naiste õiguste komisjonis kirjutada arvamuse kõnealuse raporti kohta. Olen eriti huvitatud laste õiguste küsimusest välissuhete raames.
<P>
Minu arvamus kiideti ühehäälselt heaks. Kõigepealt märgitakse selles, et ELi välistegevuse strateegias tuleks lapse õiguste osas lähtuda inimõiguste ülddeklaratsioonist, eelkõige artiklitest 3, 16, 18, 23, 25, 26 ja 29. Need on eriti tähtsad üksikisiku ja ühiskonna kui terviku heaolu seisukohast. Minu arvamuses rõhutatakse, et igasugune lapse õigusi toetav tegevus peaks andma eesõiguse lastevanematele ja laste lähisugulastele.
<P>
Asjaolu, et Euroopa Parlament võttis minu arvamuse vastu, näitab, kui tähtis on kaitsta inimelu juba selle algusest peale ja anda igale lapsele oma identiteet. Mul õnnestus lisada avaldused, milles mõistetakse hukka sooline eugeeniline diskrimineerimine, mida esineb teatavates maades järjest sagedamini. Arvamuses kutsutakse komisjoni üles rõhutama oma arengupoliitikas seda, kui tähtis on iga lapse sünni registreerimine kõikides kolmandates riikides, ja siduma abiprogrammid kõnealuse nõude täitmisega.
<P>
Toetan kõiki püüdlusi edendada arenguabi andmist. Kuid ma nõuan siiski kindlalt, et abi eraldamise eest vastutavad humanitaarorganisatsioonid ja rahvusvahelised organid tagaksid, et eraldatud abi ja raha jõuaks ka tegelikult nende lasteni, kellele see on mõeldud, ning et seda ei raisataks ära.
