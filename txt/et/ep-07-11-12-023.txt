<CHAPTER ID="023">
Rahvusvahelised raamatupidamisstandardid (arutelu) 
<SPEAKER ID="220" NAME="Juhataja">
Järgmine päevakorrapunkt on resolutsiooni ettepanek rahvusvaheliste raamatupidamisstandardite kohta.
<SPEAKER ID="221" NAME="Pervenche Berès  " AFFILIATION="PSE">
majandus- ja rahanduskomisjon esimees. - (FR) Austatud juhataja, volinik, meie arutelude järjekorras on teatud loogika, sest selle arutelu käigus peame me otsustama, kas võtta Euroopa tasandil vastu niinimetatud IFRS 8 standard või mitte.
<P>
Eelmisel arutelul 25. aprillil 2007, kui parlament pidi selle standardi kohta otsuse langetama, teatasime me ühemõtteliselt, et meie arvates ei olnud loodud tingimusi selleks, et me seda teha saaksime. Selleks oli kaks põhjust.
<P>
Esimene oli see, et me olime just edastanud Euroopa Komisjonile ja nõukogule väga selge sõnumi, et meie arvates ei saanud üleminekuprotsess, kuhu Euroopa Liit oli koos väljaspool ELi asuvate riikidega nende raamatupidamisstandardite tunnustamiseks astumas, lihtsalt piirduda nende raamatupidamisstandardite kokkukleepimisega rahvusvahelise standardiga. Samuti leidsime me, et üleminekuprotsess peaks olema vastastikune protsess.
<P>
Kui jõuti IFRS 8 standardini, jäi meile mulje, et see ei olnud sama tee, mida rahvusvaheline organisatsioon järgis, ja me tahtsime avalikkust selle eest hoiatada.
<P>
Teine põhjus selle tegemiseks oli see, et paljud inimesed hoiatasid meid minu arvates küllaltki õigustatult tõsiasja eest, et seda raamatupidamisstandardit pakuti kõigi kasutajate jaoks, nimelt audiitoritele, investoritele ja järelevalvajatele, ilma eelnevat mõjuhinnangut teostamata.
<P>
Me teame Barroso juhitud komisjoni kinnisideed viia neid mõju hindamisi regulaarselt läbi parema reguleerimise osana, mida ta kasutab tegevuskavana. Meile näib, et see, mis kehtib Euroopa tasandil, peaks samuti kehtima isereguleerivatele rahvusvahelistele standardiseerimisasutustele. Seetõttu oleme palunud komisjonil rahvusvahelise organi hinnangu puudumisel ise see mõjuhinnang läbi viia.
<P>
Komisjon täitis oma ametliku kohustuse, esitades nimetatud mõjuhinnangu järeldused vastavalt kokkuleppele septembri alguses majandus- ja rahanduskomisjonile. Siiski peame edaspidi mõistma, et selle hinnangu ulatus ja viis, kuidas kõiki osapooli küsitleti, on kahtlemata vaja läbi vaadata, laiendamaks erineva taustaga küsitletute ringi, nii et need ei oleks ainult need, kes on tuntud kui ettevalmistajad ehk need, kes raamatupidamisaruandeid koostavad.
<P>
Kuna parlament soovib selle aruteluga edasi minna ja võib-olla ka aidata kaasa sellele, et rahvusvahelised standardid võetaks aluseks kogu maailmas, siis tahab ta IFRS 8 standardi täna vastu võtta ja see näitab nii tema tõsidust raamatupidamisstandardite vastuvõtmise menetluses kui ka tema vastutustunnet.
<P>
Kuna Ameerika Ühendriikidega algavad tähtsad kõnelused raamatupidamisstandardi vastuvõtmiseks Ameerika Ühendriikidele tingimuste loomise üle, tundub meile olulisena näidata üles oma otsustavust teha seda ka ise selgel ja vastutustundlikul moel.
<P>
Ma loodan, et parlament võtab IFRS 8 raamatupidamisstandardi homme vastu, rõhutades samas, et selle läbivaatamisel - ja see juba toimub rahvusvaheliste raamatupidamisstandardite nõukogus - võetakse arvesse vajadust täpse finantsalase teabe järele korporatsiooni tegevuse tegelikkuse kohta. Eelkõige on paljud valitsusvälised organisatsioonid tundlikud asjaolu suhtes, et selle teabe kaudu saab anda selgema pildi korporatsiooni tegevusest - näiteks kaevandamine konkreetses piirkonnas või riigiti, juhul kui see on asjakohane - nende jaoks, keda see tegevus mõjutab.
<P>
Lõpetuseks sooviksin ma viimase punktina taas kord komisjonile öelda, et meie arvates on käesoleva menetluse tulemus väga oluliseks üleskutseks tunnustada Euroopa hääletust võrdväärsena ja et mõjuhinnangute läbiviimine võimaldab kõigil osapooltel oma seisukohta väljendada.
<SPEAKER ID="222" NAME="Juhataja">
Ma sooviksin teie tähelepanu juhtida sellele, et hääletus ei toimu homme, vaid kolmapäeval.
<SPEAKER ID="223" NAME="Charlie McCreevy">
komisjoni liige. - Austatud juhataja, ma sooviksin väga tänada majandus- ja rahanduskomisjoni suurepärase töö eest, mida nad on teinud seoses rahvusvaheliste finantsaruandlusstandardite (IFRS) 8 - tegevussegmendid, ehk segmentide teabe uue standardi vastuvõtmisega.
<P>
Pärast seda, kui rahvusvaheline raamatupidamisstandardite nõukogu (IASB) standardi 2006. aasta novembris väljastas, algas arutelu IFRSi sobivuse üle Euroopa kontekstis. See arutelu oli kasulik. Me pidime tagama, et Euroopa Liit ei võtaks uut raamatupidamisstandardit vastu lihtsalt Ameerika Ühendriikide võrdväärse standardi lähendamiseks, vaid pigem sellepärast, et see parandab finantsteabe kvaliteeti ja soodustab Euroopa üldist heaolu.
<P>
Enne lõpliku otsuse saavutamist leppisid komisjon ja Euroopa Parlament 2007. aasta mais kokku, et komisjoni talitlused viivad läbi analüüsi IFRS 8 standardi vastuvõtmise võimalike tagajärgede kohta. Nad viisid juulis ja augustis läbi avaliku konsultatsiooni ja kogusid sidusrühmade arvamusi IFRS 8 standardi vastuvõtmise mõju kohta kuludele ja tuludele ning üldiselt. Ligi 200 arvamuse põhjal koostasid minu talitlused raporti, mis esitati parlamendile 10. septembril 2007. Raportis esitatud peamiseks järelduseks on see, et IFRS 8 standardi vastuvõtmisest saadav tulu kaalub üles selle kulu. Lisaks rõhutasid paljud vastajad, et IFRS 8 standardi kiire heakskiitmine kõrvaldaks ebakindluse seoses 2007. aasta detsembris lõppeva perioodi raamatupidamisaruannete käsitlemisega.
<P>
Lubage mul rõhutada, et me ei eiranud väljendatud muresid seoses nn juhtkonna seisukohal põhineva lähenemisviisi kasutuselevõtuga, mis annab võrreldes käesoleva standardiga juhatusele segmentide kohta teabe esitamisel enam võimalusi. Mõned vastajad olid mures, et IFRS 8 standardi puhul puuduvad ranged nõuded üksikasjaliku geograafilise teabe kohta, kuna seal väidetavalt ei nõuta piisavaid üksikasju riigi kaupa. Arutelud vastajatega paljastasid aga, et IFRS 8 standard eeldatavasti hoopis parandab seda tüüpi teavet. Lisaks tundub, et konkreetseid muresid selles valdkonnas ei saa meie arvates ja ka suurema osa meie konsultatsioonis osalejate arvates lahendada finantsaruandlusstandardi segmendi teabe kaudu. Seda saaks teha paremini korporatsiooni sotsiaalse vastutuse aspektide alase raamistiku edasise arendamise kaudu.
<P>
Me nõustusime, et IFRS 8 standardit ei peaks võtma vastu ainult lähendamise pärast, ometi usume me, et on otsustava tähtsusega näha seda küsimust ka laiemas Euroopa Liidu kontekstis, kus viimane võtab vastu tõeliselt globaalsete standardite kogumiku. Mõned aastad tagasi olime me kõik nõus, et Euroopa ei peaks valima omaenda standardite kogumit, vaid pigem toetama ja edendama kõrge kvaliteediga ja ülemaailmse standardite kogumi, nagu IFRS, väljatöötamist.
<P>
Me töötame sellega, et parandada rahvusvahelise raamatupidamisstandardite nõukogu juhtimist. 7. novembril esitasid Euroopa Komisjon, USA börsijärelevalve ja Jaapani finantsteenuste amet ühisavalduse, teatades oma kokkuleppest teatud muudatuste tegemise kohta tugevdamaks Rahvusvaheliste Raamatupidamisstandardite Komitee (IASC) sihtasutuse institutsioonilist raamistikku. Need muudatused peaksid tugevdama sihtasutuse usaldusisikute aruandekohustust, seda eelkõige asendades praeguse usaldusisikute ise enda ametisse nimetamise protsessi protsessiga, kus riiklikud asutused vastutavad usaldusisikute lõpliku heakskiitmise eest.
<P>
Ühisavalduses tunnustatakse samuti IASB peatse edasise tugevdamise tähtsust, sealhulgas mõjuhinnangute koostamise kaudu. See kokkulepe annab tugeva aluse parlamendi väljendatud murede lahendamiseks. Samuti peegeldab see küsimusi, mis määratleti komisjoni kahes järelevalve aruandes majandus- ja rahandusküsimuste nõukogule seoses IASB juhtimisega. Me töötame koos IASC sihtasutusega ja rahvusvaheliste partneritega, et töötada järgmiste kuude jooksul välja veelgi üksikasjalikumad ettepanekud. Loomulikult säilitame me kogu selle protsessi jooksul tiheda dialoogi Euroopa Parlamendiga. Ma olen veendunud, et selle protsessi tulemus tagab, et standardid vastavad Euroopa vajadustele ja on kõigile sidusrühmadele kergesti vastuvõetavad ja kohaldatavad nii ELis kui ka kogu maailmas.
<P>
Lubage mul teha kokkuvõte. IFRS 8 standardi kiire vastuvõtmine on oluline kahel põhjusel. See parandab finantsteabe kvaliteeti ja pakub kõigile turuosalistele kindlustunnet. Viimastel kuudel toimunud arutlused on näidanud, et Euroopa Parlamendi tugevam osalemine heakskiitmisprotsessis on vajalik. Komisjon jätkab samuti tööd IASB ja IASC sihtasutusega ning meie rahvusvaheliste partneritega tagamaks, et rahvusvaheliste raamatupidamisstandardite väljatöötamise protsess on täielikult vastutav, läbipaistev ja täidab Euroopa sidusrühmade vajadused.
<SPEAKER ID="224" NAME="Alexander Radwan">
fraktsiooni PPE-DE nimel. - Austatud juhataja, volinik, IFRS 8 standardi protsess näitab, kus me täna seoses IFRS 8 standardi rakendamisega ja heakskiitmisega Euroopas oleme. Ma tahaksin kohe alguses öelda väga selgelt neile, kes võib-olla parlamendilt alati vastupidist eeldavad, et suurem osa Euroopa Parlamendist pooldab IFRSi, ülemaailmset standardit, ja selles suhtes sama suuna võtmist - õige suuna.
<P>
Me peaksime kõnealust IFRSi menetlust uurima eelkõige selle koha pealt, kas kõik on hetkel korras: komisjon esitab standardi Euroopa Parlamendile lühikese etteteatamisega, komisjon ja tööstusharu peaksid selle suhteliselt kiiresti rakendama, tööstusharu surve järjest tugevneb, ning neile, kellel on kohustus seda kodanikele põhjendada, ei anta mingit võimalust selle kohta oma arvamust omandada.
<P>
Komisjon on ette näinud vastava etapi, kuid me peame praegu juhtunut avameelselt arutama, kuna rakendamise etappi lükatakse nüüd tagasiulatuva jõuga edasi. Tulevikus sellise asja kordumise vältimiseks on keskse tähtsusega, et õigusloomega tegelevaid institutsioone, nagu Euroopa Parlament, teavitatakse tööst piisavalt vara. Ma tervitan komisjoni ja SSI, Jaapani ja IOSCO eelmisel nädalal avaldatud teadaannet. See, mida IFRSi organisatsioon tookord seoses omaenda juhtimise korraldamisega esitas, on õigeks, kuid ammu toimuma pidanud sammuks nõuetekohase õiguspärasuse saavutamise ja juhtimise suunas. Meie, Euroopa Parlament, pöörame erilist tähelepanu sellele, kas demokraatlikke mängureegleid järgitakse või mitte.
<P>
See ei tähenda, et Euroopa Parlament peab otseselt osalema, kuid me saame ainult juhul, kui protsess töötab õigesti, tagada selle, et ta toimib optimaalselt tulevikus, mil rakendatakse iga üksik standard, ning tulevikus konsulteeritakse meiega iga üksiku standardi kohta.
<SPEAKER ID="225" NAME="Sharon Bowles">
fraktsiooni ALDE nimel. - Austatud juhataja, IFRS 8 standardi vastuvõtmine võimaldab meie ettevõtetel kasutada standardit käesoleval majandusaastal ning teeb lõpu ebakindlusele.
<P>
Juhtkonna seisukohal põhinev lähenemisviis lubab meie ettevõtetel koostada avalikkusele mõeldud raamatupidamisaruanded sama struktuuriga kui ettevõttesiseselt kasutatavad, vähendades sellega aruandekohustuse koormust. Kasutajad pääsevad ligi teabele, mida varasemalt hoiti oma tarbeks. Seega võidavad IFRS 8 standardist nii ettevõtted kui ka investorid.
<P>
Mul on aga mõned mured seoses mõjuhinnanguga, mis järgib seda joont, millest ma olen varem rääkinud. Vastajad tundusid seekord olema aruannete koostajad, mitte niivõrd nende kasutajad, ning kasutajate seisukohalt ei olnud seal ühtegi küsimust võrreldavuse kohta. Vajalikuks võib osutuda ennetavama lähenemisviisi võtmine seoses mõjuhinnangutega üldiselt ning antud juhul ei tulnud kindlasti kasuks see, kui ühele loodetud vastajate sektorile ei esitata võtmeküsimusi.
<P>
Lisaks ei põhjendata mõnede aruande põhjendustega suurt midagi. Need näivad mulle lausa dokumendina, mis on koostatud enne kohtumisi lootuses saavutada kokkulepe.
<P>
Ma olen selles suhtes vägagi inglaslik ja eelistan, et mu protokollid ja vastused ja raportid näevad välja sellised, nagu need oleksid koostatud pärast sündmusi.
<P>
Mul on kahju, et Euroopa ettevõtted on olnud sunnitud ootama standardi meiepoolset heakskiitmist, kuid parlamendilt ei tohiks nõuda oma nõusoleku andmist suusõnalise selgituse põhjal, ilma et tal oleks aega ja nõuetekohast teavet hinnangu andmiseks.
<P>
Siiski on mul hea meel, et koostöö on hiljuti paranenud ning ma ootan selle jätkumist.
<SPEAKER ID="226" NAME="Piia-Noora Kauppi" AFFILIATION="PPE-DE">
Austatud juhataja, asjakohaste raamatupidamisstandardite tähtsust ei saa üle hinnata. Tänases maailmas on kasvav vajadus selge, võrreldava ja piisava teabe järele nii investorite jaoks kui ka ettevõtluse hõlbustamiseks nõuete täitmise kulude kärpimise kaudu.
<P>
Seetõttu nõustun ma oma kolleegidega mõistlikkuse tähtsuse osas antud küsimuses. Otsuseid ei tohiks pealiskaudselt vastu võtta ja ma arvan tõepoolest, et kõigi nende kolleegide arvamused, kes on maininud õigeaegset mõjuhinnangut kui olulist vahendit tasakaalustatud lahenduste leidmiseks ja kõigi sidusrühmade ning nende arvamuse arvessevõtmise tagamiseks, on väga tähtsad.
<P>
Parlamenti tuleks loomulikult nõuetekohaselt teavitada. Võrdselt tähtis on tagada, et IASB juhtimisstruktuur vaadatakse läbi ja seda kohandatakse nii, et reguleerivad asutused saavad selle standardi kehtestamise protsessi ja selle protsessi tulemust toetada. See on lõpuks meie ainus asutus, kes tegeleks piiriüleste raamatupidamisstandardite loomise protsessiga.
<P>
Kuigi protsess ei ole olnud täiuslik, et tohiks me siiski lasta sellel venitada oma tööd meie ja meie majanduspartnerite vahelise tühimiku täitmisel. Tänane maailm on palju tihedamalt ühendatud ja meie huvides on panna see võimalikult ladusalt toimima ning ühilduvad standardid on selle jaoks eluliselt tähtsad.
<P>
Atlandi-üleses majandusnõukogus tahavad mõlemad pooled innukalt selle toimima saada ning IFRSi standardid ja finantsaruanded on tähtsaks vahendiks sellise vastastikuse standardite tunnustamise leidmiseks.
<P>
Praegu veel on IASB parimaks viisiks, mis meil on. Euroopa sidusrühmad tuleb kaasata ja IFRSi toimimist tuleks jälgida. Samuti saab ja tuleks seda muuta võimalike vigade parandamiseks, kui me vigu teeme. Demokraatia võtab loomulikult aega, kuid vahel on seda vigade parandamiseks tarvis. Paljud minu kolleegid on maininud, et see oli väga tähtis, et parlament sai väljendada mõnda muret ja protsessi parandada.
<SPEAKER ID="227" NAME="Juhataja">
Arutelu on lõppenud.
<P>
Hääletus toimub kolmapäeval kell 12.
