<CHAPTER ID="016">
Üheminutilised sõnavõtud poliitiliselt olulistel teemadel
<SPEAKER ID="190" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="191" NAME="Colm Burke" AFFILIATION="PPE-DE">
Proua juhataja, infrastruktuuri arendamine on meie majanduse elavdamiseks hädavajalik. Kui varem aitas tee- ja raudtee-ehitus majandust languse ajal stimuleerida ja edaspidise õitsenguni juhtida, siis nüüd peame keskenduma info- ja sidetehnoloogia infrastruktuurile, mis on tulevase kasvu tõukejõud.
<P>
Sellega seoses soovin juhtida tähelepanu Iirimaa halvale olukorrale, mis seondub niinimetatud digitaalse lõhega. Et valitsus ei pööranud kõnealusele valdkonnale buumiaastatel tähelepanu, ei ole nüüd paljudes Iirimaa maapiirkondades Interneti-ühendus nõuetekohane, see on aeglane ja mis kõige halvem, 28% juhtudest puudub igasugune võimalus kasutada lairibasidet. Kuidas me saame tagada oma maakogukondadele heaolu ja võimalused, kui neil puuduvad vahendid nende eesmärkide saavutamiseks? Kuidas me saame öelda oma noortele põllumajandustootjatele, et nad ei saa põllumajandusettevõtete arendamiseks kasutada info- ja sidetehnoloogiat, sest me ei ole taganud neile ühenduvust?
<P>
Mul on hea meel komisjoni hiljutiste avalduste üle, milles käsitletakse ELi vahendite kasutamist selle ulatusliku probleemi lahendamiseks. Lõpetuseks soovin öelda, et me ei tohi digitaalse lõhe kaotamise eesmärki isegi majanduskriisi ajal tähelepanuta jätta.
<SPEAKER ID="192" NAME="Justas Vincas Paleckis" AFFILIATION="PSE">
(LT) Kriis peab sundima meid kõiki muutma oma harjumusi ja mõtlemist. Leedu, Läti ja Iiri parlamendi liikmed on vähendanud oma palka, sellega kaasneb ka nendest riikidest pärit Euroopa Parlamendi liikmete palga kärpimine. Presidentide, ministrite ja teiste riigiametnike sissetulekuid on vähendatud ning see on õige, sest me vajame solidaarsust; kriisikoormat ei tohi jätta kõige nõrgemate kanda. Pärast kompromissi, mille saavutamiseks kulus rohkem kui kümme aastat, on keeruline Euroopa Parlamendi liikmete palku kohe vähendada, kuid ma kutsun kolleege üles annetama osa oma palgast heategevusele. Kriisi ajal peaksime vähendama ka Euroopa Parlamendi liikmete toetusi. Olen veendunud, et enamik kolleegidest nõustuks vähendama tõlkimist kõikidesse 23 ametlikku keelde, selle tulemusel saaksime hoida kokku sadu miljoneid eurosid. Praegu näib eriti mõttetu täiskogu istungjärkude ajal Brüsseli ja Strasbourgi vahet sõitmine, mis maksab igal aastal rohkem kui 200 miljonit eurot. Kokkuhoiu ja keskkonna säästmise huvides peaksime lõpetama paberi raiskamise tuhandete tonnide viisi ja minema koosolekutel üle elektroonilistele dokumentidele.
<SPEAKER ID="193" NAME="Marco Pannella" AFFILIATION="ALDE">
(FR) Proua juhataja, täna pühendasime tööpäeva alguses ühe minuti - me täname juhatajat, et ta seda võimaldas -, et mälestada neid, kellest on saanud igapäevased ohvrid süsteemis, mis põhjustas nüüd ennenägematult suure tragöödia; selles lõppematus tragöödias on ühed vaesed teiste vaeste vastu, kes otsivad üksnes tööd ja toitu. Hetk tagasi saime ka teada, et 94 naist ja 7 last on leitud.
<P>
Proua juhataja, probleem, mida me oleme siin kaheksa aastat korranud, on järgmine: kas on võimalik, et selle sündmuse pärast ei võeta midagi ette, sest selle põhjusi on võimatu teada saada, kuigi me võime kosmosest näha lilli oma rõdul? Põhjused on teadmata, tagajärjed on kuritegelikud...
<P>
(Juhataja katkestas kõneleja.)
<SPEAKER ID="194" NAME="Sylwester Chruszcz" AFFILIATION="UEN">
(PL) Proua juhataja, mul oli kurb kuulda uudiseid eelmisel nädalal Prahas peaminister Topolánekile avaldatud umbusalduse hääletuse tulemuste kohta. Tšehhi on liitu juhtinud alates 1. jaanuarist ja minu arvates on see eesistumisaeg olnud seni väga edukas. Olen kindel, et see edu jätkub ka ülejäänud kolme kuu jooksul. Ma hoian pöialt meie Tšehhi sõpradele ja eesistujariigile Tšehhile, et ta saaks kõik kavas olevad projektid ellu viia. See hõlmab väga olulist naabruspoliitika idamõõtme küsimust ja Euroopa energiajulgeoleku meetmeid.
<SPEAKER ID="195" NAME="Athanasios Pafilis" AFFILIATION="GUE/NGL">
(EL) Proua juhataja, hiljuti avaldas Euroopa Kohus Kreeka kahjuks tehtud otsuse, mille kohaselt tuleb avalikus sektoris kehtestada naistele ja meestele võrdne vanaduspensioniiga; selle tulemusel tõusis naiste pensioniiga 5 kuni 17 aasta võrra.
<P>
Niisugust suundumust, mille töötajad on otsustavalt hukka mõistnud, on järjepidevalt toetatud alates 1990ndate algusest ning see kannab Euroopa Liidu ja Kreeka valitsuse pitserit. See kahjustab töötavaid naisi ning on samm selle poole, et nii naiste kui ka meeste pensioniiga tõstetakse 65. eluaastani, nagu on juba sätestatud sotsiaalkindlustust halvendavates õigusaktides, mille erakonnad Uus Demokraatia ja Ülekreekaline Sotsialistlik Liikumine ühenduse õigusakte kohaldades pärast 1993. aastat kindlustatud isikute kohta vastu võtsid.
<P>
See vastuvõetamatu otsus õõnestab sotsiaalkindlustuse riiklikku, sotsiaalset olemust nii riigi- kui ka erasektoris. Selles käsitletakse riiklikku sotsiaalkindlustus- ja pensionisüsteemi pigem töökindlustus- kui sotsiaalkindlustussüsteemina. See tähendab, et puudub kindlus vanusepiiri, pensioni suuruse ja toetuste suhtes üldiselt.
<P>
Ainus viis, kuidas töötavad mehed ja naised saavad jätkata, on see, et nad jätavad Euroopa Liidu ja selle institutsioonide otsused tähelepanuta ega allu neile.
<SPEAKER ID="196" NAME="Bernard Wojciechowski" AFFILIATION="IND/DEM">
(PL) Proua juhataja, portaali Eudebate2009 andmetel usaldab vaid 52% eurooplastest Euroopa Parlamenti kui institutsiooni. Võrreldes eelmise aasta andmetega on langus 3%. Nende hääletajate osakaal, kes ei ole veel otsustanud, kas hääletada käesoleval aastal Euroopa Parlamendi valimistel või mitte, on 50%. Ainult 30% küsitletutest ütles, et nad lähevad valima. Nende osakaal, kes ei tule valima seepärast, et nad arvavad, et nende hääl ei muuda midagi, on 68%.
<P>
Seega soovin esitada ühe küsimuse. Kas Euroopa Parlamendil on kavas korraldada mõni tähelepanuväärne viimase minuti ettevõtmine, mille abil veenda inimesi valimistel osalema? Kas me suurendame kuidagi Euroopa teemade kajastamist teabekanalites? Minu kodumaal ei toimu Euroopa teemal mitte mingisugust mõttevahetust. Peaminister ei võta selle suhtes midagi ette. Kas ka kõik teised lihtsalt seisavad ja vaatavad kõrvalt?
<SPEAKER ID="197" NAME="Lívia Járóka" AFFILIATION="PPE-DE">
(HU) Järgmisel nädalal tähistatakse üle maailma rahvusvahelist romide päeva, mis sümboliseerib romide lootust leida tunnustust ja austust. Hiljuti vapustasid avalikku arvamust kohutavad teod, majanduskriisi põhjustatud ebakindlus halvendab olukorda veelgi. Seega tuleb meil leida lahendused probleemidele, mida äärmine vaesus on märkimisväärselt süvendanud.
<P>
On vastuvõetamatu, kui keegi kasutab romide olukorda selleks, et korraldada erakondlikke rünnakuid ja külvata paanikat, selle asemel et võtta tõhusaid meetmeid. Terve rühma patuoinaks tegemine ja märgistamine muudab kutseõppe võimatuks ja kujutab endast nii romide kui ka enamuse huvide rasket rikkumist. Arvestades sajanditepikkust tõrjutust, mida romi kogukonnad on pidanud kannatama, lükkan ma romina tagasi igasuguse kollektiivse süütunde, olenemata sellest, kas me räägime romide või ühiskonna enamuse märgistamisest.
<P>
Tervete kogukondade süüdistamine kuritegelikus elustiilis või rassismis on tõsine viga ning kui ELi teatised tuginevad tõendamata aruannetele või valesüüdistustele, õõnestab see tema institutsioonide väärikust. On lubamatu, et teatud poliitilised jõud püüavad ennast õigustada sellega, et apelleerivad ajaloolisele ülekohtule tagakiusatud kogukondade suhtes.
<P>
Romide agulite probleeme saab lahendada üksnes Euroopa tegevuskavaga, millega kindlustataks terviklikku taaslõimumist ja tõrjutud piirkondade kohest arendamist.
<SPEAKER ID="198" NAME="Vasilica Viorica Dăncilă" AFFILIATION="PSE">
(RO) Ekspertide hinnangud maailma toiduaineturu võimalike probleemide ja kogu maailma rahvastikule vajamineva toidukoguse kohta on üks põhjustest, miks mõelda järele, kuidas kasutatakse põllumajandusmaad Euroopas ja eeskätt uutes liikmesriikides, sealhulgas Rumeenias.
<P>
Seoses sellega on vaja realistlikult hinnata võimalusi, mida Rumeenia pakub investoritele, kes huvituvad investeerimisest põllumajandussektorisse, kus nõudlus näib praeguse kriisi ajal olevat suurim. Vähemasti seda näitas Bukarestis avaldatud uuring, mille kohaselt on Rumeenias investeeringud põllumajandus- ja metsamaa sektorisse märkimisväärselt suurenenud. Uuringu läbiviijad tõid põhjusena asjaolu, et praegu turgu iseloomustav keeruline majanduslik olukord mõjutab neid omandivaldkondi kõige vähem.
<P>
Samas ei tohi me unustada, et Rumeenia oli kunagi Euroopa leivakorv, kuid selle seisundi tagasisaamine eeldab põllumajandustootjaid toetavat poliitikat ja samal ajal ühenduse vahendite kasutamist, mida Rumeenia saab liikmesriigina teha.
<SPEAKER ID="199" NAME="Marco Cappato" AFFILIATION="ALDE">
(IT) Proua juhataja, daamid ja härrad, Liibüa diktaator Gaddafi on nimetanud Rahvusvahelist Kriminaalkohut maailma terrorismi uueks vormiks. Ma soovin parlamendi presidentuurile meelde tuletada, et Euroopa Parlament aitas edendada võitlust Rahvusvahelise Kriminaalkohtu loomise eest - me tegime seda vägivallatu Radikaalide Partei kaudu.
<P>
Ma usun, et me ei saa Euroopa Parlamendi ja Euroopa institutsioonina jätta Liibüa diktaatori sõnu teravalt hukka mõistmata. Me peame võitlema, et allutada riiklik suveräänsus, riikide suveräänsus genotsiidi, sõjakuritegude ja inimsusevastaste kuritegude üle kohut mõistva rahvusvahelise õiguse siduvale jõule, rahvusvahelisele ja riigiülesele õigusele absoluutse suveräänsuse vastu. Meie sõbrad Tiibeti eksiilvalitsusest palusid meil eile väliskomisjonis toimunud kuulamisel teha sedasama, nagu ka tänasel kuulamisel palus ühendus Rahvaste Kongress Föderaalse Iraani Eest: absoluutne suveräänsus on vabaduse ja õigluse vaenlane.
<SPEAKER ID="200" NAME="Andrzej Tomasz Zapałowski" AFFILIATION="UEN">
(PL) Proua juhataja, põllumajanduskomisjoni viimasel koosolekul nimetas volinik Fischer Boel suhkrusektori reformi ühise põllumajanduspoliitika üheks suuremaks edusammuks. Ma soovin parlamenti teavitada sellest, et nimetatud reformi tõttu ei ole Poola enam suhkrut eksportiv riik ja peab selle asemel nüüd ligikaudu 20% suhkrust sisse vedama. Suhkru hind on vaid kahe aastaga tõusnud 60%. Tekib küsimus, kas volinik ja tema kaastöötajad eksisid rängalt või oli see kavandatud strateegia, millega taheti teatud riikidele suuremat kasumit. Ma soovin selgelt välja öelda, et Poola valijate kogemuste põhjal võib tõdeda, et ühine põllumajanduspoliitika on vägagi erapoolik ja soosib ELi vanu liikmesriike.
<SPEAKER ID="201" NAME="Petya Stavreva" AFFILIATION="PPE-DE">
(BG) Proua juhataja, daamid ja härrad, me elame kiirel, stressirohkel muutuste ja uute ülesannete ajal ning viimastel kuudel ka üleilmses majanduskriisis.
<P>
Eile võttis Euroopa Parlamendi põllumajanduse ja maaelu arengu komisjon vastu raporti täiendavate vahendite eraldamise kohta liikmesriikide põllumajandustootjatele ja maapiirkondadele, et aidata kriisi tagajärgedega toime tulla. Euroopa Liidu põllumajandussektorit toetatakse sel raskel ajal 1,02 miljardi euroga. Ma usun, et ühenduse põllumajandustootjad ja maapiirkondade elanikud mõistavad seda ühinenud Euroopa jaoks tähtsat sõnumit.
<P>
Investeeringud Interneti infrastruktuuri, piimandussektori ümberkujundamine, taastuvad energiaallikad ning bioloogilise mitmekesisuse ja veevarude kaitse on tegurid, mis aitavad lahendada paljusid nimetatud piirkondade probleeme ja pakuvad sealsetele elanikele alternatiivseid valikuid. Võimalus suunata osa vahendeid krediidi- ja tagatisfondidesse lihtsustab projektide elluviimise praktilisi tingimusi.
<P>
Ma loodan, et nõukogu ja komisjon toetavad Euroopa Parlamendi jõupingutusi, et ühenduse miljonitel põllumajandustootjatel oleks vajalik abi olemas.
<SPEAKER ID="202" NAME="Marusya Ivanova Lyubcheva" AFFILIATION="PSE">
Proua juhataja, praegustes oludes, mida iseloomustavad majanduskriis ja töökohtade kadumine Euroopa Liidu liikmesriikides, on suur oht, et lapstööjõudu hakatakse rohkem ära kasutama. Kahjuks kannatavad niisuguses kriisiolukorras enim naised ja lapsed. Hoolimata tugevast õiguslikust alusest Euroopa tasandil ja headest lahendustest riiklikul tasandil, sealhulgas riigis, mida mina esindan, nimelt Bulgaarias, ei ole tegelik olukord kehtivate õigusaktidega sageli vastavuses. Probleem puudutab iseäranis valusalt sisserändajate rühmi ja romide kogukonda. Ennetavaid meetmeid on vaja kõikidel tasanditel, sealhulgas tuleb tugevdada järelevalvet õigusaktidest kinnipidamise üle kogu Euroopa Liidus. Paljud ettevõtjad kasutavad asjaomastest õiguspiirangutest hoolimata lapstööjõudu. Liikmesriikides on tuhandeid tööõiguse rikkumise juhtumeid. Euroopa Komisjon peab korraldama eesmärgipäraseid algatusi, mis on seotud võitlusega lapstööjõu ärakasutamise vastu, ning nõudma selle käigus kontrollimehhanismide tugevdamist. Kui me tahame oma Euroopa poliitikaga kaitsta laste huve, siis on see lausa kohustuslik.
<SPEAKER ID="203" NAME="Ewa Tomaszewska" AFFILIATION="UEN">
(PL) Proua juhataja, genotsiid Tšetšeenias, tšetšeenide tapmine sel eesmärgil, et saada siirdamiseks elundeid, ning tšetšeeni naiste vägistamine on teemad, mida on siin parlamendis mitmel korral tõstatatud. Praegu hävitatakse ettekavatsetult Tšetšeenia ainelist vara ja kahjustatakse kultuuri, mis on sadu aastaid vanem kui vene kultuur. Ma ei pea silmas mitte üksnes kirjutisi ja igapäevaselt kasutatavaid esemeid, mis võiksid olla muuseumis, vaid ka tornelamuid. Need on eriomased ehitised, mille sarnaseid ei leidu kusagil Euroopas. Me oleme sageli toonitanud, et meie kultuuri rikastab selle mitmekesisus. Üks meie kultuuri harudest on nüüd kadumas otse meie silme all ja me oleme selle allikate hävimise tunnistajateks.
<SPEAKER ID="204" NAME="András Gyürk" AFFILIATION="PPE-DE">
(HU) Pärast jaanuarikuist gaasikriisi on Euroopa ühine energiapoliitika saanud viimastel päevadel taas kõrvakiilu. Austria ettevõte OMV müüs oma märkimisväärse osaluse Ungari ettevõttes MOL Venemaa naftakompaniile, mille omanikke ei teata ja mis ajakirjanduse teadete kohaselt ei vasta mitte kuidagi Euroopa Liidu ootustele läbipaistvuse suhtes.
<P>
Samal ajal on raske ette kujutada, et see tehing oleks saanud toimuda ilma asjaomaste valitsuste teadmata. Seega võime öelda, et see ootamatu tehing on selge tõestus liikmesriikide kahepalgelisusest ja see on samas ka uus hoiatus. Euroopa Liidus ei ole mõtet rääkida vajadusest ühise energiapoliitika järele, kui liikmesriikide tegevus on omavahel vastuolus.
<P>
Kui EL ei suuda energiapoliitika olulisi küsimusi kooskõlastada, on ta jätkuvalt lahkuajamise püüdluste ohver. Selle tagajärjel suureneb Euroopa tarbijate haavatavus veelgi.
<SPEAKER ID="205" NAME="Catherine Stihler" AFFILIATION="PSE">
Proua juhataja, ma soovisin Euroopa Parlamendile teatada, et laupäeval püstitatakse Saksamaal Zillhausenis mälestusmärk seitsme Briti sõjaväelase auks, kes kaotasid elu Teises maailmasõjas. Nende lennuk tulistati alla 15. või 16. märtsil 1944. aastal. Nad kuulusid Briti kuningliku lennuväe 97. eskaadrisse, mis asus Bournis Cambridgeshire'is. William Meyer, Bernard Starie, Reginald Pike, Thomas Shaw, James McLeish, Archibald Barrowman ja Albert Roberts olid need sõjaväelased, kellele avaldatakse laupäeval austust.
<P>
Nad tõid suure ohvri, et meie saaksime nautida vabadust, mida me peame tänapäeval sageli enesestmõistetavaks, ja neid ei tohiks kunagi unustada.
<P>
Ma soovin üles tähendada ka tänuavaldused linnapea Balingenile, doktor Reitemannile ja kohalikule linnanõukogule selle eest, et nad lubasid püstitada mälestusmärgi nendele noortele meestele. Samuti soovin tänada Brett ja Luella Langevadi, kes rahastavad mälestusmärgi püstitamist, ning kuningliku lennuväe 9. eskaadrit, kes saadavad kaks meeskonda laupäevasele tseremooniale.
<P>
Isikliku märkusena lisan, et James McLeish oli minu vanaonu ja minu suguvõsa esindajad osalevad samuti mälestusteenistusel.
<SPEAKER ID="206" NAME="Marian-Jean Marinescu" AFFILIATION="PPE-DE">
(RO) Moldova Vabariigis toimuvad 5. aprillil valimised. Täna hommikul leidis Transnistrias aset Ananjevi-Tiraspoli-Izmaili gaasitoru plahvatus. Õnnetuse põhjus on seni teadmata, kuid selle tõttu katkesid gaasitarned Venemaalt Balkani riikidesse.
<P>
Ma loodan, et õnnetus ei avalda mingisugust mõju valimistulemustele. Samas usun, et see on seotud kahe iseäranis olulise teguriga. On väga tähtis, et piirkonna, eriti Transnistria kestvatele konfliktidele püütaks leida lahendus. Ka Euroopa Liit peab esitama konkreetse, toimiva kava, et töötada välja Mustale merele alternatiivsed energiatarnekanalid. Eelmisel nädalal allkirjastatud leping Gazpromi ja Aserbaidžaani riikliku naftafirma vahel võib kahjuks ohustada Nabucco projekti.
<P>
Seetõttu tuleb kiiresti pöörata tähelepanu kõikidele asjaoludele, mis aitavad tugevdada Euroopa Liidu energiajulgeolekut. Aitäh.
<SPEAKER ID="207" NAME="Silvia-Adriana Ţicău" AFFILIATION="PSE">
(RO) Doonaul on nii majanduslikus ja sotsiaalses ühtekuuluvuses kui ka Euroopa kultuuri arengus väga oluline roll. Pariisi konverentsi eeskujul loodi 30. märtsil 1856. aastal Euroopa Doonau komisjon, mille peakorter asus Rumeenias Galaţis. See oli üks esimesi Euroopa institutsioone ja sellega taheti luua Doonaul rahvusvaheline vaba laevaliikluse süsteem.
<P>
Doonaud ja Maini-Reini kanalit käsitleva üleeuroopaliste transpordivõrkude prioriteetse projekti nr 18 raames tagatakse ühendus Musta mere ja Põhjamere vahel, vähendades Rotterdami ja Constanţa sadamate vahemaad 4000 kilomeetri võrra. Doonaule tuleb ühenduse poliitikas suuremat tähelepanu pöörata. Ma teen ettepaneku luua Euroopa Parlamendi järgmise ametiaja alguses fraktsioonidevaheline töörühm, mis tegeleks Doonau edendamisega.
<P>
Tulevikus tuleb meil oma jõupingutused ühendada ja võtta Doonau piirkonda mõjutavate arengusuundade käsitlemiseks vastu ühine lähenemisviis. Me vajame Doonau jõgikonna terviklikku Euroopa arengustrateegiat, et edendada majanduse ja transpordiinfrastruktuuri arengut ning keskkonnakaitset.
<SPEAKER ID="208" NAME="Anna Záborská" AFFILIATION="PPE-DE">
- (SK) Kolm aastat tagasi andis Euroopa Parlament Sahharovi auhinna Kuubas 2003. aasta märtsis vangistatud poliitvangide naistele. Daamid Valges juhtisid kartmatult tähelepanu inimõiguste rikkumistele oma kodumaal.
<P>
Euroopa Ülemkogu on korduvalt võtnud vastu järeldusi Kuuba ametiasutustega peetava avatud dialoogi jätkamise kohta, nõudes samal ajal inimõiguste ja põhivabaduste austamist. Ülemkogu võttis aga vastu ka otsuse, et ametlike visiitide ajal tuleb alati tõstatada nimetatud õiguste küsimus ja võimalusel korraldada kohtumine demokraatliku opositsiooniga.
<P>
Ma pean teatama, et arenguvolinik Micheli ametliku visiidi ajal niisugust kohtumist ei toimunud, ehkki taotlus selleks esitati. See on seda mõistetamatum ja hämmastavam, et Euroopa Komisjoni visiit Kuubale leidis aset Castro režiimi vastaste vahistamise kuuendal aastapäeval. Mulle valmistab muret, et meie parlamendi asepresident osales samuti selles delegatsioonis.
<SPEAKER ID="209" NAME="Bogusław Liberadzki" AFFILIATION="PSE">
(PL) Proua juhataja, eelmise aasta novembris arutasime Euroopa Parlamendi Sotsiaaldemokraatide fraktsiooni taotlusel Poola laevaehitussektori olukorda. Hoolimata erimeelsustest nõustusime kõik komisjonile ja volinik Kroesile esitatud üleskutsega teha ettepanekuid, kuidas laevatehaste olukorda parandada, selle asemel et neid sulgeda.
<P>
Neli kuud hiljem on olukord järgmine: Poola valitsus andis liiga kergekäeliselt komisjoni survele järele ja võttis vastu selle pakutud lahenduse, mis hõlmab laevatehaste üksikute varade müüki põhimõttel, et suurima pakkumise esitaja omandab soovitud varad. Praegu on laevade tootmine lõppenud ja enamik töötajaid on töökoha juba kaotanud, kusjuures nad said üksnes sümboolset hüvitist. Euroopa laevaehitustööstuse konkurentsivõime kohta võib aga öelda, et see ei ole varasemast parem.
<SPEAKER ID="210" NAME="Maria Petre" AFFILIATION="PPE-DE">
(RO) Proua juhataja, daamid ja härrad, eelmise nädala lõpul takistati mitmesajal Rumeenia kodanikul sisenemast Moldova Vabariigi territooriumile. Enamasti põhjusi ei selgitatud, mõnel juhul seda tehti ning kõige kummalisem neist oli see, et isikutel ei olnud dokumente, mis tõestaksid, et neil ei ole HI-viirust.
<P>
See on ennekuulmatu väärkohtlemine. Mitte ühegi teise Euroopa kodaniku liikumisvabadust ei ole nii raskelt rikutud. Ma toetan kindlalt Moldova kodanike reise Euroopasse, kuid ma protestin niisuguse ränga rikkumise vastu ja palun komisjonil ja nõukogul Chişinău ametiasutustelt selgitusi küsida, nagu Rumeenia välisministri kaudu juba tegi. Aitäh.
<SPEAKER ID="211" NAME="Zita Pleštinská" AFFILIATION="PPE-DE">
- (SK) Ma soovin oma sõnavõtus kiita komisjoni algatust seoses projektiga "Euroopa kodanike foorum 2009”. Projekt toob enne Euroopa Parlamendi valimisi kokku 27 ELi liikmesriigi kodanikud, et arutada vastuste üle küsimusele, mida saab Euroopa Liit teha meie majandusliku ja sotsiaalse tuleviku kujundamiseks üleilmastunud maailmas.
<P>
Riiklik arutelu Slovakkia kodanikega toimus 28. ja 29. märtsil. Euroopa kodanike tippkohtumine toimub Brüsselis 10. ja 11. mail 2009 ja seal koostavad 150 osalejat 27 liikmesriigist Euroopa soovituste lõpliku versiooni, mida Euroopa Parlamendi liikmed saavad tulevasel valimisperioodil Euroopa õigusnormide loomise alusena kasutada.
<P>
Olen täiesti veendunud, et saame kodanike usu Euroopa projekti ainulaadsusesse taastada üksnes siis, kui arutame asju nendega. Samas kutsun meediat üles olema Euroopa Parlamenti käsitleva teabe edastamisel objektiivsem ja aktiivsem, sest see mõjutab oluliselt valimistel osalemist.
<SPEAKER ID="212" NAME="Csaba Sógor" AFFILIATION="PPE-DE">
(HU) Täna toimus Euroopa Parlamendis kummalise pealkirjaga konverents nn Ungari Sotsialistliku Vabariigi lüüasaamise kohta. Niisugust riiginime ega sündmust ei ole kunagi olnud.
<P>
Ma olen igasuguse poliitilise hoiaku vastu, millega allutatakse natsionalismist ajendatuna rahvusriigi huvidele ajaloolised küsimused, mis seonduvad sellega, et õigustatakse tagasiulatuvalt riigi territooriumi suurendamise ambitsioone.
<P>
On vastuvõetamatu, et Ungari invasiooni, Rumeenia sõjalist okupatsiooni ja riigi rüüstamist 1918. aasta novembris tõlgendatakse piirkonna stabiliseerimise tegurina üritusel, mis on korraldatud siin Brüsselis, Euroopa keskmes, Euroopa Parlamendi liikmete egiidi all.
<P>
Ma protestin Rumeenia ungarlaste kogukonna nimel kindlalt ka meie Rumeenia sotsialistidest kolleegide küünilise käitumise ja nende eksitava suhtekorralduse manöövri vastu ning katse vastu kujundada arvamust natsionalistlikest huvidest lähtudes.
<SPEAKER ID="213" NAME="Miroslav Mikolášik" AFFILIATION="PPE-DE">
- (SK) 18. ja 19. märtsil 2009 külastas arengu- ja humanitaarabi volinik Louis Michel Kuubat. See leidis aset 75 opositsiooniesindaja vangistamise kuuenda aastapäeva ajal. Külaskäigul ei kohtunud volinik Michel organisatsiooniga Daamid Valges ega ühegi teise opositsiooniesindajaga.
<P>
Euroopa diplomaatide antud teabe kohaselt ei kasutanud volinik Michel võimalust rääkida inimõigustest ega kõnealusest aastapäevast. Kuuba opositsiooni raadiole ütles Louis Michel, et see kuupäev oli ametlik viga ja et ta ei teadnud, et Daamid Valges tahtsid temaga kohtuda.
<P>
Pean ütlema, et Euroopa Parlamendi asepresidendil Martínez Martínezil, kes oli Euroopa Parlamendi esindajana delegatsiooni ametlik liige, ei õnnestunud samuti opositsiooni esindajatega kokku saada, ehkki ta kohtus USAs vahistatud Kuuba luurajate perekondadega. Martínez Martínez võimaldas seega Castro režiimil kasutada oma visiiti ja kohtumist, millel ta osales, selleks, et juhtida meedia tähelepanu kõrvale organisatsiooni Daamid Valges kõnealuse aastapäevaga seotud tegevuselt, sest meedia kajastas peamiselt voliniku visiiti ja nimetatud kohtumist.
<SPEAKER ID="214" NAME="Juhataja">
Selle päevakorrapunkti käsitlus on nüüd lõppenud.
