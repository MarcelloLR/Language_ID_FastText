<CHAPTER ID="017">
ELi-USA õhutranspordileping (arutelu) 
<SPEAKER ID="493" NAME="Juhataja">
Päevakorra järgmine punkt on komisjoni avaldus ELi-USA õhutranspordilepingu kohta.
<SPEAKER ID="494" NAME="Kristalina Georgieva">
komisjoni liige. - Austatud juhataja! Sooviksin kõigepealt tänada parlamenti võimaluse eest tutvustada Ameerika Ühendriikidega õhutranspordilepingu teise etapi üle peetud läbirääkimiste tulemusi.
<P>
Aasta alguse poole, 25. märtsil, allkirjastas Euroopa Komisjoni lepingu - mida parlament on väga toetanud - teise etapi. Parlament etendas kogu läbirääkimiste vältel tohutult konstruktiivset rolli, mille eest komisjon on äärmiselt tänulik.
<P>
Lubage mul käsitleda lepingu teise etapi põhipunkte! Leping rajaneb lepingu esimesel etapil, mis kehtib alates 2008. aasta 30. märtsist, luues väljavaateid täiendavateks investeeringuteks ja turule juurdepääsu võimalusteks ning lisaks ka tugevdades koostöö raamistikku õigusliku reguleerimise küsimustes, nagu keskkond, sotsiaalne kaitse, konkurents ja julgeolek.
<P>
Keskkonna osas kehtestatakse lepingu teise etapiga toekas raamistik, et lahendada kohalikud ja üleilmsed keskkonnaga seotud Euroopat ja USAd puudutavad väljakutsed ühisprojektide teostamise teel, mis on suunatud praktilistele lahendustele, nagu puhtamad parda- ja lennuliikluse korraldamise tehnoloogiad ning koostöö rahvusvahelistel foorumitel, nagu rahvusvaheline tsiviillennundusorganisatsioon. Mõlemad pooled tunnistavad samuti formaalselt, et on tähtis vältida duplitseerimist ja tõhustada oma vastavate turupõhiste meetmete ühildatavust. Mainiksin siin iseäranis heitkogustega kauplemise süsteemi.
<P>
Ka Euroopa saab kindlasti kasu edusammudest, mida tehakse julgeoleku valdkonnas, kus leping taotleb lennujaamade julgeolekukulude vähendamist hindamistegevuse soodustamise ning edaspidiste vajaduste teemal aegsasti peetavate arutelude kaudu. Konkurentsi vallas tõhustab leping vastutavate ametiasutuste koostööd ja lisaks ka mõlemal pool Atlandi ookeanit tehtavate reguleerivate otsuste läbipaistvust ja ennustatavust.
<P>
Esimest korda on taolises lennunduslepingus tunnistatud vajadust tasakaalustada turule juurdepääsu võimalused tugeva sotsiaalse kaitsega läbi pühendumuse lepingu sätete rakendamisele viisil, mis ei õõnesta tööõigusi.
<P>
Ärilises mõttes on Euroopa võitnud juurde täiendavaid õigusi, sealhulgas vahetu juurdepääsu programmile "Fly America” (välja arvatud riigikaitse), mille tõttu piirdus USA riigi rahastatav lennutransport seni ainult USA lennuettevõtjatega.
<P>
Olulisim lepingu projekti element on ehk aga pühendumus edasiliikumisele. Lepingu raames on võtnud Euroopa ja Ameerika Ühendriigid endale eesmärgi eemaldada allesjäänud turutõkked, millega valdkonna ettevõtjad silmitsi seisavad, sealhulgas need, mis piiravad lennuettevõtjate juurdepääsu üleilmsele kapitalile. Eesmärgi suunas tehtud edusamme vaadatakse läbi iga-aastaselt ning see toob kaasa ühiskomitee kaudu koostöötamise. Koos kõrgetasemelise kontrolliga liiga aeglaste edusammude korral on meil olemas sihistatud lähenemine edasiminekuks selles valdkonnas.
<P>
Mõlemal poolel on stiimul teha valdkonnas edusamme garantiina täiendavatele õigustele teostada seitsmenda vabaduse õigusi ja arendada osalusi kolmandate riikide lennuettevõtetes.
<P>
Kokkuvõtteks: leping soodustab koostööd paljudes regulatiivküsimustes, sealhulgas sellistes valdkondades nagu julgeolek, tarbijakaitse, ühiskomitee roll ja keskkond. See pakub vahetuid ja edaspidiseid täiendavaid ärilisi võimalusi, rajab üliolulises investeeringute reformi valdkonnas vajalike muutuste tegevuskava ning - mis oluline - tagab olemasoleva lepingu esimese etapi hüved, mis oleksid läinud kaduma, kui me ei oleks jõudnud lepingu teise etapini. Osa neist oleks kaduma läinud.
<P>
Tellitud uurimuse hinnangul võib lepingu esimese ja teise etapi kasu väärtus olla kuni 12 miljardit eurot majanduslikku kasu ja kuni 80 000 uut töökohta, mis on mõlemad praeguses majanduskliimas väga väärtuslikud.
<P>
Nendel põhjustel loodan, et parlament toetab seda olulist lepingut.
<SPEAKER ID="495" NAME="Mathieu Grosch">
fraktsiooni PPE nimel. - (DE) Austatud juhataja! Kristalina Georgieva, ELi-USA õhutranspordileping on mõistagi väga oluline. Sel põhjusel on parlament ja meie komisjon etendanud aruteludel ja külaskäikudel väga aktiivset rolli.
<P>
Ligi 60% maailma lennuliiklusest toimub Ameerika ja Euroopa vahel, mis annab aimu selle tähtsusest. Loodame, et mõlemad partnerid on seetõttu teadlikud tõelise kahepoolse lepingu vajadusest ning et tulevikus on nad ajendatud parandama asjade praegust seisu veelgi. Ehkki pean lugu tehtud tööst ning imetlen väga kõneluste järel läbirääkijatest kiirguvaid optimismilaineid, olen isiklikult koos Euroopa Rahvapartei (kristlike demokraatide) fraktsiooniga arvamusel, et on ikka veel läbirääkimist vajavaid valdkondi ning et praegused tulemused ei ole nii rahuldavad, kui oleks võinud loota.
<P>
On lahendamata küsimusi. Üks neist on kapitali huvi. Lootsime, et selles valdkonnas liiguvad asjad edasi. Siiski, kui täiesti aus olla, ei olegi peaaegu edusamme olnud, välja arvatud asjaolu, et on mainitud valmidust teemat arutada. Teiseks soovisime näha edusamme tehniliste seirekeskuste osas, mis on meie ühistes huvides. Sellest ei näinud me mingeid tõendeid. Mis puudutab turule juurdepääsu, söandame vaevalt juttu teha kabotaažist, sest tundub peaaegu, et USAs on sellest teemast saanud tabu. Ütleksin aga, et mida iganes me teisele poolele positiivses kahepoolses lepingus pakume, peab olema ka meil. Nii see veel päris ei ole. Seetõttu olen ikka veel arvamusel, et kui välja arvata üks punkt, mida me ei tohi alahinnata ja mis on sotsiaalne tahk, ei ole edusamme eriti tehtud, kuid on olnud palju valmidust teha edaspidi edusamme.
<P>
Sel põhjusel võime ehk võtta kokku parlamendi hoiaku kolme punktina. Esimene on, et seda liiki lepingutel on tarvis õiguslikku alust. Peame järgima andmekaitsega seotud õigusakte eriti siis, kui kõne all on andme- ja teabevahetus. Parlamenti ei tohi mingil juhul panna vastamisi juba tehtud teoga. Teiseks peame rõhutama selliste lepingute kahepoolset iseloomu. Nad ei ole ühe-, vaid tõelised kahepoolsed lepingud. Kolmandaks on samuti oluline, et määraksime kuupäeva täiendavate läbirääkimiste alustamiseks. Selle tulemusena teeme selles valdkonnas midagi juba 2010. aasta oktoobris/novembris. Usun, et meil on tulevikus loodetavasti võimalik rajada tõeline kahepoolne leping majanduslikus-, keskkonnaga seotud ja sotsiaalses mõttes.
<SPEAKER ID="496" NAME="Saïd El Khadraoui">
fraktsiooni S&D nimel. - (NL) Austatud juhataja! Volinik! Head kolleegid! Kui nõustusime lepingu esimese etapiga 2007. aastal, tegime seda kahel olulisel põhjusel. Esiteks olid Ameerika Ühendriigid nõustunud mõistega "Euroopa lennuettevõtja”, mis tähendab, et lepingu jõustumise kuupäevast võib mis tahes Euroopa lennuettevõtja lennata mis tahes punktist Euroopas mis tahes punkti Ameerika Ühendriikides. See oli iseenesest oluline uuendus, kuna kõikide meie lennuettevõtjate puhul ei olnud see varem nii. Teiseks oli rajatud ühiskomitee, mis andis meile struktuurse raamistiku korrapärasteks konsultatsioonideks eesmärgiga lubada reguleerivatel raamistikel läheneda, mis on mõistagi vajalik pikemas perspektiivis tõelise ühtse Atlandi-ülese lennuturu rajamiseks.
<P>
Lepingusse on aga jäänud tasakaalustamatusi, kuna varasemad järeleandmised on tähendanud, et Ameerika Ühendriikide lennuettevõtjatel on suurem juurdepääs Euroopa ühtsele turule kui teistpidi, ning juurdepääs teineteise kapitali jaotusele toimib samuti ELi lennuettevõtjate kahjuks. Just seepärast oli klausel, mis andis üldisema lepingu saavutamiseks tähtpäeva enne selle aasta lõppu, nii oluline surve säilitamisel ja Ameerika Ühendriikide sundimisel järeleandmistele.
<P>
Ehkki tulemus meie ees kujutab täiendavat sammu õiges suunas, säilitatakse sellega suuresti olemasolevad tasakaalustamatused. Iseäranis on tehtud ebapiisavaid edusamme Euroopa lennuettevõtjate juurdepääsu osas Ameerika Ühendriikide turule ning Ameerika Ühendriikide lennuettevõtjate võimaliku Euroopa omandi ja juhtimise osas.
<P>
Seetõttu, vaatamata positiivsetele elementidele, mida mainis ka kolleeg Mathieu Grosch - näiteks keskkonnaga seotud ja sotsiaalses vallas -, on meil võimalik lepinguga nõustuda ainult juhul, kui meile esitatakse enamat kui pühendumus täiendavaid samme astuda. Välja tuleb töötada mingisugune mehhanism täiendavate sammude astumiseks järgmistel aastatel, sealhulgas turule juurdepääsu ja samuti reisijate õiguste osas, et kehtestada meile kõigile kõrgel tasemel õigused - tõelised õigused - ning et kindlustada, et vahepeal meie Ameerika sõpradele uusi järeleandmisi ei tule.
<P>
Lõpuks soovin paluda, et komisjon hoiaks meid täielikult kursis ühiskomitee tegevusega ja tagaks, et saame kõik raporti ja kutsed, täpselt nagu sidusrühmad.
<SPEAKER ID="497" NAME="Gesine Meissner">
fraktsiooni ALDE nimel. - (DE) Austatud juhataja! Kristalina Georgieva, olete tutvustanud olemasolevat lepingut ning öelnud, et toimunud on oluline edasiminek.
<P>
Meie lähenemine parlamendis on teie omast vähem armulikum, nagu juba kuulnud olete. On oluline, et leping kehtiks, sest EL ja USA moodustavad üleilmsest lennuliiklusest koos umbes 60% ning USA on üldises mõttes üks meie oluline partner.
<P>
Probleem on lihtsalt selles, et partnerluse puhul peaks olema tingimused mõlemale partnerile jämedalt võttes samad. Ei ole aga võimalik öelda, et tingimused on samad, kui USA-l on 49% meie turust ja meile võimaldatakse vaid umbes 25% nende omast. On selge, et tegemist on tasakaalustamatusega. Selle aasta kevadel sõitis USAsse väike delegatsioon ja osales läbirääkimistel. Ameeriklased ütlesid meile, et kui tahame suuremat juurdepääsu turule, tuleks meil tühistada piirangud öistele lendudele ja muuta mürapiiranguid. Selgitasime, et meie seisukohast on tegemist subsidiaarsuse küsimusega, millest tuleb lugu pidada. Sisuliselt saame teistes küsimustes läbi rääkida ainult siis, kui meil on mõistlikult võrdsed võimalused.
<P>
Mainiti nelja järgmist punkti. Keskkond: saame teha ühiseid edusamme heitkogustega kauplemise süsteemi kaudu lihtsalt selle tõttu, et meil on maailmaturust niivõrd suur osa.
<P>
Sotsiaalsed standardid: selles vallas on juba midagi saavutatud ning samuti mainiti reisijate õigusi. Konkurents: see jätab mõnevõrra soovida.
<P>
Mis puudutab julgeolekut, sooviksin nüüd kõnelda andmetest. Ameerika arusaam andmekaitsest ja eraelu puutumatusest on meie omast erinev. Mõistagi tahame, et austataks meie arusaama eraelu puutumatusest. USAs olles vaatasime kehaskannereid. Seal on normaalne, et skanneritelt on näha terve keha pilt, nii et ainult nägu on varjatud. Meie jaoks oli see täielikult kujuteldamatu. Meie tahame, et eraelu puutumatust ja andmeid kaitstaks iga juhtumi puhul. Seda tuleb austada!
<P>
Oleme parlamendis valmis seda teiega arutama, arvestades meie uusi Lissaboni lepingust tulenevaid volitusi.
<SPEAKER ID="498" NAME="Jacqueline Foster">
fraktsiooni ECR nimel. - Austatud juhataja! Tervitaksime kõik ELi-USA avatud õhuruumi lepingu sõlmimist! Pärast mitmeaastasi läbirääkimisi on see tegelikult tõepoolest üsna hilinenud.
<P>
Mõistagi on lepingu teise etapi projekt märkimisväärne läbimurre, mida tuleb tervitada. Tunnistan, et läbirääkijad on teinud edusamme julgeoleku, konkurentsi ja turule juurdepääsu vallas, kuid olen pettunud, et täielikult ei ole lahendatud välismaise omandi ja juhtimise ning kabotaaži küsimusi. Toetame kai parlamendi ühise resolutsiooni ettepanekut. Tunnen siiski muret, et teksti on lisatud konkreetsed viited heitkogustega kauplemise süsteemile, ELi sotsiaalsetele küsimustele ning kuupäevaga tähtpäev, kuna meil ei ole volitusi lennuteenuseid käsitlevate kokkulepete rakendusala laiendamiseks.
<P>
Lennundus on saanud viimasel kümnendil tohutult kannatada ja ehkki on toimunud mõningane paranemine, on lennundus veel habras, eriti Euroopas. Lepingud tähendavad tihti kompromissi, kuid see ei tähenda, et tahame tehingut ükskõik mis hinnaga. Asi on kompromissivalmiduses.
<P>
Ütleksin niisiis lõpuks volinikule, et tahame lepingut, mis on õiglane, toekas ja toob täieliku liberaliseerimise, mis tooks kasu Euroopa lennuettevõtjatele, tarbijatele ja meie Ameerika sõpradele.
<SPEAKER ID="499" NAME="Silvia-Adriana Ţicău" AFFILIATION="S&amp;D">
(RO) Euroopa Ühendus algatas meetmed, mida oli vaja paindlikkuse suurendamiseks, turgude avamiseks ja järjepidevuse tagamiseks tsiviillennundussektoris lähtuvalt nii kahe- kui ka mitmepoolsetest suhetest.
<P>
Mis puutub ELi-USA lennutranspordilepingusse, mainiksime, et eelleping sõlmiti juba 25. märtsil 2010. See leping avab täielikult turud ja seab kõrgeks prioriteediks ELi ja USA õhuliikluse juhtimissüsteemide SESARi ja NextGeni koostöö arendamise, et tagada koostalitlusvõime ja ühilduvus ning vähendada ka keskkonnamõju.
<P>
ELi-USA leping on praktiliselt üks esimestest lepingutest, mis Lissaboni lepingu alusel sõlmitakse. Soovin samuti rõhutada, et mis tahes isikuandmeid puudutavad edastusi EList ja liikmesriikidest peaks teostatama lähtuvalt õigusaktidena tunnustatud rahvusvahelistest lepingutest ning vastavuses Euroopa andmekaitse õigusaktidega. Meie arvates on kahetsusväärne, et eellepingusse ei kuulu heitkogustega kauplemise süsteemi määrus. Selles küsimuses nõuame täiendavaid läbirääkimisi, pidades silmas, et heitkogustega kauplemise süsteem jõustub 2012. aastal.
<SPEAKER ID="500" NAME="Kristalina Georgieva">
komisjoni liige. - Austatud juhataja! Tänan siiralt kõiki sõnavõtjaid avaldatud seisukohtade eest! On väga selge, et vaatamata hilisele kellaajale on paljude teemade vastu märkimisväärset huvi. Üsnagi õigesti on mainitud, et Euroopa ja Ameerika Ühendriigid esindavad koos ligi 60% üleilmsest lennuliiklusest. Seetõttu on leping väga oluline mitte ainult Euroopa ja Ameerika Ühendriikide kodanike, vaid kõikide reisijate seisukohast, kes meie lennuettevõtjaid kasutavad.
<P>
Lisaks nominaalsele olulisusele lennutranspordi seisukohast tähendavad võrratud ärisidemed, tugevad demograafilised ja kultuurisidemed ning geograafiline positsioneering, et USA on Euroopa seisukohast olulisim strateegiline lennunduspartner. Lepingu eesmärk on just selle strateegilise Atlandi-ülese partnerluse tugevdamine ja lepingu esimese etapiga saavutatud edusammude kindlustamine, et tagada edaspidiste suhete jaoks vajalik stabiilne raamistik.
<P>
Mitmed sõnavõtjaid tõid välja vajaduse jätkata kaasamisprotsessi, et saaksime teha täiendavaid edusamme. Lepingu teise etapi üks saavutusi on tõepoolest, et sellega võetakse kasutusele kaasamisprotsess.
<P>
Sooviksin kohe vastata, et praegusel hetkel oleks komisjon muidugi sügavalt huvitatud sellest, et jagada tööd ühiskomitees parlamendiga, kuna näeme edasi minnes parlamendi kaasatuses olulist väärtust.
<P>
Avades ettevõtjatele täiendavaid võimalusi ja lahendades osa reguleerimisest tulenevatest väljakutsetest, etendab leping rolli, mis aitab Euroopa lennundusel välja tulla praegusest perioodist, mida iseloomustavad sügavad majanduslikud ja äritegevusega seotud väljakutsed.
<P>
Lubatagu mul väga selgelt väljenduda! Komisjon, nagu paljud sõnavõtjatest, möönab, et lepingu teine etapp ei ole täiuslik. Tegemist on väga olulise sammuga edasi, kuid see ei ole täiuslik ega lõplik samm.
<P>
Nagu sõnavõtjad siin, oleks ka komisjon meeleldi näinud viivitamatut ja pöördumatut muutust USA õiguses, mis reguleerib nende lennuettevõtjate omandit ja juhtimist, kuid tegelikkus on, et see ei ole USA valitsuse otsustada, kellega me läbi räägime. See on õigusloomereformiga, mis on võimalik saavutada vaid USA kongressi toega.
<P>
See toob mu väga olulise sõnumi juurde siinviibivale publikule: Euroopa peab kasutama oma mõjujõudu, et veenda USA kongressi lakkamatute reformide põhjendatuses. Iseäranis selles osas on Euroopa Parlamendil etendada pearoll tänu kaasatusele ja parlamendil võimalustele suhetes kongressiga ja selle liikmetega. Loodan, et võime loota teile dialoogi edasiviimise, arutelude ja, mis kõige olulisem, vajalike õigusloome meetmete osas.
<P>
Küsimuse osas, mille paar sõnavõtjat andmekaitse teemal välja tõid, ütlen lihtsalt meeldetuletuseks, et see ei kuulu õhutranspordilepingusse. Tegemist on justiits- ja siseasjade küsimusega ning ilmselgelt küsimusega, mis on oluline ja mis võetakse käsile tõsiselt selles valdkonnas peetavate arutelude kontekstis.
<P>
Seega lubage mul siinkohal peatuda ja tänada parlamendiliikmeid veel kord väga kasulike ning konstruktiivsete tähelepanekute eest!
<SPEAKER ID="501" NAME="Juhataja">
Ma olen saanud kuus resolutsiooni ettepanekut, mis esitati vastavalt kodukorra artikli 110 lõikele 2.
<P>
Arutelu on lõppenud.
<P>
Hääletus toimub neljapäeval, 17. juunil 2010 kell 12.00.
