<CHAPTER ID="030">
Täitevasutuste standardfinantsmääruse muutmine - Raamfinantsmäärus asutustele, millele viidatakse nõukogu määruse (EÜ, Euratom) nr 1605/2002 artiklis 185 (arutelu) 
<SPEAKER ID="344" NAME="Juhataja">
Järgmine päevakorrapunkt on hääletus proua Gräßle kahe raporti üle:
<P>
1. täitevasutuste, kellele usaldatakse ühenduse programmide juhtimisega seotud ülesanded, standardfinantsmääruse kohta
<P>
ja
<P>
2. raamfinantsmääruse kohta asutustele, millele viidatakse nõukogu määruse (EÜ, Euratom) nr 1605/2002 artiklis 185.
<SPEAKER ID="345" NAME="Joe Borg">
komisjoni liige. - Proua juhataja, komisjon tänab parlamenti ja eriti raportööri konstruktiivse lähenemise eest. Komisjon pooldab täielikult eelarvepädevatele institutsioonidele läbipaistva informatsiooni andmist, nagu nõudis täna parlament ja mis on kooskõlas Euroopa Parlamendi ja nõukogu 2007. aasta juuli ühisavaldustega.
<P>
Komisjon viib määrusesse sisse nõuded, eriti mis puudutab detsentraliseeritud asutusi, tekkepõhiselt avaldatava informatsiooni kohta, mis puudutab lepinguliste töötajate arvu, tegevuskulude ülejääke, sihtotstarbelist tulu, ülekandeid ja saadaolevate summade sissenõudmisest loobumist.
<P>
Komisjoni teatises parlamendile ja nõukogule väljendati hiljuti muret asutuste töö kohta käiva informatsiooni vähese läbipaistvuse üle, ja seda mitte ainult raha ja eelarve küsimustes.
<P>
Siinkohal lubage meenutada komisjoni ettepanekut moodustada koos parlamendi ja nõukoguga institutsioonidevaheline rühm poliitiliseks diskussiooniks asutuste rolli ja positsiooni üle Euroopa valitsemisel.
<P>
Komisjon on tõepoolest veendunud, et kui meil on kooskõlastatud lähenemine asutustele, siis me - kõik kolm institutsiooni - saame edendada Euroopa arhitektuuri tähtsa osa läbipaistvust ja tõhusust. Seetõttu soovin lõpetuseks väljendada soovi, et komisjoni kavandatud institutsioonidevaheline töörühm alustab varsti tööd.
<SPEAKER ID="346" NAME="Ingeborg Gräßle">
raportöör. - (DE) Proua juhataja, volinik, daamid ja härrad, tänan teid võimaluse eest kõneleda siin nii hilisel kellaajal ja tänan teid kõiki mõistva suhtumise eest.
<P>
Ma taotlesin luba siin rääkida. Ma räägin ainult voliniku heaks, sest ma pean oluliseks öelda komisjonile, et peame meie esitatud muudatusettepanekuid, mille üle me homme ka suure häälteenamusega hääletame, äärmiselt tähtsateks. Ma soovin talle öelda, et me oleme selle dokumentatsiooniga ainult konsultatsioonide tasemel, ja ma soovin kogu parlamendi nimel talle kinnitada, et meie muudatusettepanekud aitavad korrastada asutuste süsteemi. Seepärast on meile kõigile väga tähtis, hoolimata fraktsioonilisest jagunemisest, et komisjon nendega arvestaks. Ma olen volinikule tänulik tema kinnituse eest selles osas ja ma hoian ka ise olukorral silma peal.
<P>
Minule on see väga tähtis, et ta samuti aru saab, miks me seda tahame. Me vajame asutustes paremat aruandlust ja suuremat läbipaistvust, eriti isikkoosseisu osas. See puudutab meie eelarveseadust kõige otsesemalt. Loomulikult on volinik ka teadlik, et kui meie soovidega ei arvestata, leiame me oma viisid nende täitmiseks. Me peame seda vajalikuks meie eelarveseadusele.
<P>
Komisjonil oli esialgu kavas moodustada finantsmääruse reform ainult tehnilistest muudatustest. Meie räägime paremast reguleerimisest, siiski olen kahetsusega märganud, et siia ei ole sisse toodud nõukogu ja parlamendi viimast, juulis tehtud ühisotsust asutuste kohta. Komisjoni projekt tuli küll pisut varem, kuid loomulikult oleks olnud kena, kui see oleks hiljem ümber tehtud. Ma oleksin pidanud seda õiglasemaks, selle asemel, et jätta see töö meie teha.
<P>
Euroopa Parlament on tutvustanud poliitilisi muutusi, mille poolt on üksmeelselt kõik fraktsioonid. Meie soovime kinnitava avalduse abil viia asutuste sisemised tegevused, vastutused, eraldiste ümberpaigutused ja aruandluse rohkem kooskõlla komisjoni peadirektoraadi tegevuse ja tavadega. Samuti tahame paremat ülevaadet asutuste personali- ja halduskuludest. Tahame teavet kõigi töötajate kohta, mitte ainult ametikohtade loetelus toodud isikute kohta. See on absoluutselt vajalik.
<P>
Ma soovin tuua näite ühe detsentraliseeritud asutuse hiljutisest raportist 2007. aasta finantsjuhtimise kohta. Ametikohtade loetelus on nimetatud kolmkümmend üheksa ametikohta, samal ajal kui kaks lehekülge enne seda ilmub tekstis 43 ajutist töötajat ja 11 lepingulist töötajat. Seega need numbrid omavahel ei klapi. On jäetud lugeja ettekujutluse hooleks, kas meil on nüüd 39 pluss 11 ametikohta või 43 pluss 11 pluss 39, või kas on loetletud 39 ametikohta 43st töötajast ja seejärel on lisatud 11. Me ei tea seda. Ma selgitan seda küsimust, kuid loomulikult ei ole suure arvu asutuste tegevuse selgitamine naljaasi, ning aruandlus ja aruandluse süsteem on enam-vähem võrdselt kaootilised kõikides asutustes.
<P>
Asutus, mille aruannet ma just tsiteerisin, Euroopa Võrgu- ja Infoturbeamet, on äravahetamiseni sarnane kõigi teistega ja ma tõepoolest tahan teada, miks on meile antav teave nii vastuoluline. Samuti tahame rohkem teavet asutuste tulude kohta - mis, mõeldes Alicantest, võib tõesti olla küllaltki suur - ja me tahame teada, mis sellest tulust edasi saab. Ma tänan volinikku ette nende muudatusettepanekute arvesse võtmise eest, kuna ta just praegu teatas oma kavatsusest seda teha.
<P>
Praegu on meil 2007. aasta ametikohtade loetelus 29 detsentraliseeritud asutust 3914 töötajaga, nende eelarve on 1,1 miljardit eurot, millest 559
<P>
miljonit eurot tuleb ELilt. Viies täitevasutuses on 176 ametikohta. Komisjoni viimane teatis asutuste kohta oli väga huvitav. Pakkumine ühise töörühma loomiseks on väga tähtis. Kõik kolm institutsiooni peavad käsile võtma ja omavahel läbi arutama asutuste tuleviku ja nende töövaldkonna probleemi.
<P>
Saksamaal on asutuste tegevus ja asutuste kasv avalikkuse pilgu all. Meediakajastus on alati suur. Siin on kaalul ka Euroopa Liidu hea nimi, kui meil ei õnnestu edastada välismaailmale teavet, miks me tegelikult vajame asutusi ja millist rolli need Euroopa Liidus mängivad.
<P>
Me oleksime rahul, kui komisjon suudaks tõestada, miks on täitevasutuste poolt teostatav programmijuhtimine tõhusam ja suurema väärtusega võrreldes sellega, kui seda teeksid peadirektoraadid. Need meie hulgast, kes on seotud eelarvega, on selle nõudmise juba korduvalt esitanud, kuid siiani ei ole seda toetatud kirjalikult koos asjakohaste faktide ja arvudega.
<P>
Parlamendi muudatusettepanekute eesmärk on säilitada ülevaade Euroopa asutustest ja meie tungiv nõudmine komisjonile on aidata meil tuua rohkem selgust asutuste maastikul. Nagu volinik peaks teadma, usaldame komisjoni selles küsimuses. Me teame, et see institutsioon on meie viimane väljapääs nagu alati, kui asi jõuab korra loomiseni, läbipaistvuseni ja parema ülevaate saamiseni selles küsimuses.
<P>
Ma soovin tänada kaasliikmeid teistest fraktsioonidest, eriti proua Haugi, eelarvekomisjoni raportööri asutuste kohta ja kahte raportööri, härra Mulderit ja proua Herczogit eelarvekontrollikomisjonist soovituste eest, mida me kõiki oleme arvesse võtnud. Sellepärast usun, et me oleme teinud parlamendi esitatud ja soovitud muudatusettepanekud, mis on praegu kõige kiireloomulisemad. Ma palun südamest, et ka volinik viiks need muudatusettepanekud sisse vastavasse projekti.
<SPEAKER ID="347" NAME="Nathalie Griesbeck">
fraktsiooni ALDE nimel. - (FR) Proua juhataja, daamid ja härrad, esmalt sooviksin ma samuti tänada meie raportööri proua Gräßlettähtsa töö eest kõnealuste raportite raames, mis parandavad täitevasutuste finantsmääruse kavasid.
<P>
Ajal, mil Euroopa Parlamendi õigused Lissaboni lepingu raames tugevalt kindlustuvad, on minu arvates eriti tähtis meeles pidada meie institutsiooni pädevusi, ilmselt kaasotsustajana eelarve üle. Parlament, mille ELi kodanikud valisid otsestel ja üldistel valimistel, peab olema võimeline tegema rohkem ja kontrollima ühenduse rahaliste vahendite sihipärast kasutamist, antud juhul asutuste poolt. Soovin väga lühidalt esile tõsta raporti nelja punkti, mis tunduvad mulle peamised, kui parlament tahab seista täielikult oma ülesannete kõrgusel ja muuta arusaamine meie institutsioonidest kodanikele nii lihtsaks kui võimalik.
<P>
Esiteks soovin ka mina rõhutada vajadust paremini kontrollida sihtotstarbelist tulu. Näib, et asutuse direktor peab tähtsaks teatada meile raha ridade vahel ülekandmisest, kui see ületab 10% künnise.
<P>
Teiseks soovin esile tõsta ametikohtade loetelus sisalduvate numbrite tähtsust, nagu kaasliige just nimetas, mis kajastavad ajutist isikkoosseisu, lepingulisi töötajaid, kaasatud riiklikke eksperte jne, et eelarvepädeval asutusel oleks selge pilt asutuste personalikulude eelarvete arengutest.
<P>
Kolmandaks pean üsna loomulikuks, et vastavalt Euroopa Kontrollikoja soovitustele, peaksime paluma saata Euroopa Parlamenti igal aastal kokkuvõtlik ülevaade asutuste eelarvete arengutest.
<P>
Neljandaks ja lõpetuseks peaksid raporti sätted, mis puudutavad eelarve täitmist kinnitavatele menetlustele ühtsete tähtaegade kehtestamist, samuti andma parlamendile tegeliku kontrolli eelarve asjakohase täitmise üle.
<SPEAKER ID="348" NAME="Jean-Pierre Audy" AFFILIATION="PPE-DE">
(FR) Proua juhataja, ma sooviksin omakorda kiita proua Gräßlet suurepärase töö eest, ja ilmselt ka komisjoni asutuste tööd puudutava kõnealuse arengu eest. Ma soovin esile tõsta väga tähtsaid sätteid asutuste siseauditi kohta ja ma soovitan, järgides kaasliikme poolt hetk tagasi tehtud märkust, et me töötaksime konsolideerimise, teatud alajaotiste ühendamise nimel ELi kõikide asutuste raamatupidamisaruannetes, et kolmandad isikud ja eriti parlamendiliikmed saaksid aru, millises suunas areneb kõikide Euroopa Liidu asutuste massiline aruandlus.
<SPEAKER ID="349" NAME="Zbigniew Krzysztof Kuźmiuk" AFFILIATION="UEN">
(PL) Proua juhataja, võttes sõna täitevasutuste finantsmääruse muudatusettepanekut puudutavas arutelus, soovin tähelepanu juhtida kahele asjaolule.
<P>
Esiteks peaksime toetama raportööri ettepanekut, et asutuste juhatajad on kohustatud Euroopa Parlamenti teavitama, kui tegevuskulude alt halduskuludesse ülekantavate rahaliste vahendite maht ületab 10% piiri.
<P>
Teiseks, lähtudes asjaolust, et asutuste tegevuskulud kaetakse üksikute programmide eelarvest, siis on peaaegu kümne protsendi tasemel summa kogukuludest arvestatava mõjuga. Eriti üleeuroopalise transpordivõrgu täitevasutuse puhul on kõnealuste kulude täpsustamata jätmine suure mõjuga, kui seostada seda informatsiooniga, et nimetatud asutuse projektide osas on eelarvelünk suurem kui 40 miljardit eurot.
<P>
Lõpuks soovin ma õnnitleda proua Gräßlet kahe väga hea raporti puhul.
<SPEAKER ID="350" NAME="Juhataja">
Arutelu on lõppenud.
<P>
Hääletus toimub homme, neljapäeval.
<P>
Kirjalikud avaldused (kodukorra artikkel 142)
<SPEAKER ID="351" NAME="Edit Herczog  " AFFILIATION="PSE">
kirjalikult. - (HU) Proua juhataja, daamid ja härrad, lubage mul esiteks lühidalt kokku võtta muudatusettepanek täitevasutuste, kellele usaldatakse ühenduse programmide juhtimisega seotud ülesanded, finantsmääruse kohta.
<P>
See muudatusettepanek, kooskõlas kodukorra artikliga 47, on kaasatud komisjoni ja eelarvekomisjoni ühise töö tulemus. Soovin eriliselt tänada kaasliikmeid ning proua Gräßlet ja härra Mulderit tiheda ja suurepärase koostöö eest.
<P>
Me tegime mitmeid muudatusettepanekuid, mille eesmärk on võimaldada asutuste tõrgeteta töö, parandada aruandlust ja laiendada võimalusi nimetatud organitele eraldatud rahaliste vahendite kasutamise hoolikamaks demokraatlikuks jälgimiseks.
<P>
Oluline on märkida järgmist:
<P>
kõnealuste asutuste eelarve täitmist kinnitavale menetlusele ühtsete tähtaegade kehtestamine on tulevikus hädavajalik;
<P>
kontrollikoda on samuti välja toonud, et auditeerimise ja kontrollimisega tegelevad isikud ei peaks osalema eelarve rakendusmeetmetes;
<P>
arvestades asjakohaselt isikuandmete kaitset, avaldatakse asutusega koostööd teinud isikute ja sealt tasu saanud ekspertide nimekiri asjaomase asutuse eelarve- ja finantsjuhtimise aruande lisana;
<P>
peab võimaldama jälgida asutuste välisekspertide kasutamist.
<P>
Tänan teid lahke tähelepanu eest.
