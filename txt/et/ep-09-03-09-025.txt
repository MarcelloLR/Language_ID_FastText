<CHAPTER ID="025">
Direktiivi 2006/43/EÜ (mis käsitleb raamatupidamise aastaaruannete ja konsolideeritud aruannete kohustuslikku auditit) rakendamine (lühiettekanne)
<SPEAKER ID="217" NAME="Juhataja">
Järgmine päevakorrapunkt on Direktiivi 2006/43/EÜ (mis käsitleb raamatupidamise aastaaruannete ja konsolideeritud aruannete kohustuslikku auditit rakendamist käsitleva raporti; lühiettekanne hr Doorni poolt.
<SPEAKER ID="218" NAME="Bert Doorn" LANGUAGE="NL">
Austatud juhataja, raportis käsitletakse kaheksanda raamatupidamise aastaaruannete kohustusliku auditi direktiivi rakendamist. Hea, et parlament pöörab rohkem tähelepanu meie vastuvõetud õigusaktide rakendamisele ja ülevõtmisele. Võime siin parlamendis otsustada parimate eeskirjade kasuks, aga kui neid liikmesriikides ei rakendata ega järgita, raiskame me siin oma aega.
<P>
Ka kaheksanda direktiivi rakendamisel on palju asju viltu läinud. Põhimõisteid piiritletakse eri riikides erinevalt ja liikmesriike, kellel on sõltumatu avalik järelevalveorgan, on oluliselt vähem kui 27. Raportis palutakse komisjonil teha samme nende puudujääkide kiireks korrigeerimiseks.
<P>
Samuti kahtleme, kas kasutatud ühtlustamismeetod, nimelt minimaalne ühtlustamine, on ikka õige viis põhimõistete ühtseks kohaldamiseks. Ehk peaksime mõtlema sellele, kas sedalaadi põhimõisted on samm edasi või tuleks kasutada teist ühtlustamisviisi - sellist, mida ei saaks mitmeti tõlgendada.
<P>
Lõpetuseks, austatud juhataja, käsitletakse raportis komisjoni soovitust raamatupidajate tsiviilvastutuse piiramise kohta. Kui lähenemise saavutamiseks Euroopas on vaja veel meetmeid, siis ootame komisjoni ettepanekuid.
<P>
Eesmärk peab olema raamatupidajate tulemuslik ja sõltumatu auditeerimine. Majanduskriis on meile õpetanud, et range auditeerimine ja järelevalve on hädavajalikud.
<SPEAKER ID="219" NAME="Jacques Barrot">
komisjoni asepresident. - (FR) Austatud juhataja ja parlamendiliikmed, tahaksin kõigepealt tänada hr Doorni aruannete kohustusliku auditi direktiivi rakendamist käsitleva raporti eest. Samuti tahaksin tänada majandus- ja rahanduskomisjoni ja eelkõige pr van den Burgi, kes raporti koostamisele kaasa aitas.
<P>
Finantskriisi arvestades on oluline, et kõik liikmesriigid, kes on praegu maha jäänud, võtaksid direktiivi kiiresti üle, et saavutada seatud eesmärgid. Komisjon teostab pidevat järelevalvet direktiivi ülevõtmise käigu üle liikmesriikides. Meie veebisaidil avaldatakse regulaarselt vastavad andmed.
<P>
Liikmesriikide tulemused peaksid sel kevadel selgelt paranema. Hr Doorni raport on sellele edusammule kindlasti kaasa aidanud. Nagu raportis rõhutatakse, on komisjon juba võtnud vastu kvaliteedi tagamise soovituse ja kohustuslike audiitorite tsiviilvastutuse piiramise soovituse. Tänan parlamenti nende kahe algatuse toetamise eest.
<P>
Soovitus audiitorite tsiviilvastutuse piiramise kohta kuulub auditituru kontsentreerumise vähendamise strateegiasse. Teiste sarnaste võimaluste uurimiseks avaldati novembris teemal "Auditiettevõtete kontrollistruktuurid ja nende mõju auditeerimisturule” läbi viidud konsulteerimise tulemused.
<P>
Euroopa Parlament palub komisjonil hinnata direktiivi ülevõtvaid riiklikke õigusakte ja anda teada pärast audiitorite tsiviilvastutuse piiramise soovitust liikmesriikide poolt rakendatud meetmete mõjust. Sobival ajal oleme hea meelega nõus need hinnangud koostama, võttes arvesse hr Doorni raportis tõstatatud küsimusi. See on volinik McCreevy lubadus, mida on mul hea meel teile edasi öelda. Tänan teid, hr Doorn, ja loodan, et reaalsed tulemused on varsti näha.
<SPEAKER ID="221" NAME="Juhataja">
See päevakorrapunkt on lõpetatud.
<P>
Hääletus toimub homme.
