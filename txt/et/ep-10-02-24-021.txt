<CHAPTER ID="021">
Suur loodusõnnetus Madeira autonoomses piirkonnas (arutelu)
<SPEAKER ID="277" NAME="Juhataja">
Järgmine päevakorrapunkt on komisjoni avaldus suure loodusõnnetuse kohta Madeira autonoomses piirkonnas.
<SPEAKER ID="278" NAME="Günther Oettinger" LANGUAGE="DE">
Austatud juhataja, kallid kolleegid! Komisjon on mures ja kurb kohutavate sündmuste pärast Madeiral, eriti suure ohvrite arvu pärast. Tahaksin avaldada kaastunnet kõikidele katastroofi tõttu kannatanud Madeira elanikele. Komisjon avaldab eelkõige kaastunnet ohvrite perekondadele.
<P>
Eile sai minu kolleeg Johannes Hahn pädeva komisjoni liikmena kõneleda Madeira autonoomse piirkonna presidendi härra Jardimiga, kes ütles, et olukord on endiselt tõsine. Ent piirkondlikel ja riiklikel hädaabiteenistustel on see kontrolli all. Nad ei vaja praegu toetust Euroopa kodanikukaitse mehhanismilt.
<P>
Samas on kahju nii suur, et Madeira loodab finantsabi ELi solidaarsusfondist. Komisjon kaalub praegu kõiki võimalikke vahendeid Madeirale ELi finantsabi andmiseks. 2003. aastal olime pärast kohutavat tulekahju valmis andma Portugalile solidaarsusabi, mis ulatus rohkem kui 48 miljoni euroni. Solidaarsusfond loodi 2002. aastal, et oleks võimalik pakkuda ELi tasandil finantsabi liikmesriikidele, kes kannatavad tõsiste looduskatastroofide käes.
<P>
Ent solidaarsusfondi kasutamiseks peab täitma teatavad kriteeriumid. Kõige olulisem eeltingimus on abitaotluse esitamine Portugali valitsuse poolt. Tuletaksin teile meelde, et määrus, millega loodi solidaarsusfond, lubab fondi kasutada vaid laiaulatuslike katastroofide jaoks, mille puhul kahju maksumus ületab 0,6% kannatanud riigi kogurahvatulust. Portugali jaoks tähendab see praegu seda, et kahju maksumus peab ületama 958 miljonit eurot. Ent erakorralistel asjaoludel ning teatavate kriteeriumide täitmisel võib abi anda ka väiksemate, nii-öelda piirkondlike katastroofide korral, eriti kui kannatanud on üks äärepoolseim piirkond, nagu Madeira. Kuna komisjonil ei ole veel piisavat teavet kahju ulatuse kohta, siis on endiselt liiga vara öelda, kas need tingimused täidetakse.
<P>
Portugali ametiasutused peaksid nüüd korraldama kiire ja põhjaliku kahju hindamise ning esitama komisjonile taotluse kümne nädala jooksul. Minu kolleeg härra Hahn kohtub sel reedel Portugali siseministri härra Pereiraga, et arutada, kuidas edasi minna. 6. ja 7. märtsil külastab härra Hahn Madeirat, et kahjustusi kohapeal näha. Euroopa Komisjoni regionaalpoliitika peadirektoraat on valmis andma mis tahes toetust, mida võidakse vajada, et aidata Portugali ametiasutustel taotlust koostada.
<P>
Tahaksin tuletada teile meelde, et finantsabi meie solidaarsusfondist ei maksta välja kohe. Fond on vahend, et aidata liikmesriikidel tegeleda katastroofide finantstagajärgedega; see ei ole kiireloomuline vahend. Solidaarsusfondi jaoks mõeldud vahendid saadakse täiendava osamaksena liikmesriikidelt väljaspool tavapärast eelarvet. Seepärast nõuab see Euroopa Parlamendi heakskiitu, teisisõnu teie heakskiitu, ning nõukogu heakskiitu muudatusettepaneku kaudu. Kogu protsess alates taotlusest kuni abi väljamaksmiseni võtab aega mitu kuud. Ent meie, komisjon, teeme kõik endast oleneva, et muuta protsess nii lühikeseks kui võimalik.
<P>
Struktuurifonde ei saa kasutada vahetute hädaabimeetmete jaoks. Nendest võib saada mõningast abi seoses pikaajalise ülesehitusega. Komisjon arutab lähiajal Portugali haldusasutustega võimalusi ja võimalikke mõistlikke ja vajalikke programmi muudatusi.
<P>
Tahaksin teile kinnitada, et komisjon teeb kõik endast oleneva, et aidata Madeira inimestel ja ametisasutustel selle kohutava loodusõnnetusega hakkama saada.
<SPEAKER ID="279" NAME="Nuno Teixeira">
fraktsiooni PPE nimel. - (PT) Võtan täna siin istungisaalis sõna tasandatud häälel, kuna kurvastan ühe isiku pärast, kes isiklikult elas läbi Madeirat eelmisel laupäeval tabanud tragöödia ja oli selle tunnistajaks. Muidugi ühinen ma selle valu ja leinaga, mis on tabanud meie teada nüüd juba 42 hukkunu perekondi, kellele ma avaldan kaastunnet nende kaotuse puhul.
<P>
Selle katastroofi tegelikku ulatust tuleb alles uurida, arvestades seda, et otsingu- ja päästemeeskonnad, kes on alates laupäevast herkulesliku jõuga katkestusteta tööd teinud, mille eest ma annan neile au, hakkavad alles nüüd jõudma kõige isoleeritumate elanikeni. Kardetakse, et ohvrite arv võib suureneda.
<P>
Sündmuskohal avaneb vaatepilt laiaulatuslikust hävingust, mis on tekitanud olulist materiaalset kahju juurdepääsuteedele, sest teed ja sillad on täielikult purunenud, ning olulistele teenustele, nagu vee- ja elektrivarustus. Seal on rohkem kui 600 ümberasustatud isikut, kes on kaotanud oma kodu ja vara. Selle katastroofi majanduslik ja sotsiaalne mõju takistab inimesi pöördumast tagasi tavapärase elu juurde. Ent nüüd tuleb mõelda tulevikule. Me peame saatma kannatanud isikutele ka sõnumi, et oleme solidaarsed ega kaota lootust ja usku. Tuleb anda abi ning Euroopa Liidul ja eelkõige Euroopa Parlamendil on siin oma roll, kuna nad on põhilised osalised solidaarsusfondi kasutamise protsessis. Kui meil palutakse sekkuda, siis peame seda tegema kiirelt, sest me ei saa lasta kannatanutel oodata, eriti siis, kui nad meid kõige rohkem vajavad.
<P>
Käesolevaga pöördun komisjoni ja selle presidendi härra Barroso poole ning eelkõige regionaalpoliitika voliniku Johannes Hahni poole. Avaldan heameelt tema kavatsuse üle külastada lähiajal Madeirat ning palun tal öelda edasi see sõnum, et me ei kaota lootust, pakume abi ja toetame ülesehitust, sest praegu on aeg taastada see, mille loodus on kahjuks meilt taas kord võtnud. Usun täielikult, et me teeme seda, sest nagu Madeira hümn on mulle õpetanud, on "Madeira inimesed tagasihoidlikud, kindlameelsed ja vaprad. Nad on inimesed, kes künnavad maad kõvade kaljude vahel; nad on kangelased, kes teevad tööd metsikutes mägedes. Madeira nimel peavad nad lugu oma ajaloost ning oma töö kaudu üritavad nad saavutada ja saavutavad õnne ja hiilguse."
<SPEAKER ID="280" NAME="Edite Estrela">
fraktsiooni S&D nimel. - (PT) Euroopa Parlamendi Sotsialistide ja Demokraatide Progressiivse Liidu fraktsiooni nimel tahaksin avaldada kaastunnet ohvrite peredele ning näidata üles solidaarsust inimestega, keda on mõjutanud tragöödia, mis tabas Madeira autonoomset piirkonda Portugalis selle kuu kahekümnendal kuupäeval. Paduvihmad, tugevad tuuled ja tormine meri muutsid Funchali turismilinna keskust tundmatuseni ning külvasid hävingut ja surma. Suurt kahju on kannatanud ka avalik ja erainfrastruktuur, samuti looduskeskkond ja kultuuripärand. Esialgsete hinnangute kohaselt, austatud volinik, ulatub kahju üle ühe miljardi euro, seega vastab see solidaarsusfondi kriteeriumidele. Kahjuks on ka kümneid hukkunuid, keda peame leinama, väga palju haavatuid ja kadunuks jäänuid ning sadu kodutuid. Pilte hävingust ja kannatustest on näidatud kogu maailmas ning see pole jätnud kedagi ükskõikseks. Solidaarsusavaldusi on saabunud igast maailma otsast.
<P>
Euroopa Liit ja Euroopa Komisjon peavad samuti näitama oma tugevat solidaarsust selle äärepoolseima saarepiirkonnaga, võttes kiiresti kasutusele solidaarsusfondi, et vähendada suurt sotsiaalset ja majanduslikku mõju ning aidata kannatanud piirkonnas elu rööpasse seada.
<P>
Küsin lõpetuseks järgmist, austatud volinik: kuna meie Euroopa Parlament on solidaarsusfondi muudatused juba heaks kiitnud, siis miks need muudatused ei kehti? Miks neid ei kohaldata?
<SPEAKER ID="281" NAME="Marisa Matias">
fraktsiooni GUE/NGL nimel. - (PT) Alustasime seda täiskogu istungit täna minutilise leinaseisakuga. Sellel leinaminutil oli kaks tähendust: esiteks solidaarsus Madeirat tabanud katastroofi ohvrite ja nende peredega ning teiseks lugupidamine kõikidele töötajatele, kes on väsimatult andnud abi nendele ohvritele.
<P>
Ent leinaminut peaks panema meid mõtlema ning viima meie mõtted asjadele, mis ei valmista meile siin vahetult muret. See, mida nägime Madeiral, on nähtus, mida võib aina sagedamini kohata. Kliimamuutus põhjustab selliste äärmuslike sündmuste sagenemise ning me peame leidma võimalusi, kuidas nendele reageerida. Me ei suuda loodusõnnetusi ära hoida, aga samal ajal ei tohi me lihtsalt lasta neil alati avaldada sellist traagilist mõju inimeste elule. Seepärast peame võitlema plaani- ja arengupoliitika nimel, mis on suunatud üldsuse heaolule. Ent tahaksin lõpetada, austatud juhataja, millegagi, mis on olulisem ja mis on meid kõiki siia toonud: Euroopa Komisjon, Euroopa Parlament ja Euroopa institutsioonid peavad suutma hädaolukordadele kiiresti reageerida. Selleks on vaja finantsvahendeid ja nõutavat kiiret tegutsemist.
<SPEAKER ID="282" NAME="Nuno Melo" AFFILIATION="PPE">
(PT) Tragöödia Madeiral nõudis palju elusid, hävitas vara ja rikkus Portugali saare, mis oli uhke oma ilu üle ja mida on nii paljud inimesed kogu maailmast näha saanud. Oletan, et mitte keegi, isegi mitte Portugalis - tegelikult Portugalis kõige vähem -, oleks olnud valmis selliseks jubedaks vaatepildiks, mida nägime oma kodudes mitmetes uudistesaadetes, kui vesi oli inimesed minema uhtnud, majad olid sisse langenud, sillad kokku kukkunud ja kogu maastik oli loodusjõu tagajärjel muutunud.
<P>
Nagu võib näha siin tehtud avaldustest, ei ole see kõigele vaatamata lihtsalt tragöödia, mis toimus ühes Portugali piirkonnas. See on tragöödia, mis tabas vägivaldselt osa Euroopa Liidust, mis peaks ilma reservatsioonideta andma solidaarselt abi. Ta peaks piiranguteta aitama hukkunute perekondi ning inimesi, kes on ootamatult jäänud ilma kõigest, ning ta peaks aitama üles ehitada hoonestatud keskkondi, taastades Madeira saare, mille loodus on lõhki rebinud. Seda tehakse kindlasti, lugupeetud juhataja: Madeira hümni sõnumit siin juba mainiti, aga olen teinud järelduse ka Portugali hümnist, milles on sõnad "mere kangelased, üllad inimesed, vapper rahvas". Need on vaprad inimesed, kes on alati teadnud, nii nagu nad on näidanud ka muudel juhtudel oma ajaloos, kuidas tulla toime keerulistel aegadel ning saada üle sellisest ebaõnnest.
<P>
See leiab taas aset ning seekord kahtlemata kogu Euroopa Liidu solidaarsuse ja abiga.
<SPEAKER ID="283" NAME="Constanze Angela Krehl" AFFILIATION="S&amp;D">
(DE) Austatud juhataja! Selle arutelu põhjus ei ole kindlasti rõõmustav. Madeirat on tabanud uskumatu looduskatastroof ning me avaldame kaastunnet kannatanud perekondadele. Euroopa Liit peab selles olukorras abi andma. Nüüd on vaja kogu Euroopa Liidu solidaarsust ning võin vaid üle korrata, mida on juba öeldud. Kutsun komisjoni üles võtma solidaarsusfond kasutusele nii kiiresti kui võimalik, et saaks anda abi. Tahaksin paluda nõukogul tagada, et solidaarsusfondi reform, mille Euroopa Parlament kaks aastat tagasi heaks kiitis, lõpuks rakendatakse, kuna see teeb võimalikuks anda kannatanud piirkondadele kiiremini abi.
<P>
Me peame mõtlema ka tulevikule. Viimastel aastatel on Madeira saanud palju struktuurifondide vahendeid ning saab neid ka mõne järgmise aasta jooksul. Neid vahendeid tuleb kasutada selleks, et võtta ennetavaid meetmeid, et olla valmis vähendama looduskatastroofide kohutavaid tagajärgi ning seega ka kannatusi. Euroopa Liiduna peame me seda rakendama eri piirkondades ning seega ka Madeiral.
<SPEAKER ID="284" NAME="João Ferreira" AFFILIATION="GUE/NGL">
(PT) Katastroof Madeira saarel nõuab hädaabi meetmeid ning erakorralist finantsabi sellele autonoomsele piirkonnale. Selline abi peaks olema suunatud infrastruktuuri ja ühiskommunikatsioonide ülesehitamisele, mis on hävinud või kahjustunud, ning see tuleks teha kättesaadavaks ka tragöödia eri asjaolude tõttu kannatanud inimestele, olgu need siis kas majanduslikud, sotsiaalsed või perekonnaga seotud asjaolud.
<P>
Tragöödiad ei ole õiglased; peaaegu alati kaotavad kõige rohkem need, kellel on kõige vähem. Seepärast on oluline teha kindlaks ja maksta hüvitist võimalikult palju kõikidele nendele, kes on kaotanud pereliikmed, oma kodu ja elatise. See, mis juhtus Madeiral, näitas meile dramaatiliselt, kui oluline on tugevdada koostööd ja solidaarsust Euroopa Liidus ning katastroofide ennetamise valdkonnas. Sellega seoses on oluline luua sobiv finantsraamistik ennetamiseks, mis tugevdab ja kasutab mehhanisme, nagu ühtekuuluvuspoliitika, maaeluarengu poliitika ja regionaalpoliitika, muu hulgas selleks, et aidata liikmesriikidel rakendada meetmeid, et kaitsta inimesi, keskkonda ja majandust.
<SPEAKER ID="285" NAME="Danuta Maria Hübner" AFFILIATION="PPE">
Austatud juhataja! Tahaksin väljendada kurbust, mida tunnevad kõik regionaalarengu komisjoni liikmed kohutava inimelude kaotuse tõttu Madeiral, ning meie kavatsust teha kõik endast oleneva, et aidata Madeirat sel raskel tunnil. Muidugi annavad riiklikud ja piirkondlikud asutused juba endast parima, et leevendada raskusi, mida kogevad inimesed ja eelkõige isikud, kes on jäänud koduta, ning me ootame kiiresti nende taotlust Euroopa abi järele Euroopa solidaarsusfondi kaudu. Olen kindel, et kõik asjaosalised käsitavad seda väga asjakohaselt.
<P>
Me palume Euroopa Komisjonil kasutada kõiki oma vahendeid ning vaadata koos Portugali ametiasutustega läbi, kuidas saab käimasolevaid Euroopa programme kohandada, et piirkonda aidata. Lubage mul toonitada, et olemasoleva solidaarsusfondi suhtes kehtivad jätkuvalt meile hästi teada piirangud. Juba aprillis 2005 võttis komisjon vastu ettepaneku määruse läbivaatamiseks, mille Euroopa Parlament võttis seejärel vastu esimesel lugemisel mais 2006. Vaatamata vaieldamatule vajadusele paindlikuma solidaarsusfondi järele, vaatamata selle tegevuse ulatuse laiendamise vajadusele, et hõlmata ootamatud inimese põhjustatud katastroofid ja kuriteod ning ka looduskatastroofid, ei ole nõukogu suutnud alates 2006. aasta maist jõuda ühisele seisukohale fondi läbivaatamise suhtes.
<P>
Madeira traagiliste sündmuste valguses näeme selgemini kui kunagi varem, et me vajame solidaarsusfondi, mis suudaks tõhusalt lahendada probleemid ning võimaldaks liidul anda kiiret ja tõhusat abi, kui liikmesriigid kannatavad katastroofi käes. Seepärast kutsuksin üles eesistujariiki Hispaaniat taasalustama solidaarsusfondi muutmise protsessi, tõestades niiviisi, et Euroopa ehitamise projekti keskmes on endiselt Euroopa tõeline valmidus olla solidaarne.
<SPEAKER ID="286" NAME="Paul Rübig" AFFILIATION="PPE">
(DE) Austatud juhataja, kallid kolleegid! Katastroofid on muidugi ka globaalse soojenemise tagajärg. Me peame pingutama, et tegeleda nende muutustega, millega me aina sagedamini kokku puutume. Seetõttu tekib küsimus, kas ei tuleks anda abi Globaliseerumisega Kohanemise Fondist, eelkõige Madeira töölistele, kuna paljud töökohad on loomulikult hävitatud, ning kas me ei võiks anda abi väikestele ja keskmise suurusega ettevõtetele ülesehitustööl. Me võiksime anda märkimisväärses summas abi eelkõige oskustöölistele ja teenindussektorile.
<P>
Seepärast palun komisjonil kaaluda, kas Globaliseerumisega Kohanemise Fondist saadud vahendeid ei saaks kohe kättesaadavaks teha.
<SPEAKER ID="287" NAME="Antigoni Papadopoulou" AFFILIATION="S&amp;D">
(EL) Austatud juhataja! Ka mina väljendan sügavat kahetsust piibelliku katastroofi pärast, mis tabas Madeirat, ning oma jagamatut toetust Portugali valitsusele. Loodan, et traagilised tagajärjed seoses kaotatud inimelude ja kadunud inimestega ei muutu halvemaks.
<P>
Planeet saadab meile appikutse. Kliimamuutus koos ülimalt ulatusliku maa kasutamise ja tööstuse arenguga näitab, kui haavatav keskkond on. Varasemad katastroofilised üleujutused Saksamaal ning Ida- ja Kesk-Euroopa riikides ning tulekahjud Kreekas on endiselt jätnud lahtise haava. Kindlasti ei tunne katastroofid riigipiire.
<P>
Seepärast kutsun Euroopa Komisjoni üles vastama positiivselt Euroopa Parlamendi üleskutsetele tegutseda ühenduse tasandil jõulisemalt seoses looduslike ja inimese põhjustatud katastroofide ärahoidmise ja nende mõjuga.
<P>
Samuti kutsun üles viivitamata toetama Madeira ohvreid. Väga oluline on, et meil oleks tõhus ühenduse poliitika ja eriline hädaolukordade rahastamine ning mitmed meetmed, et kõrvaldada viivitamata kahju ilma bürokraatlike protsessideta.
<P>
Avaldan kaastunnet ohvrite lähedastele.
<SPEAKER ID="288" NAME="Ilda Figueiredo" AFFILIATION="GUE/NGL">
(PT) Perekonnad, keda mõjutas tragöödia, mille all Madeira kannatab, väärivad meie sügavat kaastunnet ning kogu meie solidaarsust, kui me avaldame lugupidamist arvukatele hukkunud ja vigastatud isikutele ning sadadele kodudest lahkuma pidanud isikutele. Solidaarsuse ja lootuse sõnum Madeira autonoomse piirkonna elanikele pärast seda kohutavat õnnetust nõuab kiireid meetmeid ning lihtsustatud ja erakorralist menetlust, et aidata neid, kelle elu ja vara on hävitatud.
<P>
Tuleb võtta kasutusele solidaarsusfond, aga tuleb kasutada ka kõiki muid vahendeid, mis on võimalikud hädaabimeetmete kaudu, mis peavad kiiresti jõudma sellest õnnetusest mõjutatud peredeni, nii et Madeira autonoomne piirkond saaks kiiresti ehitada üles kogu kannatanud ala. Praegu on kõige tähtsam seda kiirelt rakendada.
<SPEAKER ID="289" NAME="Georgios Papanikolaou" AFFILIATION="PPE">
(EL) Austatud juhataja! Traagilised üleujutused, mis tabasid Madeira autonoomset piirkonda, tuletavad meile meelde, et looduskatastroofid, mille on põhjustanud kliimamuutus, puudulik kavandamine ja infrastruktuur ning teabe ja valmisoleku puudumine, võivad kujuneda inimtragöödiaks, nagu nüüd juhtus.
<P>
Tahaksin tuletada Euroopa Parlamendile meelde ka seda, et mõni päev tagasi tabasid ulatuslikud üleujutused ka muid Euroopa alasid, nagu Bulgaariat ja Évrose piirkonda Kreekas, ning hävitasid sealset vara.
<P>
Tahaksin tuletada Euroopa Parlamendile meelde ka seda, et direktiiviga 2007/60/EÜ nõutakse liikmesriikidelt, et nad viiksid 2011. aastaks läbi oma territooriumil iga vesikonna ja vastavate rannikualade üleujutusriski esialgse hinnangu.
<P>
Meil on kohustus avaldada survet riikide valitsustele, et tagada kõnealuse direktiivi ülevõtmine liikmesriikide poolt. Ent Euroopa Liidul on ka kohustus - ning ma ei usu, et keegi oleks teistsugusel arvamusel - arendada välja veelgi ulatuslikumad meetmed looduskatastroofide ärahoidmise valdkonnas ning lõpliku analüüsi käigus inimelude kaitse valdkonnas.
<SPEAKER ID="290" NAME="Andres Perello Rodriguez" AFFILIATION="S&amp;D">
(ES) Austatud juhataja! Mõnikord on selle põhjuseks tulekahju, mõnikord põud ja mõnikord hävitavad üleujutused, nagu käesoleval juhul, aga liidu lõunaosa on muutunud kõige ilmselgemaks ning ka kõige kurvemaks näiteks kliimamuutuse kohutavatest tagajärgedest. Kui meil oleks Euroopa vaatluskeskus, siis see näitaks selgelt, et nii see on, mistõttu on kliimamuutusega võitlemine niivõrd oluline.
<P>
Siiski on oluline ka see, et me annaksime nüüd kiiresti abi Madeirale selles tragöödias ning komisjonil palutakse tegutseda viivitamata ja äärmiselt kiiresti.
<P>
Just sellistel juhtudel peab liit näitama, et ta on tõhus, toetav ning lähedal oma kodanikele ja eriti nendele, kes teda kõige rohkem vajavad.
<P>
Mina koos Hispaania parlamendiliikmetega Euroopa Parlamendi Sotsialistide ja Demokraatide Vabaliidu fraktsioonist toetan seda resolutsiooni aidata meie head naabrit Portugali ja Madeirat. Kutsume üles komisjoni toetama Portugali valitsust viivitamata, piiranguteta ja vahenditega koonerdamata, et leevendada võimalikult palju selle tragöödia katastroofilisi tagajärgi.
<SPEAKER ID="291" NAME="Seán Kelly" AFFILIATION="PPE">
Lugupeetud juhataja! Juba lapsest saadik oli Madeira kook minu lemmikkook ning kui avastasin, et on olemas armas saar nimega Madeira, tärkas minus siiani kestev huvi nimetatud saare vastu. Seega kui kuulsin hävingust eelmisel laupäeval, olin südames nende inimestega, eriti oma sõbra Nuno Teixeira ja teiste Portugali kolleegidega, sest minu enda piirkond kannatas üleujutuse tõttu vahetult enne jõule.
<P>
Mul oli väga hea meel kuulda nii voliniku sõnu kui ka tooni, kui ta pakkus abikätt Madeira elanikele sel nende jaoks raskel ajal, mida alates nüüdsest kutsume ilmselt mustaks laupäevaks.
<P>
Ent laiemalt kaalutledes arvan, et me peame arutama kriteeriume, et käivitada solidaarsusfond. 6,6% SKP-st ja 985 miljonit eurot on liiga kõrge tase, kuna paljud sellised tragöödiad on väga kohalikud, ehkki need võivad olla väga hävitavad.
<P>
Me peame seda silmas pidama. Lähemal ajal teeme siiski Madeira heaks, mida suudame, ning avaldan heameelt voliniku avalduse üle sel teemal.
<SPEAKER ID="292" NAME="Jaroslav Paška" AFFILIATION="EFD">
(SK) Vaba ja Demokraatliku Euroopa fraktsiooni nimel tahaksin väljendada solidaarsust Madeira elanikega ning avaldada kindlat veendumust, et Euroopa abi nendele kannatanutele saabub käesoleval juhul kiiremini kui Haiti puhul. Tahaksin uskuda, et nii Euroopa Komisjon kui ka Portugali valitsus reageerivad Madeira loodusõnnetusele tõhusamalt kui varasematel juhtudel.
<P>
Tahaksin toetada ka oma kolleege, kes nõuavad ELi abi andmise mehhanismi parandusi loodusõnnetuste korral, et abi saaks anda tõhusamalt ja kiiremini.
<SPEAKER ID="293" NAME="Luís Paulo Alves" AFFILIATION="S&amp;D">
(PT) Tahaksin samuti avaldada toetust Madeira saarel laupäeval aset leidnud traagiliste sündmuste ohvrite peredele ja lähedastele.
<P>
Mina kui Assooride elanik, portugallane ja eurooplane pean pöörduma Euroopa Parlamendi ja Euroopa Liidu poole, et nad näitaksid üles kindlat solidaarsust Madeira autonoomse piirkonna ja tema elanikega.
<P>
Just piirkondades peab ELi kohalolek olema tuntav ning just sellisel ajal on solidaarsus vajalikum kui kunagi varem, ning kõige olulisem on see, et seda oleks tunda.
<SPEAKER ID="294" NAME="Franz Obermayr" AFFILIATION="NI">
(DE) Austatud juhataja! Tahaksin kõigepealt avaldada südamlikku kaastunnet ohvritele ja kannatanud perekondadele. Austrias on meil lihtne ütlus: kui abi saabub kiiresti, siis on sellest topeltkasu. Seda ei peaks üldse arutama. Me peame kiiresti leidma vahendid, millest teha ressursid kättesaadavaks, ning andma kannatanutele viivitamata abi. Ka analüüsid on vajalikud.
<P>
Mägipiirkonna elanikuna mõistan väga hästi, mis seal juhtus. Seal oli tehtud samasuguseid vigu nagu meie riigis. Me tegime kaevetöid ja hüdraulilisi projekte loodust arvesse võtmata ning väikestest ojadest ja kanalitest said suured jõed. Ma jälgisin neid sündmusi, mis olid ka Austrias kaks või kolm aastat tagasi päevakorras, kohkunult, teisisõnu südamliku kaastunde ja mõistmisega. Kohe pärast koristustöid, pärast kahju piiramist peame tegema koostööd, et need vead parandada. Me pakume selleks oma abi. Me saime rahvusvahelist abi, kui kannatasime suure lumetormist põhjustatud katastroofi tõttu Galtüris. Vajasime rahvusvahelist abi, et evakueerida terve küla ning päästa inimesed ja nad lennukitega ära viia. Praegu on õige aeg saata positiivne sõnum ning näidata üles rahvusvahelist Euroopa solidaarsust ning ka mina olen valmis tegema, mida saan, et siin aidata.
<SPEAKER ID="295" NAME="Elisa Ferreira" AFFILIATION="S&amp;D">
(PT) Tahan samuti väljendada oma solidaarsust Madeira inimeste valu suhtes ning paluda tungivalt Euroopa institutsioone ja eelkõige komisjoni andma kõik kättesaadavad vahendid ning tegema kõik, mis nende võimuses, et anda abi. Tahaksin rõhutada ka seda, et kui juhtuvad sellised õnnetused, siis on palju keerulisem lahendada nende tagajärgi, kui need toimuvad vaestes riikides ja vaestes piirkondades. Madeira puhul peame siiski võtma arvesse ka asjaolu, et Madeira majanduslik baas on kannatanud, kuna ta sõltub turismist, seega on ta saanud topeltlöögi. Tema looduslik ilu, juurdepääsuteed ja elukvaliteet on täielikult hävitatud. Seepärast on olukord tõesti teistsugune, kui meil on niivõrd tõsiseid probleeme vaestes riikides ja vaestes piirkondades, eriti mägi- ja turismialadel, nagu Madeira.
<P>
Seepärast on äärmiselt vajalik, et ei peaks rohkem ootama solidaarsusfondi kohandusi, mida on taotletud ja välja pakutud ning mis on siin taas päevakorda tõstetud. Need tuleb kiiresti kasutusele võtta, sest kliimamuutust arvestades juhtuvad need sündmused kahjuks aina uuesti, eriti Euroopa vaeseimates piirkondades, kuna need on piirkonnad, mis kannatavad vihmavalinguid ja suvel suurt põuda.
<SPEAKER ID="296" NAME="Günther Oettinger">
komisjoni liige. (DE) Lugupeetud juhataja, austatud kolleegid! Tahaksin tänada teid võimaluse eest kõneleda teiega siin Euroopa Parlamendis Madeira üleujutuste teemal.
<P>
Te olete teinud muljetavaldava taotluse komisjonile aidata Madeirat tema praeguses olukorras ning näidata üles Euroopa solidaarsust. Komisjon on valmis seda tegema. Kuidas ta seda täpselt teha saab, tuleb lähipäevil ja -nädalail kindlaks teha tihedas koostöös Portugali ametiasutustega. Me peame järgima ja järgime fondi eeskirju. Kui need pakuvad mingit tegutsemisruumi, siis komisjon kasutab seda Madeira heaks. Esiteks tuleb kahju hinnata ning seejärel koostada ja esitada abitaotlus. Selles järjekorras tuleb asju ajada. Selles vallas annavad abi ja toetust regionaalpoliitika peadirektoraat ja minu kolleeg volinik Hahn.
<P>
Proua Estrela kutsus üles põhidirektiivi ja fondi eeskirju edasi arendama. Rohkem kui neli aastat tagasi esitas komisjon selle kohta ettepaneku, mida Euroopa Parlament toetas. See on endiselt nõukogus. Ent tahaksin piiranguna öelda, et meie poolt tol ajal tehtud ettepanekud ei pakuks paremaid võimalusi abiks sel konkreetsel juhul. See on õige, et ennetamine peab jääma meie poliitikas tähtsale kohale. Ühtekuuluvuspoliitika on seega täpselt õige vahend, mida kasutada.
<P>
Tahaksin teile veel kord kinnitada, et komisjon teeb endast oleneva, et aidata Madeira inimestel ja ametisasutustel selle kohutava sündmusega toime tulla.
<SPEAKER ID="298" NAME="Juhataja">
Arutelu on lõppenud.
<P>
Hääletus toimub märtsi esimese osaistungjärgu ajal.
<P>
Kirjalikud avaldused (kodukorra artikkel 149)
<SPEAKER ID="299" NAME="Maria Da Graça Carvalho  " AFFILIATION="PPE">
kirjalikult. - (PT) Tahan väljendada oma suurt kurbust ja avaldada sügavaimat kaastunnet Madeirat tabanud looduskatastroofi ohvrite peredele.
<P>
Tahan väljendada oma solidaarsust kõikide Madeira inimestega, sealsete institutsioonide ja piirkondliku valitsustega. Kutsun üles Euroopa Liidu institutsioonide solidaarsusele seoses solidaarsusfondi kiire ja paindliku rakendamisega, võimaldades eelkõige suurimal võimalikul määral rahastamist, pidades silmas Madeira erilist staatust saarena ja ELi äärepoolseima piirkonnana.
<P>
Kutsun Euroopa Komisjoni üles kasutama struktuurifonde - Euroopa Regionaalarengu Fondi, Euroopa Sotsiaalfondi ja Ühtekuuluvusfondi - kiire ja lihtsustatud menetluse alusel.
<P>
Samuti loodan Euroopa Komisjoni heasoovlikkusele, et rääkida läbi struktuurifondide vahendite ümberjaotamise üle pädevate asutustega ühenduse raamistiku alusel, pidades silmas seda katastroofi.
<SPEAKER ID="992" NAME="José Manuel Fernandes  " AFFILIATION="PPE">
kirjalikult. - (PT) Tahaksin väljendada oma sügavat kaastunnet ja solidaarsust Madeira elanikega, sealsete institutsioonide ja piirkondliku valitsusega seoses vääramatu jõu tekitatud tragöödiaga, mis leidis aset 20. veebruaril Madeira autonoomses piirkonnas ning tõi kaasa mitmed inimohvrid, kadumised, ümberasustatud isikud, vigastused ja ulatusliku materiaalse kahju. See olukord nõuab kiireid ja tõhusaid solidaarsusmeetmeid ELilt. Seega nõuab see suurimat võimalikku teovalmidust kõikide nende poolt, kes on seotud solidaarsusfondi vahendite jaotamisega, et selle saaks viivitamata kasutusele võtta. Samuti on väga oluline, et erinevaid Euroopa Liidu fonde saaks kasutada paindlikult, ettemaksete, lihtsustatud menetluste ja kõrgema kaasrahastamismäära abil, et vastata Madeira autonoomse piirkonna vajadustele. Soovitame solidaarsusfond vaadata läbi nii, nagu Euroopa Parlament on juba taotlenud. See fond peab toimima hädaabi fondina, mille puhul juurutamisaegu lühendatakse oluliselt ja kättesaadavaks tehtavaid summasid suurendatakse.
<SPEAKER ID="300" NAME="Krzysztof Lisek  " LANGUAGE="PL">
Tahaksin avaldada kaastunnet nende isikute peredele, kes hukkusid Madeiral tugeva vihmasaju poolt põhjustatud üleujutustes ja maalihetes. Loodust ei saa petta ning kuna me ei suuda hoida ära looduskatastroofe, siis peaksime tegema kõik selleks, et hoida ära nende hävitavat mõju ning abistada nende ohvreid. Looduskatastroofide ja muude kriisiolukordade puhul peaks Euroopa Liit olema valmis reageerima kiirelt ja tõhusalt, kasutades asjakohaseid vahendeid. Seoses sellega, nagu ma juba rõhutasin muudatusettepanekutes, mis on esitatud seoses Arnaud Danjeani raporti projektiga Euroopa julgeolekustrateegia ning ühise julgeoleku- ja kaitsepoliitika rakendamise kohta, on vaja tagada kriisiolukordadele reageerimise vahendite tõhus toimimine juhtimiskeskuste hea korralduse kaudu, mis on asjakohane esimese ja teise samba raames võetud meetmete vajaduste puhul. Nende keskuste hea kavandamine ja tõhus juhtimine võimaldab võtta edukaid meetmeid Euroopa Liidu liikmesriikide ja muude abi vajavate riikide territooriumil.
<P>
Eelkõige on ELis vaja paremat pääste-, politsei-, sõjaväe- ja tuletõrjejõudude kooskõlastamist. Tuleks võtta arvesse erikoolituse saanud üksuste kasutamist, nagu Poola riikliku tuletõrjeteenistuse otsingu- ja päästerühm, millel on ÜRO sertifikaat.
