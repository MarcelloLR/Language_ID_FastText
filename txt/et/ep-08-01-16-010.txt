<CHAPTER ID="010">
Olukord Pakistanis pärast Benazir Bhutto mõrva (arutelu) 
<SPEAKER ID="296" NAME="President">
(FR) Järgmine punkt hõlmab nõukogu ja komisjoni avaldusi olukorra kohta Pakistanis pärast Benazir Bhutto mõrva.
<SPEAKER ID="297" NAME="Janez Lenarčič">
eesistuja. - (SL) Endise peaministri ja peamise opositsiooniliidri Benazir Bhutto mõrv muutis Pakistani niigi keerulise olukorra enne valimisi veel halvemaks. Lisaks sellele avaldas kõnealune asjaolu negatiivset mõju Pakistani järkjärgulisele üleminekule demokraatlikule süsteemile. Benazir Bhutto oli kindlasti üks neist, kes oleks saanud progressi edendada majandusarengu, korruptsiooni vähendamise ja suurema meediavabaduse valdkonnas.
<P>
Alates eriolukorra kehtestamisest eelmise aasta 3. novembril on Euroopa Liit ja Euroopa Parlament rõhutanud vajadust stabiilsuse järele ning kutsunud üles leppimisele ja demokraatia taaskehtestamisele. Stabiilsuse tagamine Pakistanis on meie strateegiline eesmärk. See tähendab, et me toetame Paksitani inimeste tagasihoidliku enamuse võitlust vähemuses olevate vägivaldsete äärmuslaste vastu.
<P>
Meie huvid, s.o Euroopa Liidu huvid Pakistanis, on tihedalt seotud meie peamiste ülesannetega Afganistanis ja piirkonnas laiemalt. Nad on seotud meie võitlusega terrorismi vastu ning massihävitusrelvade leviku tõkestamiseeest ning meie võitlusega inimõiguste austamise eest. Seda kõike on rõhutatud mitmes meie teates Pakistani ametiasutustele.
<P>
President Musharraf tuleb järgmisel nädalal tõenäoliselt Brüsselisse. See on ainulaadne võimalus meie teade talle edasi anda. Koos rahvusvaheliste partneritega oleme võtnud ühendust ka teiste suuremate erakondadega Pakistanis.
<P>
Euroopa Liidu Nõukogu peamine sõnum on, et kõigile avatud vabade ja ausate valimiste korraldamine Pakistanis järgmisel kuul on äärmiselt oluline. Pakistani valitsus peab püüdma tagada sobivad poliitilised ja julgeolekutingimused kõnealuste valimiste läbiviimiseks. Lisaks sellele peavad kõik erakonnad aktsepteerima valimiskomisjoni otsust, mille kohaselt tuleb 18. veebruari valimised läbi viia väärikalt ja vaoshoitult.
<P>
Me kutsume Pakistani ametiasutusi üles kasutama pikendatud valimisperioodi valimistingimuste edendamiseks kooskõlas rahvusvaheliste standarditega. Ametiasutused peavad eelkõige tagama, et nad teevad kõik võimaliku vältimaks valimispettusi ja hirmutamist ning kindlustamaks meedia vabaks toimimiseks vajaliku läbipaistvuse, ja et nad vabastavad poliitvangid. Kõik see soodustaks demokraatlike ja läbipaistvate valimiste toimumist sobivates julgeolekutingimustes. Nagu teame, saadab Euroopa Liit kohale valimisvaatlusmissiooni. Loodame, et kõnealuseid valimisi tervikuna jälgib rahvusvaheline kogukond.
<P>
Üldasjade ja välissuhete nõukogu esimesel kohtumisel käesoleva kuu lõpus arutavad välisministrid Pakistani olukorda üksikasjalikult ning arutlevad ka ELi võimaluste üle, et toetada kõnealuses riigis demokraatliku protsessi tulemuslikku jätkamist ja edendamist.
<SPEAKER ID="298" NAME="Benita Ferrero-Waldner">
komisjoni liige. - Proua president, Benazir Bhutto mõrvamine on riiklik tragöödia ning see mõjus meile kõigile šokeerivalt. Pr Bhutto oli ilmselt meile kõigile mõõduka ja liberaalse Pakistani sümbol. Tal oli ulatuslik toetus ning tal oli ka julgust astuda vastu äärmuslusele ja terrorismile. Võib-olla oligi see kahjuks tema julgus, mis talle saatuslikuks sai. Tema mõrv on kaotus miljonitele pakistanlastele, kes asetasid temale oma lootused demokraatiale ja paremale tulevikule. Tema surm on ka Euroopa ja kogu maailma kaotus.
<P>
Kahjuks on rahutuks tegevad uudised Pakistanist muutunud liiga tavapäraseks, neid saabub peaaegu iga päev. Ei möödu nädalatki suurte terrorismirünnakuteta. Viimase kuue kuu jooksul on enesetaputerroristid tapnud ligi 700 pakistanlast. Ma arvan, et võiksime õppida Benazir Bhutto surmast ning järeldada, et Pakistan vajab toimivat demokraatiat, õigusriigi põhimõtte järgimist ning tugevat kodanikuühiskonda, et käsitleda riigis järjest kasvavaid probleeme.
<P>
Te ilmselt mäletate, et 3. novembril kuulutati riigis välja eriolukord. See asjaolu õõnestas tugevalt usaldust demokraatlike protsesside vastu enne parlamendivalimisi. Eriolukord lõpetati 15. detsembril, kuid alles pärast uute piirangute kehtestamist meediale ning enamiku ülemkohtu kohtunike väljavahetamist. Paljud kohtunikud ja juristid on tänaseni vahi all. Nad tuleb viivitamatult vabastada.
<P>
Pahameele vallandumine pärast pr Bhutto mõrva viis tsiviilrahutusteni ning otsuseni lükati valimised edasi 8. jaanuarilt 18. veebruarile. Kõnealused valimised peaksid toimuma plaanipäraselt ilma viivitusteta. Ma arvan, et Pakistan peab liikuma edasi, mis seisneb demokraatlike ja läbipaistvate valimiste korraldamises. See annab uutele, nii föderaalsele kui ka kohaliku omavalitsuse tasandi valitsustele ulatuslikud ning üldised volitused. Peame ühiselt edastama selle sõnumi president Musharrafile, kui ta tuleb järgmisel nädalal Euroopasse visiidile.
<P>
Mõned osapooled üritavad Bhutto mõrvast teha poliitilist kapitali. Ärgem siiski unustagem, et Pakistani destabiliseerimisest on tegelikult huvitatud äärmuslikud jõud ning nad vastutavad kõnealuse põlastusväärse teo eest. Neil ei tohi lasta jätkata. Mõrva usaldusväärne uurimine võib aidata olukorral rahuneda, kuid vaid siis, kui kõik säilitavad mõistliku suhtumise. Soovin lisada, et Scotland Yard teeb kiiduväärt tööd, aidates küsimust lahendada.
<P>
President Musharaf rääkis vajadusest rahvusliku leppimise järele, kui ta pöördus rahva poole 2. jaanuaril. Arvan, et seda on tõepoolest vaja. Praeguse olukorra lahendamisse tuleb kaasata ka opositsioon. Tähelepanuväärne on asjaolu, et kõik suuremad opositsioonierakonnad osalevad tulevastel valimistel. Kahjuks on aga Pakistani valimistulemused minevikus näidanud usaldusväärsuse puudumist ning see võib viia edasise poliitilise vastandumiseni. Rahvusliku leppimise võimalused paranevad olulisel määral, kui president Musharraf ning asjaomased asutused teevad kõik vajaliku tagamaks valimiste toimumise õiglasel ja läbipaistval viisil.
<P>
Kuna valimised ei ole olulised ainult Pakistanile, vaid ka kogu piirkonnale, otsustasin ma valimisvaatlusmissiooni rakendada riigis demokraatia ja stabiilsuse saavutamisele kaasa aitamise eesmärgil. Kui valimised oleksid tõepoolest toimunud 8. jaanuaril, nagu oli algselt kavandatud, oleksime saanud läbi viia vaid piiratud vaatlusmissiooni. Kuid pidades silmas meie kasutuses olevat aega kuni valimisteni ning pidanud nõu peavaatleja Michael Gahleriga, kes on siinse parlamendi liige, otsustasin ma muuta missiooni täieulatuslikuks valimisvaatlusmissiooniks. Oleme kõik teadlikud, et missioon mängib lähinädalatel tõenäoliselt olulist rolli.
<P>
Olen jätkuvalt mures valimiste toimumise olude pärast ning et tõenäoliselt viib see valimisvaatlusmissiooni kriitilise hinnanguni, kui olude parandamiseks viivitamata vajalikke meetmeid ei võeta. Pakistani olukord hõlmab kõiki olulisi probleeme, muuhulgas puudub usaldusväärsus valimiste läbiviimises, läbipaistvus kogu protsessis ning tõhusate, sidusrühmade usaldust äratavate kaebuste ja apellatsioonide käsitlemine.
<P>
Riik ja valimisasutused peaksid jätkuvalt astuma konkreetseid samme, et edendada valimiste tingimusi. Ma saan aru, et nii ELi esinduste juhid Islamabadis kui ka kohapeal olev valimisvaatlusmissioon on juba esile toonud olukorra edendamiseks vajalikud meetmed. Arvan, et peame tegema kõik võimaliku, et pöörata Pakistani ametiasutuste, aga ka presidendi tähelepanu nendele küsimustele, kui ta külastab Brüsselit.
<P>
Samuti olen jätkuvalt mures Pakistani julgeolekuolukorra pärast, pidades silmas eelkõige nii Benazir Bhutto mõrva kui ka hiljutisi pommirünnakuid Lahores, Karachis ning loomulikult riigi loodeosa piiriäärses provintsis. Nõuame, et Pakistani ametiasutused teeksid kõik endast oleneva, tagamaks turvalisem keskkond valimistele ning me hindame hoolikalt julgeolekuolukorda ELi vaatlejate saatmist silmas pidades.
<P>
Nagu lubatud, on president Musharraf loobunud sõjaväevormist. Ma loodan, et see teeb tugevamate tsiviilinstitutsioonide loomise ning jätkusuutliku demokraatia saavutamise Pakistanis tulemuslikumaks. Oluline on samuti, et Pakistan teeb jätkuvalt edusamme vaesuse vastu võitlemises. Komisjon on seda asjaolu arvestades suurendanud märkimisväärselt arengukoostöö rahastamist tulevastel aastatel, muuhulgas hariduse valdkonnas. Toetan jätkuvalt kõnealust lähenemisviisi, kuna olen seisukohal, et see aitab võidelda ka äärmusluse vastu.
<SPEAKER ID="299" NAME="José Ignacio Salafranca Sánchez-Neyra" LANGUAGE="ES">
Proua president, pärast arutelu ja resolutsiooni vastuvõtmist detsembris arutame taas parlamendis Pakistani olukorda. Alates sellest ajast on toimunud mitmesuguseid sündmusi, nagu komisjon ja nõukogu meile meelde tuletasid.
<P>
Esiteks lõpetati eriolukord, seejärel toimus paljude juristide, kõrgemate riigiametnike, kohtunike, ajakirjanike ja kodanikuühiskonna esindajate vabastamine, kuigi, nagu volinik meile meenutas, mitte täielik vabastamine. Sellele järgnes endise peaministri Benazir Bhutto mõrvamine, mis tekitas märkimisväärse ebastabiilsuse Pakistani ühiskonnas läbi aset leidva killustumise ning valimiste edasilükkamise veebruarikuusse. Loomulikult toimub veel esmaspäeval Pakistani presidendi visiit parlamendi väliskomisjoni ja tema sõnavõtt.
<P>
Esimene asi, mis ma meie fraktsiooni, Euroopa Rahvapartei (Kristlike Demokraatide) ja Euroopa Demokraatide fraktsiooni nimel teha tahaksin, proua president, on väljendada meie sügavaimat hukkamõistu kõnealusele julmale terroristide rünnakule, mis vaid kinnitab eelmise raportööri hr Díaz de Mera sõnu: terrorism on nähtus, mis mõjutab meid kõiki võrdselt.
<P>
Proua president, enne kui lõpetan, soovin esitada kaks küsimust komisjonile ja nõukogule arutamiseks.
<P>
Ma kiidan heaks volinik Ferrero-Waldneri pingutuse anda positiivne tagasiside parlamendi taotlusele valimisvaatlusmissiooni kohta kõnealuse olukorra valguses. Samas mainis ta, et on mures valimiste toimumise olude pärast. Volinik, kas te arvate, et arvestades ulatuslikku vägivalda, hirmu ja ebastabiilsust, mis valitseb riigis, mis on muuhulgas Kesk-Aasia stabiilsuse kese, omades ainsa islamiriigina tuumarelva, kas te arvate, et need on parimad võimalikud olud kõnealuse protsessi läbiviimiseks?
<P>
Ja lõpetuseks, proua president, volinik viitas usaldusväärsele uurimisele. Nii perekond, Benazir Bhutto lesk ja poeg, Pakistani Rahvapartei kui ka pr Bhutto ise enne surma vestluses Ühendkuningriigi välisministriga on avaldanud soovi, et kõnealuse uurimise viiks läbi ÜRO. Kas komisjon ja nõukogu nõustuvad, et sõltumatu uurimine on vajalik heitmaks viimaks valgust sellele kohutavale mõrvale?
<SPEAKER ID="300" NAME="Robert Evans">
fraktsiooni PSE nimel. - Proua president, Lõuna-Aasia riikidega suhtlemiseks loodud delegatsiooni esimehena ühinen nõukogu ja komisjoniga Benazir Bhutto mõrva hukkamõistmises. Parlament on alati igasugust terrorismi tauninud ning me võitleme jätkuvalt poliitikute õiguse eest väljendada oma arvamust ning viia kampaaniaid läbi turvalises keskkonnas.
<P>
Minnes tagasi Pakistani juurde, võib öelda, et Benazir Bhutto oli ohtudest teadlik ning, pidades teda kas julgeks või hulljulgeks, tuleb austada tema pühendumist erakonnale ja riigile. Arvan, et me kõik, nii eurooplased kui ka pakistanlased, alustades president Musharrafist, oleme kohustatud tema ja teiste valimisperioodi ajal hukkunute mälestuse nimel tegema kõik meist oleneva, et aidata Pakistani.
<P>
Nagu hr Lenarčič ütles, olukorra lahendamise võti seisneb jätkuvas võitluses terrorismi vastu. Oleme kogenud, et terrorism on Pakistanis sama suur oht nagu Euroopas või USAs. Volinik Ferrero-Waldner meenutas meile, et Pakistanis on sajad süütud tsiviilisikud tapetud tulistamiste ja suitsiiditerrorismi käigus, seega peab Euroopa jätkuvalt toetama terrorismivastaseid operatsioone Pakistanis ning aitama neid läbi viia.
<P>
Mõned kolleegid võivad soovitada, et me jätaks Pakistani nii, nagu see on ega sekkuks olukorda, kuid minu seisukoht on vastupidine. Euroopa Liidus on 27 tugevat demokraatlikku riiki ning me peame ühiselt toetama majanduse, sotsiaalset ja poliitilist arengut Pakistanis. Nõustun nõukogu seisukohaga, mille kohaselt oleks kõigi poliitvangide vabastamine oluline aspekt, kuna see tagab vabad, õiglased, läbipaistvad ning turvalised valimised 18. veebruaril 2008 ning turvalise ja rahuldava olukorra enne seda.
<P>
Ma arvan, et lisaks voliniku öeldule tähendavad valimised seda, et kõigil 90 miljonil valijal peab olema piisav juurdepääs debati kõigi osapoolte seisukohtade kajastusele. See tähendab ajakirjandusele turvalisema keskkonna loomist. Pakistan on saanud meediale kõige ohtlikumaks Aasia riigiks: 2007. aasta jooksul tapeti seal vähemalt kuus ajakirjanikku, 30 sai tõsiselt haavata, üle 100 vahistati ja lugematul hulgal ajakirjanikke kiusati taga. Tuleb lõpetada ajakirjandusele ja ringhäälingule kehtestatud tsensuur ning piirangud sellele, mida nad võivad öelda ja teha sõjaväe- ja tsiviilvõimude sekkumiseta. Telejaamale GEO News kehtestatud keeld tuleb tühistada ning valitsuse telekanal PTV peab olema objektiivsem avalikkusele antavat teavet ja uudiseid käsitledes.
<P>
Kõik hääletamisega seonduv, häälte lugemine ja tulemuste teatamine peab olema sõltumatu ning arusaadav kõigile, kuid eelkõige Pakistani valijatele. Viide demokraatiale on ka küsimus, kas praegused ametiasutused suudavad lüüasaamist taluda ning kas valitsuse üleminek ühelt erakonnalt teisele, kui kõnealune vajadus tekib, toimub tõrgeteta. Kõik need on olulised tegurid, mida tuleb arvesse võtta, kaalutledes, kas valimisi võib pidada rahva tõelise tahte väljenduseks või mitte, ning kas Pakistan saab alustada tõusu varjust, mille tekitas mõrvari kuul 27. detsembril 2007. aastal.
<SPEAKER ID="301" NAME="Annemie Neyts-Uyttebroeck" LANGUAGE="NL">
Proua president, volinik, nõukogu eesistuja, ka mina soovin loomulikult alustuseks avaldada sügavat kurbust Benazir Bhutto traagilise surma üle. Benazir Bhutto oli organisatsiooni Liberal International rahupreemia laureaat, mis anti talle, kui ta oli esimest korda peaminister.
<P>
Tõsi, ta on - oli - vaid inimene ning seetõttu ebatäiuslik. Me arutasime hiljem, kas me olime ikka õigesti käitunud. Ma esitasin selle küsimuse siis Pakistani inimõiguste aktivistile Asma Jahangirile, kes viib praegu ÜRO peasekretäri nimel läbi erimissiooni. Ta ütles mulle, et me käitusime täiesti õigesti, kuna Benazir Bhutto oli tõeline eeskuju mitmes mõttes, eelkõige aga seoses naiste rolliga Pakistani ühiskonnas.
<P>
Teada on asjaolu, et Benazir Bhutto tapsid julmad terroristid, kuid kes neid toetas, jääb endiselt lahtiseks. Ma ei usu, et Pakistanis oleks leppimine võimalik, kui kõnealust küsimust ei selgitada sõltumatu uurimise käigus. Ma ei tea, kas see tähendab nõustumist perekonna palvega ÜRO uurimise kohta, kuid igal juhul peab olema tagatud erapooletus, kuna president Musharraf ei ole üles näidanud austust kohtuasutuste vastu, isegi mitte riigi kõige kõrgema kohtu vastu.
<P>
Soovin samuti öelda, et olen saanud Pakistanist teateid hiljuti toimunud tuhandete Pakistani Rahvapartei võitlejate ümberpiiramise, vahistamise ja süüdistamise kohta. Ka see peab lõppema, kui soovime, et valimised toimuksid mõistlikes oludes.
<SPEAKER ID="302" NAME="Jean Lambert">
fraktsiooni Verts/ALE nimel. - Proua president, ma soovin ühineda kolleegidega ning tänada nii nõukogu kui ka komisjoni, eelkõige just viimast, praktiliste sammude eest, mida kavandatakse astuda, et aidata valimisi läbi viia ning parandada nende kvaliteeti ning loodetavasti ka kõnealuste valimiste tulemusi, kui need toimuvad.
<P>
Tervitame kohustust rahastada jätkuvalt arengut, eelkõige hariduse valdkonnas, sest siin saalis on palju neid, kes usuvad, et investeeringud haridusse on vähemalt sama jõulised, kui mitte jõulisemad, kui investeeringud relvadesse, mis paistab olevat mõnede välisinstitutsioonide prioriteet Pakistani toetamises viimaste aastate jooksul. Me loodame, et üldine rahvusvaheline kogukond toetab Euroopa Liidu kõnealuse valdkonna püüdlusi.
<P>
Ka meie soovime koos teiste siinviibijatega väljendada oma poolehoidu Benazir Bhutto perekonnale, aga ka teistele perekondadele, kes on kaotanud lähedase inimese Pakistanis toimunud kohutavates rünnakutes ja sõjalises tegevuses. Nõustume, et stabiilsust vajab nii Pakistani rahvas kui ka rahvusvaheline kogukond, kuna tegemist on tuumariigiga.
<P>
Ma ei arva, nagu ka eelkõnelejad ütlesid, et inimestes valimissüsteemi ja valimistulemuste vastu usalduse tekitamine oleks piisav. Teine oluline demokraatlik institutsioon on kohtusüsteem. See peab olema toimiv ja sõltumatu. Inimesed peavad tajuma, et kohtumõistmine on õiglane, et enam ei toimuks süüdimõistmist ilma kohtumõistmiseta, et salajased vanglad kaotataks ning et tulevane valitsus võtaks endale kohustuse uurida kõnealuses riigis aset leidnud isikute kadumise juhtumeid.
<P>
Oleme samuti nõus, et ajakirjandusvabadus on äärmiselt vajalik, kuid palume, et osa meie liikmesriikidest ei kaaluks väljaandmisi Pakistanile, kuni saame olla veendunud, et riigis toimib õiglane ja sõltumatu kohtusüsteem.
<SPEAKER ID="303" NAME="Philip Claeys" AFFILIATION="NI">
(NL) Proua president, Benazir Bhutto mõrvamine on Pakistani jaoks tragöödia ning näitab, kui suured on riigi ees seisvad probleemid. Me räägime riigist, millel on 165 miljonit elanikku, mis omab tuumarelva ning on seotud terroristlike organisatsioonide, nagu Al Qaeda ja Taliban, vastu võitlemisega. Loomulikult on äärmiselt oluline, et poliitiline stabiilsus saavutataks Pakistanis võimalikult kiiresti, ja president Musharraf mängib stabiilsuse saavutamises seekord olulist rolli.
<P>
Siiski ei saa ma mööda vaadata paljudest olulistest puudustest hr Musharrafi poliitikas. Näiteks on tema valitsuse lähenemisviis terrorismi küsimusele olnud liiga kergekäeline. Paljudes piirkondades Afganistani piiri ääres näiteks valitsevad Talibani ja Al Qaeda omal soovil ning liiga vähe on ette võetud selle küsimuse lahendamiseks. Eriolukorra väljakuulutamisega 3. novembril näitas hr Musharraf üles üsna hooletut suhtumist demokraatiasse.
<P>
Lisaks sellele viidati kahjuks temale pärast esimest rünnakut Benazir Bhutto vastu 18. oktoobril. Sama toimus ka pärast Bhutto mõrva. Tema võimalik roll selles tuleb kiiresti välja selgitada, kuna vastasel korral kaob avalikkuse usaldus valitsuse vastu ning sellest võidavad vaid islamiäärmuslased.
<SPEAKER ID="304" NAME="Charles Tannock" AFFILIATION="PPE-DE">
Proua president, ajakirjas The Economist öeldi hiljuti, et Pakistan on maailma kõige ohtlikum tuumarelvariik. Minu arvates on president Musharrafi püüdlused lõpetada islamistide terrorism kahjuks üsna tagasihoidlikud ning tema kontroll luureagentuuri ISI ja luureteenistuse üle, mis väidetavalt teevad koostööd islamistidega, on samuti kaheldav. Lisades eeltoodule teravad küsimused, mis käsitlevad Kashmiri, Baluchi separatismi, Al-Qaeda ning Talibani tegevust loodeosa piiriäärsetel aladel ning hõimualadel, kus nende tegevus põhjustab probleeme NATOle Afganistanis, võib öelda, et see riik on kokkuvarisemise äärel.
<P>
Benazir Bhutto naasmine Pakistani andis riigile lootust, kuid tema mõrvamine, milles süüdiolevad isikud tuleb välja selgitada ja neid karistada, on viinud riigi tagasi katastroofi äärele. Demokraatia kehtestamine on raskem kui kunagi varem. EL ja USA eeldavad, et Musharraf oli hoolimata tema autokraatlikest kalduvustest parem valik terrorismivastases sõjas.
<P>
Demokraatia kehtestamine ja säilitamine Pakistanis viimase 60 aasta jooksul on olnud vaevaline. Võib-olla on nüüd aeg loobuda lootusest, et läänelik mitmeparteiline demokraatia tekib Pakistanis edukalt iseenesest, kuna see on riik, kus on alati domineerinud kitsas eliit. See on pigem sarnane feodaalsele pärilikule monarhiale, mida näitab asjaolu, et Benazir Bhutto 19aastane poeg sai kohe Pakistani Rahvapartei juhiks ning kahtlemata saadab teda 18. veebruaril toimuvatel valimistel edu.
<P>
Lääneriikide ilmselge valik Pakistani ja India vahel on samuti vale lähenemisviis. See on külma sõja igand. India on strateegilise liitlasena suurim lootus edule, õitsengule, rahule ja stabiilsusele Lõuna-Aasias. India ja EL jagavad samu väärtusi, milleks on ilmalik demokraatia, inimõigused ning õigusriigi põhimõte. Toetagem kõigepealt neid, kes jagavad meie väärtusi, enne kui veename neid, kes ei jaga.
<SPEAKER ID="305" NAME="Marianne Mikko" AFFILIATION="PSE">
(ET) Kallid kolleegid, Euroopa Parlamendi Lõuna-Aasia delegatsioon hoiatas Pakistani valitsust Benazir Bhutto turvameetmete nõrkuse eest juba novembris. Kahjuks osutusid meie terrorismikartused tõeks. Benazir Bhutto jääb kangelaseks nii Pakistani rahva kui rahvusvahelise üldsuse jaoks. Tema puudumine kandidaatide seast seab kahtluse alla eesseisvate valimiste legitiimsuse.
<P>
Kriis Pakistanis on aga ühtlasi ka võimalus see riik demokraatia teele suunata. Pakistanlased ei ole kindral Musharrafi presidendiks valinud. Kuid tal on võimalus praegu valida: kas minna ajalukku sõjaväelise diktaatori või demokraatliku presidendina.
<P>
Riigimehena peaks Musharraf kindlasti mõistma, et valimistel peab võitma demokraatia, isegi kui ta isiklikult peab võimust loobuma. Ja seda tahame järgmisel nädalal Musharrafi käest otse küsida Brüsselis väliskomisjoni istungil.
<P>
Euroopa Liit peab jätkama dialoogi Pakistaniga. Just sellepärast peame lähetama - nagu komisjongi õigesti ütles - oma vaatlejad 18. veebruari valimistele. Pakistanis toimuv ei saa olla ainult USA asi.
<P>
Bhutto mõrva läbipaistev rahvusvaheline uurimine, ajakirjandusvabaduse täielik taastamine ning vabad ja õiglased valimised Pakistanis on ülitähtis küsimus ka Euroopa Liidu jaoks. Me ei saavuta oma eesmärki kõrvalseisjat mängides. Meil ei ole muud valikut kui jätkata aktiivset poliitikat suhetes Pakistaniga.
<SPEAKER ID="306" NAME="Eija-Riitta Korhola" AFFILIATION="PPE-DE">
Proua president, ma nõustun täielikult kolleegidega, kuid soovin rääkida pigem isikust kui olukorrast. Soomes on kõnekäänd, et sõda ei sõltu vaid ühest inimesest. See on tõsi, kuid sõda demokraatia ja äärmusluse vahel sõltub suuel määral ühest naisest.
<P>
Ma pean silmas Pakistani endist, nüüdseks mõrvatud peaministrit Benazir Bhuttot. Minul õnnestus temaga kohtuda ja koos töötada ning mind liigutas tema südamlikkus, intelligentsus ja julgus. Ma ütlen uhkusega, et minu jaoks oli ta sõber ja poliitiline liitlane. Temast on viimasel ajal nii palju räägitud ja kirjutatud, et võite küsida, mida veel temast rääkida saab. Ma võin aga rääkida midagi, mida te võib-olla ei teadnud. Tema viimane suur projekt demokraatia ja inimõiguste valdkonnas oli organisatsiooni Moslemi Naised Demokraatia ja Inimõiguste Eest. Koos teiste julgete naistega nagu Asma Jehangir Pakistanist ja dr Shrin Ebadi Iraanist lõi ta organisatsiooni, et julgustada moslemi naisi üle maailma seisma koraanis naistele antud õiguste eest, nagu Benazir Bhutto ütles, kuid mida on sajandeid maha salatud.
<P>
Maailma juhtivaimad demokraatiaaktivistid mosleminaiste hulgast valisid ta 2007. aasta mais kõnealuse uue organisatsiooni esimeseks esimeheks. Benazir Bhutto soovis, et organisatsioon toetaks mosleminaisi, annaks neile juriidilist nõu ja praktilist abi ning eelkõige aitaks neil moodustada üleilmne mosleminaiste võrgustik tagamaks rahu maailmas, kus eri religioonid saaksid elada rahus ja austuses. Ta ütles: "Ma soovin rajada Pakistani, kus juut saab minna sünagoogi, kristlane kirikusse ja moslem mošeesse ja seda kõike hirmu tundmata.” Ta unistas sellest, et uus organisatsioon aitaks tema unistusel täituda igal pool maailmas, nii läänes kui ka islamimaailmas. Ma arvan, et parim viis austada seda vaprat, demokraatia eest võidelnud naist on toetada tema poolt lootuse märgiks loodud organisatsiooni.
<SPEAKER ID="308" NAME="Jo Leinen" AFFILIATION="PSE">
- (DE) Hr president, räägitakse, et Benazir Bhutto ütles oma pojale: "Demokraatia elluviimine Pakistanis on meie kättemaks sõjaväelisele korrale.” Daamid ja härrad, me peame kindlustama, et Benazir Bhutto pärand ei ole volitus mitte ainult tema pojale, vaid meile kõigile ja rahvusvahelisele kogukonnale tagamaks demokraatia tingimuste kehtestamine Pakistanis, ning meie peame aitame neid kehtestada.
<P>
Nagu paljud kõnelejad on öelnud, on olukord seal halb. Äärmiselt murettekitav on viis, kuidas Benazir Bhutto rünnakut käsitleti. Palun samuti, et me tagaksime tema mõrva rahvusvahelise uurimise. Scotland Yard võib teha juba ettevalmistavat tööd, kuid arvan, et parem oleks, kui kõnealune uurimine viiakse läbi ÜRO korraldusel.
<P>
Volinik, nõukogu eesistuja, te ütlesite, et stabiilsus Pakistanis on meie huvides. Hästi, kuid me käsitleme nagu alati vaid väikest osa terroristidest. Kui olete Pakistanis, siis kuulete, et sõjavägi põhjustab ebastabiilsust ning president Musharrafi käitumine põhjustab märkimisväärselt olukorra halvenemist.
<P>
Eelmisel aastal oli ta siin, parlamendis. Me käsitlesime peamisi meid häirivaid asjaolusid. Midagi ei ole aga paremaks läinud, vaid vastupidi, olukord on veelgi halvenenud ja seetõttu ei saa ma aru, kuidas saab ta järgmisel nädalal jälle parlamenti tulla. Pakistani kodanikuühiskond näeb seda kui kaassüüd ning kui ta tuleb siia, siis lääs aktsepteerib nii sõjaväelist süsteemi kui ka hr Musharrafi. Arvan, et peame seda järgmisel nädalal selgitama.
<SPEAKER ID="309" NAME="Giulietto Chiesa" AFFILIATION="PSE">
(IT) Hr president, daamid ja härrad, Pakistan on nüüd tõesti äärmiselt ohtlik paik, keerdsõlm, milles on läbi põimunud kõik terrorismi niidid. Samas on see riik lääne peamine liitlane võitluses terrorismi vastu. Sellest vastuolust ei saa mööda vaadata, samamoodi ei saa ka kõnealust küsimust lahendamata lõppeda sõda Afganistanis.
<P>
Praegune Euroopa poliitika ei suuda paljusid küsimusi lahendada, vähemalt seni, kui ta toetab Ameerika Ühendriikide poliitikat. Meil tuleb president Musharrafilt nõuda põhiseaduse taastamist ja asjaomaste valimiste korraldamist. Benazir Bhutto traagilise, kummalise mõrvamise sõnum on aga, et me oleme võimetud, ja seda seetõttu, et terrorism on Pakistanis riigi võimustruktuurides ja pärineb tegelikult salateenistusest, mis - ärgem unustagem - rajasid Talibani ning toetavad ja aitavad seda tänaseni.
<P>
Nüüd peaksime aga paluma president Musharrafil läbi viia puhastus. Peame paluma Ameerika Ühendriikidel, kellel on kõnealuse salateenistusega tihedad sidemed, selgitada meile neid sidemeid, sest kui Osama bin Laden on ikka elus, on ta seda just nimelt tänu kõnealusele teenistusele, juhul kui ta juba tapetud ei ole. Soovin teile veel meelde tuletada, et Benazir Bhutto rääkis sellest intervjuus telekanalile Al Jazeera 2. novembril 2007 ning nimetas samuti bin Ladeni rühma kuuluvat mõrvarit, Omar Sheikhi, kelle kohta president Musharraf oma viimases raamatus väidab, et ta oli Briti MI6 endine agent.
<P>
Kogu eespool nimetatu taustal arvan, et nõudmine, et Benazir Bhutto mõrva asjaolusid uuriks rahvusvaheline komisjon, oleks õige otsus Euroopalt.
<SPEAKER ID="310" NAME="Neena Gill" AFFILIATION="PSE">
Hr president, kõigepealt soovin avaldada kaastunnet Benazir Bhutto perele ja sõpradele. Tema kaotus ei ole ainult Pakistani, vaid kogu maailma kaotus.
<P>
Olen väga uhke, et tundsin teda isiklikult. Ta kutsus mind endaga ühinema, kui pöördus tagasi Pakistani ja see oli minu jaoks väga südantsoojendav hetk, kui sain tema uusaastatervituse paar päeva pärast tema surma.
<P>
Mäletan Benaziri väga tugeva, karismaatilise naisena, kes kinnitas oma valitsemisõigust, olles esimene valitud naisliider moslemiriigis, kui ta oli 35 aasta vanune. Usun, et teda mäletatakse kui meie sajandi üht suurimat inimest - liidrit, kes inspireeris nii naisi kui ka mehi Kesk-Aasiast väljaspool ning oli eelkõige Pakistani lootus paremale tulevikule.
<P>
Benazir Bhutto mõrvamine kutsus esile murrangu riigis ning arvan, et ainus viis stabiilsuse saavutamiseks oleks vastuste andmine tema mõrva kohta esitatud küsimustele. Paljud inimesed mitte ainult Pakistanis, vaid ka need, keda esindan West Midlandsis, tahavad teada, kes on tegelikud süüdlased. Seega palun nõukogul toetada kindlalt nõuet, et ÜRO viiks läbi rahvusvahelise uurimise tema mõrva kohta ning palun nõukogul ja komisjonil teavitada parlamenti oma seisukohast.
<P>
Benazir Bhutto võitles demokraatliku Pakistani ja tsiviilvalitsusele rahumeelse ülemineku eest. Tema võitlus maksis talle elu. Ärgem muutkem tema surma asjatuks. Peame jätkama tõstatatud küsimust ning tervitan asjaolu, et volinik saadab piirkonda tõhusa valimisvaatlusmissiooni. Kui aga kõnealune missioon tahab tagada usaldust nende vastu, peab ta esitama praegu Pakistani ametiasutustele kriteeriumid, mis on aluseks tulevaste valimiste vabaduse ja õigluse hindamises. Kriteeriumid peavad hõlmama kõigi erakondade osalemist valimisreeglite ja -korra läbivaatamises, valimiste läbiviimise erapooletut süsteemi ja täiesti läbipaistvate valimistulemuste kinnitamist. Eelkõige soovin aga rõhutada vajadust kõrvaldada kõik piirangud ajakirjandusele ja vabadusele koguneda poliitiliste koosolekute ja kampaaniate eesmärgil, mida viimastel nädalatel on takistatud.
<SPEAKER ID="311" NAME="Nickolay Mladenov" AFFILIATION="PPE-DE">
Hr president, Benazir Bhutto traagilise surma järel on jäetud meile väga oluline pärand: uskuda sellesse, millesse tema uskus, nimelt Pakistani inimeste õigusesse valitseda demokraatlikult.
<P>
Eelmise aasta novembri alguse küsitluses kinnitas 70 % Pakistani inimestest, et nad soovivad, et lõpetataks kõik piirangud poliitilistele kogunemistele, et nad on poliitiliste ürituste keelustamise ning ülemkohtu peakohtuniku vangistamise vastu.
<P>
See on vaikiv pakistanlaste enamik, kes soovib elada rahus ja demokraatias. Kui soovime saavutada stabiilsuse nii muutlikus riigis, saame seda teha vaid poliitilise leppimise ja demokraatia kaudu.
<P>
Tervitan komisjoni kavatsust saata valimistele valimisvaatlusmissioon, kuid mul on kaks küsimust volinikule. Esiteks, me oleme kuulnud mitmesuguseid teateid selle kohta, et hääletussedelid on hävitatud mitmes kohas üle riigi, ja kuidas saavad toimuda valimised sellises keskkonnas?
<P>
Teiseks, president Musharraf on keelanud nendel valimistel ka valijate sõltumatu küsitlemise pärast valimisjaoskonnast lahkumist. Soovin, et komisjon käsitleks teemat enne valimisi väga tõsiselt, et Pakistani ametiasutused võimaldaksid valimistulemuste sõltumatu kinnitamise.
<SPEAKER ID="312" NAME="Richard Howitt" AFFILIATION="PSE">
Hr president, mõrva sihtmärk ei olnud vaid Benazir Bhutto, vaid kõik, kes järgivad demokraatia põhimõtet. Peaksime toetama Pakistani mõõdukat enamust, kes soovib demokraatia kehtestamist, ning hr Tannockil ei ole õigus, kui ta ütleb, et kõik pakistanlased lükkavad tagasi Euroopa väärtused, mida võiksid talle öelda ka 800 000 briti Pakistani päritolu inimest.
<P>
Ma tervitan volinik Ferrero-Waldneri esitatud Eli valimisvaatlusmissiooni tugevdamise küsimust ning tunnustan meie olulist rolli valimisprotsessi usaldusväärsuse saavutamises. Tema ja tänase arutelu kaudu nõuan, et Pakistan lõpetaks kõik piirangud poliitiliste kampaaniate korraldamisele, vabastaks kõik ülejäänud poliitvangid, avaldaks enne valimisi kõigi hääletusjaoskondade asukohad ja tagaks, et selgunud tulemused avaldatakse kohe.
<P>
Peaksime tervitama eriolukorra lõpetamist, president Musharrafi tagasiastumist sõjaväe ülemjuhataja kohalt ja minu kodumaale, Ühendkuningriigile esitatud kutset aidata läbi viia pr Bhutto mõrva uurimine. Äärmuslased ei kujuta ohtu vaid Pakistanis, nad kujutavad ohtu meile kõigile.
<SPEAKER ID="313" NAME="Sajjad Karim" AFFILIATION="PPE-DE">
Hr president, 14. novembril ütlesin siinsamas, et suurimat ohtu kujutab Pakistanile sisemiselt terrorism. Benazir Bhutto kohutav mõrvamine on selge tõestus minu väite kohta, kui seda vaja oleks olnud.
<P>
Äärmuslased võitsid küll lahingu, kuid me ei tohi lasta neil sõda võita. Nõudsime, et president Musharraf lõpetaks eriolukorra, taastaks konstitutsiooni ja ülemkohtu koosseisu ning liiguks vabade ja õiglaste valimiste suunas.
<P>
Ta tegi seda kõike, kuigi mitte täiuslikult, ning loobus ka oma sõjaväelisest rollist. Peame kutsuma Pakistani poliitikuid üles ühinema ja investeerima kõnealusesse protsessi. Pakistanil seisavad ees rahutud ajad ning me peame neid toetama.
<P>
Veel üks tähelepanek. Ma tunnen suurt muret selle pärast, kuidas siin majas toimuvat on moonutanud mõned Pakistani meediakanalid oma teadetes, eelkõige uudistekanal GEO. See täiskogu on alati seisnud vaba ja õiglase meedia eest. Me töötame selle nimel ja ma palun neid: ärge kuritarvitage meile kalleid vabadusi!
<SPEAKER ID="314" NAME="Véronique De Keyser" AFFILIATION="PSE">
(FR) Hr president, volinik, ma mõistan teie ja paljude teiste eelkõnelejate, muuhulgas Bernard Kouchneri muret valimismissiooni saatmise kohta Pakistani.
<P>
See on tegelikult üks väheseid meile jäänud võimalusi avaldada survet hr Musharrafile, kuid peame mõistma, et kõnealune vaatlusmissioon toimub väga erilistes tingimustes.
<P>
Me uurime ja teostame vaatlust enne valimisi, nende ajal ja ka pärast neid. Valimiste-eelse olukorra kohta teame, et paljusid küsimusi on seotud pettusega. Benazir Bhutto kirjutas koos Latif Khosaga 160leheküljelise aruande võimalike võltsimiste kohta kõnealustel valimistel, eelkõige seoses arvutite kasutamisega. Ta kavatses anda selle aruande kahele Ameerika kongressi saadikule sama päeva õhtul, mil ta suri.
<P>
Kas meil on praegu võimalik valimisvaatlusmissioonil kontrollida petmist arvuti kaudu? Kui ei, võime me otsustada, et kuigi "enne valimisi” oli enam kui veidi kahtlane, siis "valimiste ajal” oli tavapärane, isegi kui esines pettust. Lõpetuseks soovin ma paluda väga eriomase vaatlusmissiooni korraldamist ning samuti seda, et me ei kuulutaks neid valimisi demokraatlikeks, kui me ei saa kõnealust küsimust kontrollida.
<SPEAKER ID="315" NAME="Sorin Frunzăverde" AFFILIATION="PPE-DE">
(RO) Benazir Bhutto jagab oma perekonna traagilist saatust, mida alustas tema isa Zulfikar Ali Bhutto. Pr Bhutto mõrva eesmärk oli demokratiseerimise lõpetamine Pakistanis ning riigi stabiilsuse õõnestamine. Me ei tohi unustada, et see riik on meie peamine liitlane sõjas terrorismi vastu Afganistanis. Lubage mul meelde tuletada, et 25 Euroopa liikmesriigil on praegu tsiviil- ja sõjaväelised esindajad Afganistanis. Pakistani sõjavägi osaleb väga olulistel sõjalise tasakaalu säilitamise operatsioonidel Afganistani piiril, eelkõige Zaboli ja Helmandi provintsis, kus on peamiselt Briti, Leedu ja Rumeenia väed.
<P>
Sellel eesmärgil on väga oluline arutada vastutuse üle Benazir Bhutto mõrva eest, väga oluline on arutada demokratiseerimise protsessi ja selle jätkamist, kuid sama oluline on arutada sõjalise tasakaalu säilitamise küsimust Afganistani piiril ning kes võiks olla selle tasakaalu tagaja, kuna, hr president, Pakistani ebastabiilsusest tulenev mis tahes ebaõnnestumine Afganistanis oleks häbiväärne hetk vabale, demokraatlikule maailmale, mille eest me seisame.
<SPEAKER ID="316" NAME="Charles Tannock" AFFILIATION="PPE-DE">
Hr president, töökorraldusliku küsimusega seoses soovin ma vastata hr Howittile lühikese sõnavõtuga, kuna tema väide ei olnud õige. Ma osutasin Indiale ja Pakistanile ning nende riikide valitsustele, mitte nende riikide inimestele või neile, kes on kõnealustest riikidest pärit, kuid elavad Euroopa Liidu liikmesriigis. Ma osutasin poliitikale, mitte inimestele, seega ma soovin, et hr Howitt oma märkuse tagasi võtaks.
<SPEAKER ID="317" NAME="President">
Ma annan teile kokkuvõtteks kolmkümmend sekundit.
<SPEAKER ID="318" NAME="Charles Tannock" AFFILIATION="PPE-DE">
See on teist väga lahke, kuid arvan, et ütlesin juba kõik. Ma lihtsalt tõdesin seda oma kõnes, osutasin asjaolule, et Indias valitseb ilmalik demokraatia, mis austab inimõigusi, ei sea meediale piiranguid ega kiusa taga kristlasi ega Ahmadi moslemeid ning võimaldab inimestel ma arvamust avaldada ja usutavasid järgida. Kahjuks on aga Pakistanis olnud viimase umbes 50 aasta jooksul rahutuid sõjalise diktaatorluse perioode ning on represseeritud usuvähemusi ja etnilisi vähemusi. Seega käsitleb see riiki ja valitsust, mitte inimesi kõnealuses riigis. Sarnaselt ei ole mul mingit kahtlust, et Londonis elavad Pakistani ja India päritolu inimesed, keda ma esindan, jagavad Euroopa Liidu väärtusi.
<SPEAKER ID="319" NAME="Janez Lenarčič">
eesistuja. - (SL) Ma räägin lühidalt. Paar tähelepanekut tehti uurimise kohta, mitu kõnelejat nõudis sõltumatut või rahvusvahelist uurimist ning paar küsimust käsitles nõukogu arvamust. Soovin rõhutada, et nõukogu ei ole kõnealust teemat arutanud, seega ei saa rääkida nõukogu seisukohast. Kuid ma saan väljendada eesistuja kindlat veendumust, et kõnealune uurimine viiakse läbi kooskõlas rahvusvaheliste standarditega. Seetõttu on meil heameel, et vähemalt üks liikmesriik, Ühendkuningriik, teeb juba koostööd ning jagab oma kogemusi asjaomaste Pakistani ametiasutustega.
<P>
Käsitledes valimisi, siis soovin teile meelde tuletada eesistuja 3. jaanuaril käesoleval aastal avaldatud teadet. Selles pöörati eritähelepanu asjaolule, et seekord tuleb teha kõik võimalik, et säilitada demokratiseerimine, demokraatia ja demokraatlik protsess Pakistanis ning seda protsessi edendada.
<P>
Eelöelduga seoses soovin tervitada veel kord Euroopa Komisjoni otsust viia läbi valimisvaatlusmissioon Pakistanis ja korrata üleskutset Pakistani ametiasutustele kasutada järelejäänud aega enne valimisi olukorra parandamiseks ning viia läbi valimised.
<SPEAKER ID="320" NAME="Benita Ferrero-Waldner">
komisjoni liige. - Hr president, lubage mul alustada üldiste tähelepanekutega selle väga huvitava arutelu kohta.
<P>
Tean, et mõned inimesed väidavad alati, et stabiilsus ja demokraatia on Pakistaniga ühildamatud. Arvan aga, et demokraatliku valitsemise juurde tagasipöördumise ja vastutusvõimeliste tsiviilinstitutsioonide tugevdamiseta ei saa selles riigis saavutada kestvat stabiilsust ning peamised kasusaajad on äärmuslased. Seega on väga tähtis meil kohapeal olla, et saaksime aidata riigil edusamme teha. Kuigi seal hukkusid traagiliselt Benazir Bhutto ja paljud teised ohvrid, usun ma jätkuvalt, et Pakistanil on võimalus astuda tõelisi edusamme stabiilsuse ja kõikehõlmava demokraatia suunas, valides uue ühiskondlikule õiguspärasusele tuginev valitsuse.
<P>
Et seda tagada, peavad valimised olema demokraatlikud ja läbipaistvad. Praegu on äärmiselt oluline aeg Pakistanile, kui president Musharraf peab näitama oma riigile ja maailmale, et vastutab selle eest, et seekord korraldatakse valimised demokraatlikult ja läbipaistavalt, kooskõlas rahvusvaheliste standarditega.
<P>
Mis on parimad olud valimiste läbiviimiseks? Lisaks poliitilistele ja julgeolekutingimustele, nagu ma juba oma avakõnes ütlesin, peavad sobiva valimiskeskkonna jaoks olema täidetud järgmised kriteeriumid.
<P>
Esiteks, valimiste korraldajad peavad töötama läbipaistvalt ja vastutulelikult, et edendada usaldust valijate seas; teiseks, et kõigi valimisjaoskondade tulemuste ja kõigi tasandite tulemuste konsolideerimine toimub avalikult; kolmandaks, häälte lugemine ja lahterdamine peab olema avalikult jälgitav; neljandaks, meediavabadus; ja viiendaks, sõltumatu raamistik kaebuste ja apellatsioonide menetlemiseks.
<P>
Käsitledes valimisjaoskondade asukoha avalikustamise küsimust, siis on teada, et need toimuvad samades valimisjaoskondades, kus eelmistel valimistel. Seega on see küsimus selge.
<P>
Käsitledes küsimust, et osa hääletussedeleid on hävitatud, siis oleme sellistest üksikjuhtumitest teadlikud, kuid õnneks olid hääled kõik salvestatud valimiskomisjonis CDdele ning hävitatud hääled taastati. Seega on nad kättesaadavad.
<P>
Käsitledes valijate sõltumatut küsitlemist valimisjaoskonnast lahkumisel, siis see ei ole valimiste möödapääsmatu kriteerium. Samas peetakse seda üha sagedamini paljudes riikides valimiste oluliseks osaks.
<P>
Nüüd aga räägin ma mõnest küsimusest üksikasjalikumalt.
<P>
Kõigepealt lubage käsitleda uurimist. Nagu avakõnes ütlesin, viiakse riigis läbi uurimist, milles osaleb ka Scotland Yard. Peaksime ootama ära selle uurimise tulemused ning peaksime silmas pidama, et oma kogemustega saab Scotland Yard aidata Pakistani ametiasutusi märkimisväärselt. Loomulikult tuleb kõnealuse abi eesmärgil tagada neile täielik juurdepääs ja toetada neid uurimise läbiviimisel.
<P>
Pärast valimisi võib olla vajalik kaasata väljapaistvate isikute rahvusvaheline rühm, kuid kõigepealt peame ootama ära uurimise tulemused. Arvan, et otsuse tegemiseks on veel liiga vara. Nõukogu töörühmas toimus vaid lühike arutelu kõnealusel teemal, kus ei jõutud järeldusteni.
<P>
Lubage mul aga lisada juurde, et äärmiselt oluline on aidata Pakistani võitluses terrorismi vastu, ning ka kõik teised arutelus mainitud nõudmised, nagu vangide vabastamine, on äärmiselt olulised.
<P>
Ütlesin ka väga selgesõnaliselt, et Pakistani-suguses riigis tuleb pöörata rohkem tähelepanu haridusele. Oleme seda mõnda aega teinud, kuid see on aeganõudev protsess. Kui me aga soovime demokraatiat, siis on just haridus valdkond, kus meie panus on äärmiselt oluline, ja seega soovin ma jätkata koostööprojekte, eelkõige kõige keerulisemates piirkondades, s.o loodes piiriäärsetes provintsides Baluchistanis, Waziristanis ja mujal.
<P>
Soovin rõhutada, et peavaatleja hr Gahleri, teie kolleegi, näol on meil tegemist inimesega, kes juba näitas nendel väga keerulistel päevadel Pakistanis, kui vastutustundlikult ta neid küsimusi käsitleb koos 52 pikaajalise vaatleja ja 11 inimesega, kes kuuluvad meeskonna keskmesse ja kes käsitlevad valimisvaatlusmissioonil väga üksikasjalikke küsimusi. Kõnealune on väga eriomane missioon ning annab hea võimaluse teile öelda oma arvamus president Musharrafile. Seega on hea, et te saate temaga kohtuda väliskomisjonis.
<SPEAKER ID="321" NAME="Zuzana Roithová" AFFILIATION="PPE-DE">
- (CS) Hr president, soovin küsida, kuidas saab korralik naisterahvas tõmmata endale tähelepanu, et eelneva registreerimiseta sõna võtta, kui ta istub saali teises otsas? Ma soovin teada, kas mind on nimekirja pandud ja kuidas see naiste puhul siin käib?
<SPEAKER ID="322" NAME="Geoffrey Van Orden" AFFILIATION="PPE-DE">
Hr president, töökorraldusliku küsimuse teemal, ma olin tõenäoliselt esimene inimene, kes taotles täna pärastlõunal sõna eelneva registreerimiseta sõnavõtu raames. Ma ei saa aru, miks te mulle sõna ei anna. Te andsite lisavõimaluse ühele minu kolleegidest, kes juba arutelus sõna võttis. Seejärel andsite talle veel aega juurde!
<P>
Ma ei soovi avaldada arvamust tema seisukoha kohta. Soovisin võtta sõna vaid teie menetluskorra teemal ja minu arvates ei olnud õigustatud see, et mulle sõna ei antud.
<P>
Ma tahtsin lihtsalt öelda, et me vajame stabiilset ja usaldusväärset valitsust Pakistanis.
<SPEAKER ID="994" NAME="President">
Hr Van Orden, mulle teatati, et te juba saite täna sõna eelneva registreerimiseta sõnavõtu raames ja seega, pidades silmas reegleid, mille eesmärk on võimalikult paljudele liikmetele sõna anda, tegin otsuse, mille kohaselt teie seekord sõna ei saanud. Soovin aga meelde tuletada, et saate võtta sõna mõnel teisel korral. Igal juhul olete nimekirjas ning seda võetakse kindlasti arvesse. Me peame jätkama, sest vastasel korral ei ole meil aega küsimuste esitamiseks. Mul on kahju, kuid me ei saa seda dialoogi jätkata. Seega on järgmine päevakorrapunkt küsimuste esitamine nõukogule.
<SPEAKER ID="323" NAME="Geoffrey Van Orden" AFFILIATION="PPE-DE">
Hr president, teie poolt öeldu ei vasta tõele. Eelmine võimalus võtta sõna eelneva registreerimiseta oli mul seetõttu, et keegi teine ei tahtnud sõna võtta, seega oli mul see võimalus.
<P>
Ma soovisin võtta sõna just nimelt kõnealuses Pakistani arutelus. Ma panin selle kirja ning andsin kogu arutelu jooksul märku, et ma tahtsin kõneleda. Seega ei olnud mingit põhjust mulle sõna mitte anda ning ma soovisin teha mõned väga olulised tähelepanekud.
<P>
Ma olen kahjuks väga pettunud selles, kuidas te kõnealust koosolekut juhatasite.
<SPEAKER ID="324" NAME="President">
Teie protesti on kuulda võetud, hr Van Orden.
