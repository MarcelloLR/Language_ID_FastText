<CHAPTER ID="021">
Üheminutilised sõnavõtud (kodukorra artikkel 150) 
<SPEAKER ID="146" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="147" NAME="Maria do Céu Patrão Neves" AFFILIATION="PPE">
(PT) Austatud juhataja! 17. veebruaril tabas Póvoa do Varzimi piirkonnas tornaado 50 põllumajandusettevõtja kasvuhooneid, kes enda hinnangul said 1,5 miljonit eurot kahju. Mõnes sekundiga hävitas tornaado kuudepikkuse töö ja aastatepikkused investeeringud. Põllumajandusettevõtjatel tuleb külvata uued viljad ja kulub kuid enne, kui nende saadused turule jõuavad. Põllumajandusettevõtjaid laastas juba 27. veebruaril 2010 järjekordne torm. Tol hetkel hinnati kahju maksumus üle neljale miljonile eurole ja ametivõimud ei ole sellele tänini kuidagi reageerinud.
<P>
Arvudest ilmneb köögiviljakasvatuse olulisus kohalikule majandusele, kus 2000 peret, kokku 5000 inimest ja 10 000 töökohta, vahetult või kaudselt seotud, on piirkonnas ohus. Sellised äärmuslikud ilmastikunähtused on üha sagenemas ja seavad ohtu taolise tegevusega tegelemise. Kui seda ei toetata, on kindlustus nii kulukas, et selle ostmine muudab tegevuse ebatasuvaks.
<P>
Sel puhul arvan, et on oluline, et Euroopa Liit kaaluks kindlustuse ühise miinimumtaseme kehtestamist kõikidele põllumajandusettevõtjatele ning solidaarsusfondi abikõlbulikkuse künniseid. On ülioluline võtta arvesse piirkondlikku mõõdet. Kui ei, võivad suured loodusõnnetusi kogevad piirkonnad osutuda väljaarvatuks, kuna liikmesriigile määratud künnis on tervikuna saavutamata.
<SPEAKER ID="148" NAME="Juhataja">
Maria do Céu Patrão Neves, kas võin lihtsalt öelda, et kui sõna võtate, näite kõnelevat lubatud ajast kauem ja kõnelete väga kiiresti, mis on valmistanud tõlkidele veidi raskusi. Ehk oleks teil võimalik oma sõnavõtte kokkuvõtlikumalt esitada?
<SPEAKER ID="149" NAME="Monika Smolková" AFFILIATION="S&amp;D">
(SK) Austatud juhataja! Eelmine nädal pidas Slovakkia asepeaminister ja endine Euroopa volinik Ján Figeľ Brüsselis läbirääkimisi et finantsvahendid, mis küündivad 350 miljoni euroni, viidaks rakenduskavast "Infoühiskond, teadus ja teadusuuringud” ning "Haridus ja kaasatus” üle rakenduskavasse "Transport”.
<P>
Kiirteede ehitamine on tõepoolest vajalik. Siiski, samamoodi nagu võtsime vastu ELi 2020. aasta strateegia ja just kriisi ajal, tuleb meil mõista, et majanduskasvu esimesed eeltingimused on tööhõive kasvu tõkete eemaldamine, sotsiaalsete ohtude käsitlemine ning rõhuasetused haridusele, teadusele ja teadusuuringutele.
<P>
Rahastamise üleviimine nõuab kõikide volinike nõusolekut. Sooviksin väljendada veendumust ühes Slovakkia õpetajate, teadlaste ja teiste Slovakkia kodanikega, kes ei kiida heaks sellist rahastamise ülekandmist, et üksikud Euroopa volinikud kaitsevad tööhõivet, haridust, teadust ja teadusuuringuid, mis saavad tohutult kasu 350 miljonist eurost, samas kui transpordis kujutaks see vaid 11 kilomeetrit kiirteed, kui vajalik see ka ei oleks.
<SPEAKER ID="150" NAME="Ramon Tremosa i Balcells" AFFILIATION="ALDE">
Austatud juhataja! Eelmine kuu sulges Valencias Valencia piirkondlik omavalitsus katalaani avalikõiguliku televisioonikanali (TV3). Mitte ainult ei ole meede vastuolus Euroopa direktiividega, milles käsitletakse keelte mitmekesisust, regionaalsete keelte ja vähemuskeelte harta ning Hispaania põhiseadusega, vaid katalaani televisioon on ka otsene rünnak kultuurivendlusele, mis ühendab katalaanlasi ja valentsialasi ühise keele kaudu.
<P>
Valencia piirkondlik omavalitsus kehtestab nüüd keelusanktsioone eraomandis ühingule Acció Cultural del País Valencià, mis paigaldas 20 aastat tagasi TV-kordistid, sundides neid tegevust lõpetama.
<P>
Sooviksin samuti teatavaks teha, et katalaani televisiooni vastuvõttu soosiv seadusandlik rahvaalgatus on esitatud Hispaania Parlamendile 615 000 kodaniku toetusega. Hispaania sotsiaaldemokraatlik valitsus peaks arvesse võtma seda, kuid seni ei ole tehtud midagi.
<SPEAKER ID="151" NAME="Michail Tremopoulos" AFFILIATION="Verts/ALE">
(EL) Austatud juhataja, head kolleegid! Euroopa Komisjon ja ülejäänud osa toetusmehhanismist Kreekas tegi hiljuti teatavaks valitsuse võetud kohustuse koguda 2015. aastaks 50 miljardit eurot riigivara võõrandamisega
<P>
Komisjoni esindaja Servaz Deruz tegi avalduse, mille ütles, et tegelik õnne proovimine Kreeka majanduse seisukohast on riigivara üldine erastamine. Kreekas aga ei ole riigivara kõik sama: ärikinnisvara, nagu hooned, mis avalikku ülesannet ei täida, on üks asi ja maakasutuse radikaalne muutus keskkonna kulul hoopis midagi muud, kuna seab ohtu vaba ruumi, nagu Ateena vana sadam, mille otstarve on kompenseerida haljasalade puudumist linnades, kus on alla 3 m2 haljasala elaniku kohta ajal, kui Euroopa keskmine on 10 m2 haljasala elaniku kohta.
<P>
Keskkonna seisukohast üliolulised piirkonnad, nagu Nestose jõe delta, kus on juba kuulutatud välja tuhandeid aakreid katvad turismirajatised, on samuti ohus. Taolised kasutuse muutused, mis ohverdavad üliolulisi keskkonnaga seotud funktsioone, on vastupidised säästva arengu mis tahes määratlusele. Kriis ja võlg ei tühista tulevaste põlvede õigust elujõulisele looduskeskkonnale ja säästvates linnades elamise võimalustele.
<P>

<SPEAKER ID="153" NAME="Marek Henryk Migalski" AFFILIATION="ECR">
(PL) Austatud juhataja! Mul on väga kahju, et Edward McMillan-Scott enam istungit ei juhata, kuna mul oleks talle küsimus inimõiguste kohta, mis on talle väga huvipakkuv valdkond. Nagu te kõik teate, järgnes 19. detsembri valimistele Valgevenes vahistamiste laine. Tõsiasi, et kõik Aleksandr Lukašhenko vastu kandideerinud presidendikandidaadid vahistati, muudab olukorra veelgi kummalisemaks. 19. veebruaril vabastati Ales Mihhalevitš vanglast; ta oli üks vastaskandidaatidest. Ta kinnitas, et teda piinati. Säästan teid selle piinamise kirjeldusest. Piisab, kui ütlen, et see oli väga rank. Kuna võtame sel nädalal vastu just seda teemat puudutava resolutsiooni, kutsun siinkohal kogu istungisaali, eriti Edward McMillan-Scotti, kellele inimõigused on nõnda südamelähedased, üles sellel teemal üheseltmõistetavalt ja otsustavalt sõna võtma ning nõudma nende häbiväärsete tavade lõpetamist! Tänan teid!
<SPEAKER ID="154" NAME="Juhataja">
Tänan, Marek Henryk Migalski! Edward McMillan-Scott on teid kuulanud kõnepuldist, kuid inimõigustest oleme huvitatud kõik.
<P>
Räägite piinamisest ja võin kinnitada, et hetkel istungit juhatav isik, kellelt on kunagi sõrmeküüned ära rebitud, on samuti väga huvitatud inimõigustest, kuna oleme teie kirjeldatud olukordi kogenud. Seetõttu lubage öelda, et see teema pakub meile väga huvi.
<SPEAKER ID="155" NAME="Miguel Portas" AFFILIATION="GUE/NGL">
(PT) Austatud juhataja! Esmalt valmis selle aasta alguses laul. See laul mõistis hukka naeruväärset maailma, milles peab õppima selleks, et saada orjaks: meie maailm. Paari tunniga sai sellest laulust minu riigis hümn. Seejärel tuli neli noort inimest. Nad lõid Facebookis protestiliikumise, mille eesmärk on tuua kokku töötud; orjad, keda nimetatakse teisiti; alltöövõtjad ja lühiajaliste lepingute alusel töötajad; juhutööde tegijad; internid ja töökogemuse omandajad: teisisõnu, põlvkonnad, kes võtavad minu koduriigis võlgu, et omandada haridust, kes maksavad oma tööle peaaegu peale ja peavad läbi ajama 500 euroga kuus.
<P>
Internetis on demonstratsiooniga liitunud juba üle 40 000 inimese ning see toimub sellel laupäeval. Oleks hea, kui see Euroopa - see nn ülalt-alla Euroopa - kuulaks neid, kes ei ole nõus elama hirmus ja vaikuses ning on väsinud ebakindlusest - ebakindlusest, mille meie oleme neile peale surunud. Kasutades laulu sõnu, on see kauem-ei-kannata-põlvkond, milleks on sellel ka täielik õigus.
<SPEAKER ID="156" NAME="Nikolaos Salavrakos" AFFILIATION="EFD">
(EL) Austatud juhataja! Räägin Liibüa teemal. Pärast Tuneesia ja Egiptuse rahutusi alanud ülestõus selles riigis on olnud eelmainitutest verisem ning võtnud traagilise pöörde. Esmapilgul näib rohujuure tasandil toimunud reaktsioon valitseva režiimi vastu olevat spontaanne ja ideoloogiliselt erapooletu. See on suunatud režiimi vastu, mis ilmselgelt ei ole võimeline lahendama kroonilisi probleeme, mis puudutavad arengut ja fundamentaalset sotsiaalset õiglust. Euroopal on selles piirkonnas tohutud huvid. Kümned Euroopa ettevõtted - Suurbritannia, Itaalia, Prantsusmaa ettevõtted ja suured Kreeka kompaniid - tegutsevad Liibüas, mis on Aafrika suuruselt kolmas naftatootja. Valitsev ebastabiilsus kohutab turge ja naftahinnad on juba taevasse kerkinud.
<P>
Olen seisukohal, et praeguses olukorras peab Euroopa pöörama erilist tähelepanu esmajärgus pagulaste sissevoolu suurenemisele nii Liibüast kui ka Põhja-Aafrikast tervikuna, ning teiseks tagajärgedele, mille endaga toovad suunamuutus kõikide Euroopa riikide eelarvetes ja majanduskriisi halvemusele pöördumine.
<P>
Lisaks tuleb hinnata selle põhjuseid ning rakendada meetmeid Euroopas toimuva parandamiseks. Eriti oluline on pakkuda noortele tööd ja väljavaateid, kuna islamimaade noortel puudus lootus, mistõttu käitusid nad nii, nagu käitusid, ning näeme veel, mis siin toimuma hakkab.
<SPEAKER ID="157" NAME="Corneliu Vadim Tudor" AFFILIATION="NI">
(RO) Austatud juhataja! Paari viimase päeva jooksul on Rumeenia valitsev partei vastu võtnud ebatüüpilise otsuse: see hääletas eutanaasia, täpsemalt öeldes hulkuvate koerte tapmise poolt. Pöördun kristlik-demokraatlikul doktriinil põhineva Euroopa Rahvapartei poole: palun õhutage oma kolleege Rumeenia Liberaaldemokraatlikust Erakonnast tungivalt oma käsi mitte süütute verega määrima. Jeesus Kristus armastas loomi: "Ma ei taha ohvrit, vaid halastust,” ütles päästja. Samuti pöördun palvega kaasparlamendiliikmete poole: peaaegu kõikidel teist on kodus vähemalt üks koer, keda armastate kui inglit.
<P>
Kahjuks on Rumeenia pöördumas tagasi pimedasse keskaega, barbaarsusesse. Täna lubab Traian Băsescu režiim eutanaasiat koertele, homme juba inimestele. Koerte tapmine on ka maffiale tulus äri. Aidake seista selle eest, et Rumeenia ei muutuks Idi Amini Ugandaks. Ükskõik missuguseid põhjendusi ettekäändeks tuuakse, on nendele olemas rahumeelseid ja tsiviliseeritud lahendusi, ning kuriteod ei ole kunagi ajaloos midagi lahendanud.
<SPEAKER ID="158" NAME="Eleni Theocharous" AFFILIATION="PPE">
(EL) Austatud juhataja, volinik, head kolleegid! Kogu meie tähelepanu on viimsel ajal endale haaranud rahvaülestõusud Põhja-Aafrikas. Sellest hoolimata ei tohiks me kahe silma vahele jätta okupeeritud Küproses toimuvat Türgi küproslaste ülestõusu. Tegemist on väga olulise ülestõusuga, kuna need, kes saavad aru, et me ei kuule Türgi küproslaste häält, nüüd tõesti kuulevad seda.
<P>
Türgi küproslased protesteerivad Türgi okupatsiooni peale surutud majandusliku vääramatuse vastu, koloniseerijate kohaloleku vastu, kes muudavad rahvastiku demograafiat ning põhjustavad nende rahvuse kadumist, ning islami pealetungi vastu, mille puhul ehitatakse sadu mošeesid ning Tayyip Erdoğan saadab okupeeritud Küprosesse usuõpetajaid; küproslased võitlevad enda ellujäämise nimel Küprose Vabariigi lipu all.
<P>
Türgi küproslased reageerisid Kofi Annani plaanile eitavalt; Kofi Annani Küprost lõplikult eraldavale plaanile ei vastanud jaatavalt Türgi küproslased. Seetõttu olen seisukohal, et peaksime oma kõrvad avama ja kuulama oma rahvuskaaslaste Türgi küproslaste proteste.
<SPEAKER ID="159" NAME="Mario Pirillo" AFFILIATION="S&amp;D">
(IT) Austatud juhataja, head kolleegid! Olukord hariliku tuuni püügiga Vahemerel põhjustab kalastuskogukondadele jätkuvalt mõõtmatut kahju. Itaalia valitsus pidas kinni ICCATi otsusest ja vähendas hariliku tuuni püügikvoote vaid kommertsalustele, suurendades de facto harrastuskaluritele mõeldud koguseid - absurdne meetod, mis karistab vaid kalureid, kellel on niigi rasked ajad.
<P>
Sel puhul tuletan teile meelde negatiivseid tagajärgi tööstusele, mida toob endaga suutmatus teha mööndus kalamaimude püügile. Loodan, et täna siin viibiva volinik Maria Damanaki osalusel peagi toimuva kohtumise üks tulemusi on see, et kalamaimude püügile tehakse 2011. aastal vähemalt teatud piirkondades, näiteks Calabrias Schiavoneas ja Corigliano Calabros, mööndusi, mis vaadatakse uuesti läbi 2012. aastal.
<SPEAKER ID="160" NAME="Sonia Alfano" AFFILIATION="ALDE">
(IT) Austatud juhataja, head kolleegid! Usun, et sündmused Lähis-Idas on teinud Euroopa institutsioonidele selgeks, et nad ei saa jätkata inimeste põhiõiguste ja riikide põhiseaduste rikkumise eiramist. Palun vabandust, kuid pean taas kord teatama Itaalia valitseva enamuse häbiväärsest teost, mis sooviks päästa Silvio Berlusconi äsja alanud kohtuasjast, milles teda süüdistatakse ränkades kuritegudes, nagu väljapressimine ja lapsprostituudi teenuse kasutamine.
<P>
Itaalia enamus kutsus konstitutsioonikohust üles otsustama, missugune kohus peaks Silvio Berlusconi kohtuasjaga tegelema. Loomulikult lükkab konstitutsioonikohus isiklikult valitava kohtuniku nõude tagasi, kuid me ei tohi jätkuvalt eirata Silvio Berlusconi tuhandendat katset rünnata Itaalia demokraatiat ja Itaalia kohtunike sõltumatust.
<P>
Paljud kolleegid on juba allkirjastanud petitsiooni, millega saadetakse Itaalia inimestele nende parlamendiesindajatelt jõuline märguanne. Austatud juhataja! On kummaline kokkusattumus, et kuigi Silvio Berlusconi on aastaid kohtunikke rünnanud, on justiitsminister Angelino Alfano tulnud varjamatult Strasbourgi, et kirjeldada õigusemõistmise tõhusamaks muutmise plaani, kuid ei leia ühtegi vaba hetke, et kohtuda Euroopa Parlamendiga. Võib-olla pelgab ta ebameeldivaid küsimusi rahvaesindajatelt Itaalia õiglussüsteemi ja selle kohta, kuidas inimesed püüavad selle iseseisvust hävitada?
<SPEAKER ID="161" NAME="Oldřich Vlasák" AFFILIATION="ECR">
(CS) Austatud juhataja! Sooviksin siin, Euroopa Parlamendi ees, pöörata teie tähelepanu Euroopa Ühenduste Esimese Astme Kohtu eelmise nädala otsusele C-236/09. Selle otsuse kohaselt ei ole võimalik järgmise aasta 21. detsembrist alates enam kindlustuse ostjaid soo järgi eristada. Praegusel juhul on Euroopa Liidu direktiiv ja selle vastav tõlgendus läinud selgelt liiga kaugele - see on vastuolus loodusseadustega ning avaldab märkimisväärset negatiivset mõju kindlustusturule. See on sama ebaloogiline kui keelata kindlustusfirmadel mitte-elukindlustuspoliiside väljamaksete välja arvutamisel võtmast arvesse seda, kas maja asub mäetipus või luhal või kui palju õnnetusi on sõidukijuhil eelnevalt olnud. Lõppude lõpuks teavad ju teisedki peale demograafide, et arenenud ühiskondades on meeste suremus kõrgem kui naiste oma peaaegu kõikides vanuserühmades ning seda tavaliselt väga olulisel määral. Peale selle elavad naised tavaliselt 10% kauem. Tšehhi Vabariigis on meeste keskmine eluiga 73 aastat ja naiste oma 80. Selle tõsiasja eiramine ja Brüsseli direktiivi kasutamine, et kohustada kindlustusfirmasid meestel ja naistel mitte vahet tegema, on vastuolus kindlustusmatemaatilise teooriaga ning diskrimineerib ka teatud kindlustusostjate rühmi. Selle tulemusena peavad naised maksma kõrgemaid kindlustusmakseid ja mehed saavad madalamat pensioni.
<SPEAKER ID="162" NAME="João Ferreira" AFFILIATION="GUE/NGL">
(PT) Austatud juhataja! Niinimetatud kasinusmeetmete rakendamise sotsiaalsed tagajärjed muutuvad iga päevaga hullemaks. Finantssektor ja suurettevõtted saavad jätkuvalt kolossaalseid kasumeid ning jätkusuutmatu riiklike ressursside väljapressimine Portugali-taoliste riikide võlakohustuste intresside tasumise kujul jätkub. Selle taustal tuleks esitada üks küsimus: kui kaua jätkavad Euroopa Liidu juhid silmuse pingutamist? Nüüd on tehtud ettepanek sõlmida niinimetatud konkurentsivõime pakt: rohkem rünnakuid palkade ja sotsiaalsete õiguste vastu, kõrgem pensioniiga ja üha ebakindlamad töökohad. Veelgi enam - seda soovitakse kehtestada majandusjuhtimise kaudu, rahvaste tahte vastaselt.
<P>
Sellest hoolimata näitab kõikjal Euroopas jätkuv ja intensiivistuv tööliste võitlus, et taoline tsivilisatsiooni tagasipööramine ei ole vältimatu ning võimalik ja vajalik on leida teine tee. Soovime neid taas kord õnnitleda nende vapruse ja otsusekindluse eest. Loendamatud vastuhakud, streigid, protestid ja demonstratsioonid annavad lootust ja usku paremasse tulevikku - eriti Portugali töötajate ametiühingu (CGTP) demonstratsioon 19. märtsil.
<SPEAKER ID="163" NAME="Angelika Werthmann" AFFILIATION="NI">
Austatud juhataja! Põhja-Küprosel, kandidaatriigi Türgi armee okupeeritud alal, elavate küproslaste elutingimused on talumatud. Näiteks peame silmitsi seisma pidevate inimõiguste rikkumistega. Türgi suunab rahvastikku sellesse Küprose osasse ning vastutab seetõttu ulatusliku demograafilise muudatuse eest. Türgi küproslased on oma kodumaal juba vähemuses ning paljud algupärased külanimed on muudetud.
<P>
Viimastel nädalatel on toimunud kaks rahvakogunemist. Vastusena jaanuaris toimunud rahvakogunemisele alandas Türgi selle piirkonna küproslasi verbaalselt ning vahetas välja oma suursaadiku Põhja-Küproses, et ametisse määrata kuberner. Seetõttu palun teil, austatud juhataja, astuda vastavaid samme, enne kui osa Euroopa territooriumist Türgile kaotatakse, ning veenduda, et KTOSi peasekretär Şener Elcil on oma kodumaal turvalises kohas.
<SPEAKER ID="164" NAME="Georgios Koumoutsakos" AFFILIATION="PPE">
(EL) Austatud juhataja, volinik! Paar tundi tagasi vähendas Moody reitinguagentuur taas kord Kreeka majanduse reitingut. Kuulun Kreekas opositsiooniparteisse ja pean ütlema, et oleme valitsuse majanduspoliitika suhtes väga kriitilised. Sellest hoolimata on Moody otsus absoluutselt põhjendamatu. See tuleb kõigest üks päev enne kuue kuu võlakirjade oksjonit, mis on Kreekale väga olulise tähtsusega, ning paar päeva enne Euroopa Ülemkogu olulisi kohtumisi 11. ja 25. märtsil, kus võetakse vastu kaalukaid otsuseid.
<P>
Kreeka ei ole ainuke, kes kannatab reitinguagentuuride meelevaldsete reitingute tõttu. Reitinguagentuuride tegevust tuleb reguleerida. Kui olen juba sõna saanud, sooviksin öelda ka paar sõna Euroopa Ülemkogu märtsi kohtumiste kohta: märts on euroalale ja Euroopa Liidule tervikuna väga oluline. Ebaõnnestumine toob liidule kaasa suuri probleeme. Turud muudavad ebaõnnestumise kaoseks ning peame seda ära hoidma; viivitada enam ei saa.
<SPEAKER ID="165" NAME="Ioan Enciu" AFFILIATION="S&amp;D">
(RO) Austatud juhataja! Valitsusvälise organisatsiooni Coalition for Structural Funds teatele tuginedes sooviksin juhtida vastavate Euroopa institutsioonide tähelepanu struktuurifondide väga kehvale haldamisele Rumeenias, eriti programmi "Sectoral Operational Programme for Human Resources” puhul. Rumeenia valitsus ja peaminister isiklikult on võtnud südameasjaks nende fondide kasutamise tingimuste parandamise. Kahjuks on tulemused nullilähedased. Rumeenia struktuurifondide korraldusasutus mitte ainult ei aita nendest fondidest abi saajaid, vaid raskendab ka nende kättesaadavust.
<P>
Reeglite rikkumised on lõputud: alates ebaõiglastest toetuslepingute muudatustest kuni lubamatute makseviivitusteni ja vahendite eraldamiseni mitteläbipaistvatesse fondidesse poliitilise kuuluvuse alusel. Sooviksin kasutada seda võimalust pöörduda Euroopa Komisjoni poole, et see kiiresti sekkuks ja kontrolliks Rumeenias ELi vahendite jaotamise eest vastutavate asutuste tööd. Vaid väline sekkumine suudab peatada pidevalt igal tasandil toimepandavad rikkumised hetkel võimul olijate esindajate poolt, millest annavad pidevalt teada need, kes peaksid nimetatud fondidest abi saama, ning valitsusvälised organisatsioonid.
<SPEAKER ID="166" NAME="Pat the Cope Gallagher" AFFILIATION="ALDE">
Austatud juhataja! Rahvusvaheline Iirimaa Fond on minu koduriigis rahu ja lepituse tagamisel mänginud väga olulist rolli.
<P>
Alates oma loomisest 1986. aastal on fond eraldanud üle 838 miljoni euro arvukatele mitmesugustele projektidele nii Põhja-Iirimaal kui ka sellega piirnevates riikides. See toetab jätkuvalt projekte majanduslikult kehvemas seisus olevates piirkondades. Eelmisel nädalal eraldas see 9,8 miljonit eurot, et toetada hariduslikke ja kogukondlikke algatusi Põhja-Iirimaal ning Donegali, Monaghani ja Sligo maakondades.
<P>
Siiski valitseb hetkel tuleviku suhtes suur ebakindlus. USA esindajatekoda lisas fondi hiljuti oma üldisesse ülemere-eelarve vähendamise kavasse. Loodan, et meie ametisseastuv peaminister, meie Taoiseach, tõstatab selle küsimuse Washingtonis Püha Patricku päeva pidustustel.
<P>
(GA) Euroopa Liit ning Iirimaa ja Suurbritannia valitsused on öelnud, et nad pooldavad fondi programmi pikendamist. Kuigi Ameerika Ühendriikide antav abi fondile on oluline, ei ole Euroopa Liidul ning Iirimaa ja Suurbritannia valitsustel põhjust peatada finantsvahendite eraldamist fondile piiratud ja sihipärastel alustel.
<SPEAKER ID="168" NAME="Ryszard Czarnecki" AFFILIATION="ECR">
(PL) Austatud juhataja! Eelmisel pühapäeval toimusid Leedus kohalikud valimised. Poola rahvuslikku vähemust esindav rühmitus saavutas ülisuurt edu hoolimata faktist, et poolakaid on Leedus aastaid regulaarselt taga kiusatud. Kahjuks ei ole neile tagastatud maid, mille Nõukogude võim neilt 50 aastat tagasi ära võttis. Leedus elavate poolakate riikliku koolihariduse saamise võimalused on suures osas piiratud. Nende nimesid moonutatakse sunniviisiliselt; neid ei lubata kirjutada vastavalt Poola kirjapildile. Veelgi enam - vastuolus Euroopa standardite ja Euroopa Nõukogu õigusnormidega ei lubata neil üles panna poolakeelsete linna- ja tänavanimetuste silte. Pöördun Euroopa Parlamendi poole, et tegeleda Leedus elevate poolakate küsimusega, kuna mu kaasmaalaste diskrimineerimine on ilmselge ning rõhutan, et see on vastuolus Euroopa standarditega.
<SPEAKER ID="169" NAME="Willy Meyer" AFFILIATION="GUE/NGL">
(ES) Austatud juhataja, volinik, soovin väljendada oma fraktsiooni tungivat vastuseisu otsusele, mille nõukogu on vastu võtnud, et pikendada praegust ELi-Maroko kalandusalast partnerluslepingut Komisjoni ettepanekul veel üheks aastaks.
<P>
Oleme selle otsuse vastu, kuna Lääne-Sahara mitteautonoomse territooriumi veed on endiselt lepingus sees. Me kõik teame, et see on üks vähestest Aafrika territooriumidest, mis ootab endiselt dekoloniseerimist ning seda dekoloniseerimist toetab Ühinenud Rahvaste Organisatsioon. Need ei ole Maroko veed. Need veed ei kuulu Marokole ning Euroopa Liit ei tohiks seetõttu Lääne-Sahara veealasid lepingusse kaasata.
<P>
Seda kinnitavad rahvusvaheliste kohtute otsused ning kõige olulisem on see, et ka rahvusvaheline õigus määrab, et need veed ei kuulu Marokole. Sellesama täiskogu õigustalitus on tunnistanud oma kahtlusi, kuna eelmise kalastuslepingu tulud ei läinud Sahara rahvale. Seetõttu oleme juriidilisest vaatepunktist selgelt selle otsuse vastu.
<P>
Head kolleegid! Olen arvamusel, et peame olema väga ettevaatlikud, pidades silmas Tuneesia, Egiptuse ja Liibüa kogemust, ning et Euroopa Liit peaks rahvusvahelise seaduse järgimise nõudmisel olema tunduvalt karmim.
<SPEAKER ID="170" NAME="Nuno Teixeira" AFFILIATION="PPE">
(PT) Austatud juhataja, volinik! Peagi kutsutakse kokku Euroopa Parlament, et jõuda otsusele kõrvalisele asukohale ja saarelisele asendile vastavate valikmeetmete programmi (POSEI) läbivaatamise suhtes, mis loodi Euroopa Liidu kaugeimate piirkondade kõrvalisuse ja saarelise asendiga seotud probleemidega tegelemiseks. See reform on tulemus, mitte pelgalt vajadus seda kohandada Lissaboni lepingu uue juriidilise reaalsusega, vaid väga oluline punkt on ka muuta selle reeglite rakendamine paindlikumaks.
<P>
Lissaboni lepinguga tunnistatakse kõige kaugemate piirkondade halvemat olukorda ja piiranguid ning just seetõttu peame nüüd praegust süsteemi nii ulatuselt kui ka sisult kohandama ja uuendama, võttes arvesse kõige kaugemate piirkondade probleeme. Madeira puhul räägin eriti vajadusest eemaldada töödeldud toodete ekspordi- ja mereveopiirangud, mis on eriti kitsendavad põllumajandustööstuse arengule ja kasvule. Eriti ohustab kolmandate riikide turgude järkjärguline avanemine banaanide istutamist, kuid ka veini- ja piimatootmist. Territoriaalse ühtekuuluvuse eesmärk on Euroopa Liidu piirkondade harmooniline areng; ka POSEI läbivaatamine peaks sellele palju kaasa aitama.
<SPEAKER ID="171" NAME="Gerard Batten" AFFILIATION="EFD">
Austatud juhataja! Soovin teile rääkida uusimat Euroopa vahistamismäärust puudutavast arengust.
<P>
Paljud inimesed on välja antud, kuigi nendevastased tõsiseltvõetavad tõendid puuduvad. Kohtud ei suuda tõendeid kaaluda ega ebaõiglast väljaandmist vältida. Nüüd on see veelgi rafineeritumaks muudetud. Minu valijat dr Miguel-Ángel Meizosot ähvardab väljaandmine Hispaaniale - seda mitte kuriteo eest, mille toimepanemises teda süüdistatakse, vaid pigem selleks, et astuda uurimise alla kuriteos, mida ta võib väidetavalt otsustada tulevikus sooritada. Dr Meizosot, kes on elanud 20 aastat Londonis, ähvardab nüüd kogu tema elu hävitamine ühe ametniku tuju ajel, kes uurib kuritegu, mida ei ole sooritatud. Kui keegi selles kahtleb, viin ta hea meelega juhtumi asjaoludega kurssi.
<P>
Millal kavatseb parlament käsile ja arutlusele võtta ebaõigluse, mida saadetakse korda Euroopa vahistamismääruse varjus?
<SPEAKER ID="172" NAME="Eduard Kukan" AFFILIATION="PPE">
(SK) Austatud juhataja! EL peab võimalikult kiiresti võtma Valgevene kohta üldise seisukoha. Me ei saa suhelda režiimiga, mis võtab poliitvange, kodanikuühiskonnal puudub väljendusvabadus ning ei ole vaba meediat.
<P>
Valimisjärgne olukord on näidanud, et Lukašenko võim ei ole piiramatu. EL peaks seda ära kasutama ja aitama riigil oma autoritaarsest režiimist vabaneda. Siinkohal vajab esiletõstmist ka endiste kommunismiriikide vastutus, mis põhineb nende kogemusel Valgevene-sarnaste režiimide all.
<P>
Seetõttu peab meie seisukoht olema põhimõtteline ja rajatud väärtushinnangutele. EL peab rakendama ka meetmeid, et selgitada välja valimistulemuste võltsijad, lõpetada sidemed režiimi mõjukate funktsionääridega ning külmutada nende varad.
<P>
Teisest küljest valitseb vajadus laiendada sõprade ringi, kes eelistavad ELis levinud väärtusi ja põhimõtteid. Peame võimalikult kiiresti pakkuma alternatiivi praegusele arengule, tuginedes faktile, et autoritaarse režiimiga riigil ei ole Euroopas kohta.
<SPEAKER ID="173" NAME="Constance Le Grip" AFFILIATION="PPE">
(FR) Austatud juhataja, volinik! Sooviksin pühendada endale antud ühe minuti lähenemise ja konkurentsivõime paktile. Kuna euroala tippkohtumine on saabumas paari päeva pärast, 11. märtsil, leian et on oluline rõhutada, et lähenemise ja konkurentsivõime idee iseenesest on hea ja väga soovitatav.
<P>
Teeme selle asja selgeks. On selge - vähemalt mulle -, et konkurentsivõime pakt praegu arutataval, läbi räägitaval ja kaalutaval kujul ei ole ning ei hakka kunagi olema kõigest järjekordne dokument või lihtsalt heade kavatsuste litaania, mida kunagi tegelikkuses ei rakendata. See on pühalik teadaanne selle kohta, et arendame oma rahaliidu majanduslikke aspekte edasi.
<P>
See esindab suurt sammu euroala majanduste parema konkurentsivõime ja ulatuslikuma poliitilise kooskõlastuse poole, eriti riikliku kompetentsi valdkondades, kus need on konkurentsivõime suurendamise olulised tegurid. Ülemaailmse majandusvõitluse intensiivsus tähendab, et on väga oluline, et tõstaksime oma piirkonna konkurentsivõimet maailmas. See hõlmab võitlust valitsemissektori võlaga, valuuta stabiliseerimist ning meie majanduslike, sotsiaalsete ja maksusüsteemide suuremat ühtlustamist.
<P>
Valitsustevahelist meetodit on viimasel ajal palju mustatud ning kõrvutatud seda ühenduse meetodiga. Leian, et need arutelud on mõnevõrra steriilsed ja mõttetud ning kahtlemata meie kaasmaalaste muredest eemalseisvad. Sarnaselt eesistuja Van Rompuyga olen seisukohal, et ainuke võimalik lähenemisviis on euroopalik lähenemisviis.
<SPEAKER ID="174" NAME="Czesław Adam Siekierski" AFFILIATION="PPE">
(PL) Austatud juhataja! Arvan, et tegemist on haruldase kokkusattumusega, kuna kavatsen kõnelda samal teemal. Konkurentsivõime pakti eesmärgid on seatud mõttega ühendada euroala majandus kaugeleulatuvate struktuursete reformide teel ning selle põhieesmärk on parandada euroala konkurentsivõimet ja tugevdada rahvusvahelist usaldust euroala vastu. Kuigi see pakt hõlmab mitut kasulikku eesmärk, tegeledes muu hulgas näiteks defitsiidi vastu võitlemise ja pensionisüsteemide reformimisega, peame tundma sellega seonduvaid riske. Esiteks loob ohtliku pretsedendi algatuse välja kuulutamise viis - konsulteerimata ülejäänud riikide valitsustega; õigupoolest süvendab see vaikse Prantsuse-Saksa tandemi stereotüüpi, mille kohaselt langetab see ELi põhitähtsusega otsuseid, küsimata partnerite arvamust. Teiseks on projekti paljudes riikides nähtud kui järjekordset katset luua kahekiiruseline Euroopa, mille tuuma moodustavad majanduslikult kõige konkurentsivõimelisemad riigid. Mööndavasti kutsusid pakti algatajad siiski väljaspool euroala asuvaid riike osalema; sellegipoolest ei ole kahtlustki, et tegemist on pelgalt taktikalise teoga. Arvestades paljudes euroala riikides toimuvate protektsionistlike mõtteavalduste kasvu, võib eeldada, et pakti rangete nõuete rakendamise tulemusena muutub euroala ühisele ELi turule ohuks või piiranguks. Suur tänu teile!
<SPEAKER ID="175" NAME="Juhataja">
Sellega on päevakorrapunkti käsitlus lõppenud.
