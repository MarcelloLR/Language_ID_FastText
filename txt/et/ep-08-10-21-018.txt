<CHAPTER ID="018">
Tsiviillennunduse julgestusmeetmete ja kehaskannerite mõju inimõigustele, eraelu austamisele ja inimväärikusele ning isikuandmete kaitsele (arutelu)
<SPEAKER ID="507" NAME="Juhataja">
Järgmine päevakorrapunkt on arutelu suuliselt vastatava küsimuse üle, mille esitasid Euroopa Komisjonile kodanikuvabaduste, justiits- ja siseasjade komisjoni nimel Philip Bradbourn ja Marco Cappato tsiviillennunduse julgestusmeetmete ja kehaskannerite mõju kohta inimõigustele, eraelu austamisele, inimväärikusele ja isikuandmete kaitsele - B6-0478/2008).
<SPEAKER ID="508" NAME="Philip Bradbourn">
esitaja. - Härra juhataja, ma soovin juhtida parlamendi tähelepanu komisjoni hiljuti avaldatud teadaandele, mille kohaselt tahetakse Euroopa lennujaamades kohaldada alates 2010. aastast kogu keha ülesvõtte tehnoloogiat.
<P>
Siinjuures palun komisjonil selgitada ja põhjendada mitut küsimust, mille tõstatas kodanikuvabaduste, justiits- ja siseasjade komisjon. Kõige olulisem neist on see, et miks nähakse seda sammu üksnes kehtivate tsiviillennunduse julgestusmeetmeid hõlmavate õigusaktide tehnilise muudatusena ning miks on seepärast jäetud kohaldamata parlamentaarne järelevalve üksikisikute eraelu austamise ja inimväärikusega seotud põhimõtete üle.
<P>
Nimetatud tehnoloogiaga on võimalik - ma rõhutan, on võimalik - sundida lennureisijaid tegema läbi sündsusetuid protseduure ning see ei ole kindlasti mitte vaid väike tehniline muudatus.
<P>
Kui me soovime seda oma kodanikele põhjendada, peame kõigepealt teadma, miks seda üldse vaja on. Kas me liigume rohkema tehnoloogia kasutamise suunas üksnes sellepärast, et see tehnoloogia on olemas? Samuti - kui suures ulatuses hakatakse seda tehnoloogiat kasutama? Ma saan aru, et mõnel juhul tuleks seda kasutada teisese meetmena, kui inimene ei luba turvaametnikul ennast n-ö kompides läbi otsida. Kuid esmase kontrollmeetmena kujutab see endast meie eraelu puutumatuse põhiõiguse rasket rikkumist ja see on pealetükkiv.
<P>
Me nägime juba, kuidas vedelikega seotud eeskirjade puhul loodi pretsedent, millega muudeti täiendavad julgeolekumeetmed lennujaamades normiks Ükskõik kui ebamugavad aga need vedelikke puudutavad eeskirjad reisijatele ka ei oleks, ei kujuta nad endast mingil juhul sekkumist eraellu.
<P>
Minu teine suur mure on seotud andmete säilitamisega. Nagu ma aru saan, ei ole esialgu kavas kujutisi säilitada, kuid samas ei ole öeldud, et seda ei ole võimalik teha. Seega - et vähendada märkimisväärselt seaduskuulekate reisijate suurt muret - kas komisjon saab selgitada, missuguste juhtumite puhul võidakse neid andmeid säilitada, kuidas neid kaitstakse ning kas (ja kuidas) on võimalik praegu kindlaks määrata, et seda võimalust ei kasutata, nii et see oleks täielikult välistatud?
<P>
Samuti soovin ma näha, et kasutajarühmades korraldataks asjakohased konsultatsioonid. Neid masinaid on katsetatud mõnedes lennujaamades, sealhulgas minu kodumaal Londoni Heathrow' lennujaamas, kuid nagu ma aru saan, ei ole eksperdid ega asjaomased parlamendikomisjonid katsetulemusi veel läbi vaadanud.
<P>
Lõpetuseks palun komisjonil tungivalt kuulata kõigepealt ära süütute reisijate põhjendatud kahtlused, mitte minna kohe seda teed, et sundida üksikisikuid läbi tegema seda tõenäoliselt alandavat protsessi.
<P>
Mõistagi tuleb julgeolekusse suhtuda tõsiselt, kuid niisugune tingimusteta arusaam tehnoloogiast võib muuta õiguspärase mure turvalisuse pärast julgeolekutööstusele lubamatuks labaseks piilumismänguks.
<SPEAKER ID="509" NAME="Antonio Tajani">
komisjoni asepresident. - (IT) Härra juhataja, ma soovin parlamenti tänada selle suuliselt vastatava küsimuse esitamise eest, sest see võimaldab mul selgitada tulemust ja teemat, mida ma pean väga oluliseks. Mis puudutab reisijate õigusi - õigust turvalisusele ja julgeolekule ning ka nende õigust mitte leppida mõnikord väga pikkade järjekordadega - ja kontrollsüsteemi, mis näis olevat iganenud ja alati mitte kuigi tõhus, siis seda kõike oleme me kritiseerinud, sealhulgas ka mina, kui ma olin parlamendiliige. Selle asemel peame nüüd püüdlema kontrollsüsteemi poole, mis võimaldab kodanikel reisida nii hõlpsal ja meeldival viisil kui võimalik. Seepärast teatasimegi paar nädalat tagasi, missuguseid asju võib käsipagasina kasutada ja missuguseid mitte.
<P>
Komisjoni ning transpordi ja energeetika peadirektoraadi võetavate meetmetega tahetakse liikuda kodanikele kasulikus suunas - siin Euroopa Parlamendi ees andsin ma lubaduse kaitsta alati ja igas olukorras kodanike õigusi ja seda lubadust kavatsen ma ka edaspidi täita.
<P>
Selle ettepaneku eesmärk - ma soovin selle väga selgelt välja öelda ja mul on hea meel, et me arutame täna seda küsimust - ei ole komisjoni otsus võtta alates 2010. aastast kasutusele kehaskannerid. Siin on ilmselgelt tegemist arusaamatusega. Komisjon esitas Euroopa Parlamendile küsimuse, kas viimane peab vajalikuks arutada kehaskannerite paigaldamist ja kasutamist lennujaamades vabatahtliku kontrollsüsteemina. See on ettepaneku eesmärk ning see on ka sätestatud tsiviillennundusjulgestuse valdkonna ühiseeskirju käsitleva Euroopa Parlamendi ja nõukogu määruse artikli 4 lõikes 2. Meetmega, mida Euroopa Parlament arutab praegu kontrolliga komiteemenetluse raames, ei ole lubatud kehtestada võimalust kasutada kehaskannereid tsiviillennunduse julgeolekut tagava vahendina.
<P>
Mis puudutab ajakava, siis kõigepealt peab parlament asuma selle meetme suhtes pooldavale seisukohale ja meie peame saama tõendid, et need vahendid toovad kasu ega kahjusta iseäranis kodanike tervist -, alles siis saame hinnata, kas hakata vastu võtma otsust selle tehnoloogia kasutamise tingimuste kohta.
<P>
Kui rääkida menetlusest, siis kontrolliga komiteemenetluse kohaselt teavitasin ma sellest 4. septembril asjaomase parlamendikomisjoni, s.t transpordi- ja turismikomisjoni esimeest. Paolo Costa vastas mulle 26. septembril kirja teel, paludes lisateavet eelkõige kehaskannerite kasutamise kohta; nimelt selle kohta, kuidas on komisjonil kavas kehaskannereid kasutada, kui parlament esitab heakskiitva arvamuse.
<P>
Paolo Costale 7. oktoobril saadetud vastuskirjas toonitasin ma mitut punkti. Esiteks - kaalumisel olev meede kujutab endast võimalust kasutada kehaskannereid reisijate kontrollimisel lisavõimalusena, mitte kohustusliku nõudena. Lühidalt öeldes oleks reisijatel võimalus valida, kas minna läbi kehaskanneri - kui neid peetakse sobivaks vahendiks - või lasta end kontrollida käsitsi, nagu seda praegu tehakse.
<P>
Ma nentisin, et enne mis tahes kehaskanneritega seotud õigusakti vastuvõtmist tuleb põhjalikumalt analüüsida mõningaid aspekte, eriti mõju reisijate tervisele ja iseäranis nende eraelu puutumatusele. Lisaks kaasataks protsessi Euroopa andmekaitseinspektor - räägin ikka veel asjadest, mis oli kirjas 7. oktoobril Paolo Costale saadetud vastuses. Muu hulgas on andmekaitseinspektor juba kutsutud koos liikmesriikide ekspertide, valdkonnaekspertide ning Euroopa Parlamendi kodanikuvabaduste, justiits- ja siseasjade komisjoni ning transpordi- ja turismikomisjoni liikmetega seminarile, mis peetakse 6. novembril ja mille eesmärk on tagada läbipaistvus loomulikult enne mis tahes otsuse tegemist. Sellel kohtumisel, mida võidakse ka korrata, tahetakse välja selgitada, kas nimetatud seadmega kaasneb terviseriske; see on küsimus, mis valmistab mulle kõige rohkem muret. Me peame teadma, kas kehaskannerid kahjustavad nende isikute tervist, kes lähevad neist vabatahtlikult läbi. Seejärel hindame põhjalikult nende tõhusust ja see tähendab muidugi seda, et me kuulame ära kõik väited, mis on seotud kodanike õigusega eraelu puutumatusele. Selles punktis, ma kordan, kuulatakse ära Euroopa andmekaitseinspektor, samuti on mul kavas kuulata ära Euroopa Liidu Põhiõiguste Ameti seisukoht.
<P>
Kuidas võiksid kehaskannerid kasutust leida, kui parlament otsustaks anda rohelise tule nende rakendusvõimaluste uurimisele? Olen arvamusel, et neid kasutataks üksnes vabatahtliku vahendina, kuid loomulikult peaks alati ja igasugustes oludes olema võimalik pakkuda ka asendusvarianti, seega peaks lennujaamas olema niisugune alternatiivne kontrollimeetod. Järelikult ei ole see ainus võimalus, vaid üks mitmest.
<P>
Teine punkt puudutab seda, et kujutisi ei säilitata, vaid need kustutatakse viivitamatult; s.t olemas peab olema tehniline mehhanism, mis takistab salvestamast selle isiku kujutist, kes otsustab minna läbi kehaskanneri. Seega kustutatakse kujutis otsekohe ja seda ei salvestata, salvestamine muudetakse võimatuks.
<P>
On veel üks tervishoidu puudutav teema, mis on minu arvates esmatähtis: 6. novembri seminaril palume kõigil, kes vastutavad lennuohutuse eest, teavitada meid Euroopa Liidu liikmesriikides koostatud aruannetest kehaskannerite võimaliku kahjuliku mõju kohta inimeste tervisele - s.t ülikoolide uuringutest, tervishoiuministeeriumide ja sarnaste ametite uuringutest või juba kehaskannereid kasutavate riikide statistikast (alustades Ühendkuningriigist) -, et teada saada, kas niisugused ohud on olemas.
<P>
Kõige selle taustal ei ole ma siiski võtnud vastu ühtegi otsust, samuti ei ole mul kavas avaldada sel teemal mingit survet. Juhin lihtsalt parlamendi tähelepanu probleemile, mida võiks arutada. Kas me soovime uurida seda võimalust korraldada lennujaamades niisugust kontrolli vabatahtlikkuse alusel? Selles ongi küsimus. Kui me soovime seda ettepanekut uurida, tuleb meil kindlaks teha, kas see on teostatav, s.t kas see on eelkõige terviseaspektist üldse võimalik, ning seejärel võime vaadelda teisi kriteeriume, alustades üksikisikute õiguste austamisest.
<P>
Lisaks on oluline selles valdkonnas loodavate õigusaktidega sätestada, et seadme käitajad peavad asuma eemal, et nad ei näeks kujutist otse; nad peavad olema selleks eraldatud kohas. Teiste sõnadega öeldes tuleb olla täiesti kindel, et seade ei muutu segavaks masinaks, vaid oleks üksnes vahend, millega muudetakse asjad kodanike jaoks lihtsamaks ja millega antakse neile suurem kindlustunne. Samuti on tõsi, et meie andmetel läheb enamik inimesi kehaskanneri süsteemiga lennujaamades just läbi selle seadme, mitte ei vali muud kontrollsüsteemi.
<P>
Need on mõned kaalumist vajavad küsimused. Mõistagi on meil võimalus seda teemat arendada, kui parlament nõustub kehaskannerite kasutuselevõttu analüüsima. Lisaks võib Euroopa Parlament ka edaspidi seda küsimust kontrollida. Mul on kavas parlament küsimusse kaasata, nagu ma alati olen öelnud, ja seda osaliselt minu enda pikaajalise kogemuse pärast siin. Sellepärast olin ma varmalt ja heameelega nõus tulema täna siia, et kehaskannerite küsimust arutada. Minu eesmärk on panna ka parlament selles protsessis osalema ja jõuda ühiselt otsusele.
<P>
Kui kõik kehaskannerite uurimise etapid on läbitud, siis kas me soovime asjaomast ühenduse õigusakti või tahame me selle kasutamise jätta iga liikmesriigi enda otsustada? Ma arvan, et kui otsustatakse uurida kehaskannerite kasutamise võimalust ja leitakse, et see tasub ennast ära, oleks Euroopa kodanike jaoks õiglasem ja parem, kui meil oleks asjaomane ühenduse õigusakt. Usun, et see annaks parema garantii kõikidele kodanikele, kes otsustavad minna turvakontrollis vabatahtlikult läbi kehaskanneri süsteemi, mis on alternatiiviks teisele, samuti edaspidi kõikides lennujaamades kasutatavale süsteemile - nimelt käsitsi läbiotsimisele.
<P>
Ma mõistan loomulikult, et igasugune kontrollimine segab inimest. Minu jaoks isiklikult on käsitsi tehtav kontroll pealetükkivam kui see, kui mind kontrollitakse kehaskanneriga. Igaüks võib teha oma valiku. Me ei ela täiuslikus maailmas. Kahjuks tuleb meil kogeda paljusid ebameeldivaid olukordi, kahjuks tuleb meil tulla toime terrorismi, kuritegevuse, uimastikaubanduse, maffia ja täpsemalt Camorra probleemiga - see kõik leiab aset riigis, mida ma tunnen kõige paremini, ja seega on kontroll paraku vajalik. See toob endaga kaasa tagajärgi muu hulgas üksikisikutele ning meil tuleb veenduda, et need tagajärjed on võimalikult kerged, tagades, et aset ei leiaks mitte mingisugust salvestamist, märkmete tegemist ega eraelu puutumatuse või peamiste inimõiguste rikkumist.
<P>
Seepärast usun, et kõnealuse teema arutamine on põhjendatud. Loomulikult võtan ma kuulda Euroopa Parlamendi soove pärast seda, kui olen nüüd püüdnud selgitada põhjusi, miks ma olen soovinud juhtida parlamendi tähelepanu sellele võimalusele. Loodan, et seda küsimust saab käsitleda ja arutada puhtalt kodanike huvidest lähtudes.
<SPEAKER ID="510" NAME="Luis de Grandes Pascual" LANGUAGE="ES">
Härra juhataja, härra komisjoni asepresident ja transpordivolinik, me teame hästi teie soovi jagada transpordi- ja turismikomisjonile selle esimehe härra Costa kaudu teavet, samuti teame selle kirjavahetuse sisu. Soovin teid siiralt tänada kogu parlamendile esitatud teabe eest.
<P>
Pean aga kritiseerima asjaolu, et see resolutsioon esitati alles praegu, kui selle tähtaeg on homme hommikul kell 10. See ei ole õige. Teisisõnu ja puhtsüdamlikult öeldes ei ole see üht ega teist. Samamoodi pean ütlema, et ehkki me olime üksmeelel, on komiteemenetlus - isegi kui seda kohaldatakse kontrolliga - täiesti ebasobiv niisuguse tundliku teema käsitlemiseks nagu kehaskannerid.
<P>
Ma arvan, et meil tuleb hinnata mõju põhiõigustele. Samuti tuleb meil eelnevalt hinnata selle mõju tervisele. Meil tuleb kaaluda ettepanekut ja sellest saadavat tulu proportsionaalsuse põhimõttest lähtudes.
<P>
Parlamendis põhjustas vedelike teema nördimust ja seda ütlen mina, kes ma soovitasin Euroopa Parlamendi Hispaania liikmetel olla ettepaneku tagasilükkamise vastu, sest meile näis, et terrorismivastases võitluses oleks järeleandmiste tegemine meetme kasulikkuse arvelt olnud liigne. On tõsi, et me korraldasime usaldushääletuse, ja tõsi on ka see, mis te oma kirjas ütlesite - isegi uue, katsetamisel oleva vedelike kontrollmeetodiga ei ole võimalik tuvastada kõiki mõeldavaid plahvatavaid vedelikke.
<P>
Kuid kehaskanneritega seotud kavatsused - mis on küll vabatahtlikud - näivad minu jaoks olevat armetult ebapiisavad.
<P>
Need võivad tõesti olla vabatahtlikud ja neid võidakse kasutada lisavahendina - nagu juba tehakse - uimastitega kauplemise kahtluse korral, kui midagi on peidetud kehasse, kuid neid ei tohi kasutada täiesti mõistliku kontrollmeetodi asemel, mis võib olla väga tulemuslik ja mis on kõigile vastuvõetav.
<P>
Igal juhul, härra asepresident, tuleb see esitada parlamendile ning kodanikuvabaduste, justiits- ja siseasjade komisjonile. Põhiõigusi ja inimväärikust tuleb kaitsta. Me toetame kõiki meetmeid, mis võetakse vastu terrorismivastase võitluse eesmärgil, kuid neid ei tohi esitada mingil vanamoodsal viisil. Arvan, et te peaksite olema väga ettevaatlik ja taktitundeline selle suhtes, kuidas oma avaldusi kõnealusel teemal esitada.
<SPEAKER ID="511" NAME="Claudio Fava" LANGUAGE="IT">
Härra juhataja, daamid ja härrad, ka mina tänan asepresident Tajanit mõnede selgituste eest, mis ta andis, ning soovin tema küsimusele kohe vastata. Ta küsis Euroopa Parlamendilt, kas me tahame käsitleda seda ettepanekut koos; vastus on "jah”. Suuliselt vastatav küsimus tulenebki sellestsamast meiepoolsest nõudest. Me tahame seda käsitleda, kui meie käsutuses on kogu teave, et mõista, nagu te õigesti küsisite, kas see vahend on vajalik, samuti eeskätt seda, kas see on ohutu ning kas sellega austatakse inimeste eraelu puutumatust, mis on meie jaoks esmatähtis.
<P>
Me avaldame heameelt kirja üle, mille te saatsite kodanikuvabaduste, justiits- ja siseasjade komisjoni esimehele härra Deprezile ja kus te andsite lubaduse, mida me tahaksime pidada ametlikuks. See on lubadus pidada nõu Euroopa andmekaitseinspektoriga. Meie fraktsioon ei ole kehaskannerite suhtes veel ametlikku seisukohta võtnud; me vajame rohkem teavet ja peame käsitlema seda küsimust põhjalikumalt. Vahepeal soovime aga seoses terviseaspektiga teada, mida tähendab tegelikult liigne kokkupuude eelkõige sagedaste reisijate jaoks; selles osas peame olema veendunud, et asjaomane teave on usaldusväärne, sest juba mitu aastat on sunnitud meid vedelikke maha jätma ning nüüd selgub, et see oli tõenäoliselt liigne ettevaatlikkus ning et niisugusel teabel ja antud hinnangutel polnud alust. Meil on vaja proportsionaalsuse põhimõtte hindamist ning seda, et Euroopa Parlament osaleks protsessis täies ulatuses.
<P>
Me arvame, et neid meetmeid ei saa pidada üksnes tehnilisteks; need meetmed avaldavad otsest mõju inimõigustele ja eraelule. Keeruline on ühendada turvalisust, eraelu puutumatust ja reisijate tervise kaitset, kuid selle tagamine on kohustus, mida parlament toetab ja mille täitmise ta usaldab teile. Loodame, et saame selle teabe ning et teie ja Euroopa andmekaitseinspektor annate selle meile. Me vajame veel andmeid, et saaksime teha kindla otsuse selle kohta, kui kasulikud kehaskannerid on.
<SPEAKER ID="512" NAME="Marco Cappato">
fraktsiooni ALDE nimel. - (IT) Härra juhataja, daamid ja härrad, härra asepresident, mulle näib, et probleem seisneb eeskätt töökorralduses, mitte küsimuse sisus, mille suhtes ei ole ilmselgelt raske kokkuleppele jõuda. Kui rääkida sisust, siis on ju selge, et iga turvaseadme juures tuleb kontrollida selle ohutust inimeste jaoks, selle mõju eraelu puutumatusele, asjakohase meetme tulemuslikkust ning kulude ja tulude suhet - kui palju need seadmed maksavad, sest ka see on probleem - ning ma usun, et sellest saab asja kõige tundlikum tahk.
<P>
Tegelikult on hästitoimival terrorirühmitusel niisugust tehnikat lihtne vältida, kuid samal ajal avaldab see mõju kodanikele. Samamoodi on sõrmejälgede, telefonikõnede salvestamise ja pealtkuulamisega - hästitoimivad rühmitused ei karda neid kontrolle, kuid samal ajal on nende abil hakatud massiliselt kontrollima kümneid miljoneid üksikisikuid. Seetõttu nõustume me usutavasti kõik, et niisugune vahend saab Euroopa Liidult heakskiidu alles pärast kõikide nende aspektide põhjalikku analüüsi ja selles analüüsis iga uuritud aspekti kohta positiivse arvamuse andmist.
<P>
Kui vaatleme töökorraldust, siis meile on esitatud dokument, milles dokumendi 1258 lisas on osa A pealkiri "Lubatud läbivaatuse meetodid”; võib-olla sundis just see pealkiri meid töökorraldusega seoses häiret tõstma, ehkki vahest liialdatult - ilmselt oli selleks sõna "lubatud” tähendus. Me soovime, et need meetodid oleksid lubatud alles pärast tehnilise hindamise lõpuleviimist ja seepärast võetaks vastu täiel määral poliitiline otsus. See on homse resolutsiooni sõnum.
<P>
Selles punktis tuleb just teil endale võetud poliitilise lubaduse järgi leida tehniline viis nimetatud eesmärgi saavutamiseks ning Euroopa Parlamendina on teil olemas aus partner.
<SPEAKER ID="513" NAME="Eva Lichtenberger" LANGUAGE="DE">
Härra juhataja, härra volinik, daamid ja härrad, transpordi- ja turismikomisjonis arutasime me võimalust heita nendele seadmetele pilk ning selle tulemusena saime esimesed fotod, millelt oli näha, missugused näevad need kujutised tegelikkuses välja. Siis sai meile selgeks, et ettepanek tuleks tehnilistel põhjustel tagasi lükata. Nagu ma ütlesin, ei soovi ma seda küsimust üksikasjalikumalt käsitleda, ehkki seadme kohta ei ole koostatud mõjuhinnangut, nagu seda tehti näiteks seoses veokite tahavaatepeeglitega, kui peaaegu iga Euroopa ettevõtja käest küsiti, kas ta nõustuvad sellega, et tahavaatepeeglid on erinevat tüüpi. Praeguse teema puhul, mis on ometi nii oluline, ei öeldud midagi. Seda ei peetud vajalikuks.
<P>
Kujutised, mida me nägime, sarnanevad veidi ähmaseks tehtud mustvalge fotoga alasti kehast. See on täiesti ilmselge. Kindlasti ei ole siin tegemist minu liigse häbelikkusega, kui ma ütlen teile täna, et mul on teatavaid kahtlusi selle aspekti suhtes, sest alasti keha kujutis on väga privaatne asi ja ma soovin, et inimestel oleks võimalik otsustada, kas teised inimesed näevad neid alasti või mitte. Meile öeldi, et loomulikult toimub kõik vabatahtlikkuse alusel. Jah, see ei ole esimene kord, kus meile seda öeldakse. Igaüks, kes ei soovi seda süsteemi kasutada, on kohe kahtlusalune. Järgmine samm on seadme muutmine kohustuslikuks. Ja ma ei julge mõeldagi, missugune samm tuleb pärast seda.
<P>
Ma arvan, et niisugusel suhtumisel ei tohi lasta võimust võtta. Mõne aasta pärast on asi kohustuslik, sest julgeolekutöötajad võivad igal ajal tulla välja põhjendustega, mis niisuguseid ümberkorraldusi soosivad. Peale selle on järgmine samm kindlasti andmete säilitamine, isegi kui see praegu veel tagasi lükatakse. Me teame paraku, et kui julgeolekutöötajatel on võimalik midagi tehniliselt teha, siis nad seda aja jooksul ka teevad.
<P>
Härra volinik, selliselt toimides õnnestub Euroopa Liidul muutuda vaid veelgi ebapopulaarsemaks ja vajuda meeldivuse mõõdupuul veelgi allapoole. Nüüd hakkavad liikmesriigid Euroopa Liitu süüdistama ega võta süüd selle süsteemi kehtestamise eest endale.
<SPEAKER ID="514" NAME="Giusto Catania">
fraktsiooni GUE/NGL nimel. - (IT) Härra juhataja, austatud kolleegid, ka mina soovin tänada asepresident Tajanit ja esitada mõned tähelepanekud. Kõigepealt see, et lennujaamad on viimastel aastatel muutunud paigaks, kus turvalisusega seotud kinnisidee leiab enda peamise väljenduse. Sama põhimõte läbib siinset ettepanekut, reisijate isikuandmete teemalist ettepanekut, mille järgi käsitletakse reisijate isikuandmeid valimatult, aga ka vedelikke puudutavat määrust, mis kehtestati pärast väidetavat rünnakut kaks aastat tagasi, kuigi pärast määruse jõustumist selgus, et kõik terrorismis kahtlustatavad mõisteti õigeks.
<P>
Kehaskanner on selle tänapäevase piinamise tipp, nagu Stefano Rodotà seda kirjeldas. Liialdatud soov pigistada välja järjest enam teavet, mis võiks olla kasulik võitluses terrorismi vastu, soodustab õigusriigi põhimõtte autoritaarset tõlgendamist. Sellega kaasneb selge eraelu puutumatuse ja inimõiguste rikkumine ning inimväärikuse alandamine. Uus täieliku jälgimise nõue tekitab taas ühiskondliku kontrollimehhanismi. Ühiskonnas töötatakse välja "lausjälgimise vangla” kontrollmehhanism, nii et kõik kodanikud muudetakse järk-järgult kahtlusalusteks, keda on vaja kontrollida.
<P>
Nende vahendite loomine kinnitab Foucault' teooriat; kehaskanner on nagu lehekülg tema raamatust "Valvata ja karistada”. Ei ole juhus, et see strateegia keskendub kehale: Foucault ütleb, et keha poliitilise karistustehnoloogia kaudu on meil võimalik mõista võimusuhete ühist minevikku. Selles valguses on kehaskanneri autoritaarne olemus ilmne ning neil poliitilistel ja filosoofilistel põhjustel on minu arvates lubamatu lasta meie kehadel puutuda kokku selle seadmega, mis kujutab endast jällegi tehnoloogia võimu despootlikku näitamist.
<SPEAKER ID="515" NAME="Saïd El Khadraoui" AFFILIATION="PSE">
(NL) Härra juhataja, volinik, daamid ja härrad, me pooldame Euroopa lähenemisviisi. Selles suhtes ei tohi tekkida kahtlustki. Samuti peaks olema selge, et kuna otsustusõigus on liikmesriikidelt üle kantud Euroopa Liidule, peaks Euroopa Parlamendil olema samuti rohkem õigusi kõnealuses valdkonnas otsuseid vastu võtta ning seda kontrollida. Tegelikult leppisime selles kokku paar kuud tagasi, kui määrust muudeti.
<P>
Nüüd on meil olemas esimesed meetmed, mida tuleb lähemalt uurida. Tähtsad on siinkohal kaks olulist aspekti. Esiteks tühistatakse vedelike keeld 2010. aasta aprillis, mis on väga hea, ehkki me oleksime soovinud selle tühistamist isegi varem.
<P>
Teine aspekt on kurikuulsa kehaskanneri lisamine võimalike läbivaatusmeetodite nimekirja. Sellega seoses ütlesite te, et katseprojekte korraldatakse juba mitmes lennujaamas, sealhulgas Heathrow's ja Schipholis, ning et Euroopa kokkulepped on vajalikud.
<P>
Nagu mina mõistan, ei saa liikmesriigid oma katseprojekte jätkata, kui me ei reguleeri seda küsimust Euroopa tasandil. Arutluskäik on seega pea peale pööratud. Ma arvan, et kõik peaks alguse saama siit, Euroopa Parlamendist, ning enne, kui me saame sellele heakskiidu anda, vajame me üksikasjalikke vastuseid paljudele küsimustele, mida on esitatud nii siin kui ka mujal.
<P>
Te olete teataval määral juba ka vastanud, mille üle mul on hea meel, kuid ma arvan, et eraelu puutumatuse vallas peaksime olema järjekindlamad - sellele on ka juba tähelepanu juhitud - ja sama kehtib ka mõju kohta. Missugused on uue süsteemi eelised võrreldes olemasolevate kontrollmeetoditega? Me ootame teilt hästi liigendatud vastust nii sellele kui ka teistele küsimustele ning alles siis, kui vastused on rahuldavad, saame anda sellele hilisemas etapis rohelise tule.
<SPEAKER ID="516" NAME="Ignasi Guardans Cambó" AFFILIATION="ALDE">
(ES) Härra juhataja, volinik, me ei ole täna õhtul siin selleks, et rääkida transpordiga seotud tehnilistest meetmetest ega sellest, kas üks seade on turvakontrolli jaoks tõhusam või odavam kui teine.
<P>
Me algatasime selle arutelu sellepärast, et räägime siin põhiõigustest, õigusest eraelu puutumatusele ja võimalusest, et ühe seadme vastutustundetu, bürokraatlik ja kontrollimatu paigaldamine võib kahjustada rängalt reisijate õigusi.
<P>
Seetõttu nõuame, et selles küsimuses ei võetaks vastu ühtegi otsust enne, kui selle mõju pole uuritud, kui Euroopa andmekaitseinspektoriga pole nõu peetud, kui pole kehtestatud õiguslikku raamistikku selle kohta, kellel ja mis asjaoludel on õigus näha meid kõiki alasti, ning kui pole leidnud kinnitust, kuidas tagada tegelikkuses igas lennujaamas see, et seadme kasutamine on vaba ja vabatahtlik ning et ametnikud ei sunni seda inimestele peale. Palun öelge meile, kellele niisugused privaatsed kujutised meie kehadest jäävad?
<P>
Ma võtsin osa tööst Hispaania õigusakti kallal, mis käsitles sisetelevisiooni kaameraid avalikes kohtades. Hispaanias see õigusakt jõustati. Ma kaitsesin süsteemi kasulikkust, kuid sealjuures tuli kohaldada kõiki garantiisid. Siinse juhtumi puhul ei ole neid garantiisid esitatud ja kui see ettepanek võetakse vastu komiteemenetluse kaudu, härra volinik, siis tähendab see lihtsalt võimu kuritarvitamist.
<SPEAKER ID="517" NAME="Willy Meyer Pleite" AFFILIATION="GUE/NGL">
(ES) Härra juhataja, härra volinik, Hispaanias öeldakse "Llueve sobre mojado”, mis tähendab, et õnnetus ei tule iialgi üksi. Veel hiljuti oli meil osa julgeolekumäärusest salastatud. Selline salajas hoidmine ja läbipaistvuse puudumine põhjustas kodanikes suurt eelarvamust, sest nad ei teadnud, mida oodata. Nüüd viime me täiesti sobimatu menetluse kaudu asja veelgi kaugemale, sest selles ei võeta arvesse ka Euroopa Parlamendi arvamust. Küsimus ei ole aga ainult parlamendi kaasamises täiskogu kaudu, vaid lõppude lõpuks ka meie kodanikega avaliku arutelu algatamises, et nad saaksid öelda oma arvamuse. Oleme tegelikult jõudnud piirini, millest kaugemale minnes võidakse seada kahtluse alla õigus eraelu puutumatusele, andmekaitsele ja inimväärikusele.
<P>
Seetõttu nõuab Euroopa Parlament, et me võtaksime endale kodanike esindajana juhtrolli ja korraldaksime lõppude lõpuks selle arutelu, sest vastuse peavad saama küsimused, mis puudutavad seda piiri, mida ületada ei tohi, s.t küsimused õiguse kohta eraelu puutumatusele, andmekaitsele ja inimväärikusele.
<P>
Me seame kahtluse alla selle meetme tõhususe, vajalikkuse ja proportsionaalsuse. Seetõttu usume, et seda teemat tuleb ametlikult arutada parlamendi täiskogus, mitte komiteemenetluse kaudu; loomulikult tuleb algatada avalik arutelu Euroopa inimestega, kes hakkavad kõikides Euroopa Liidu lennujaamades ju selle kontrolli tõttu kannatama - nad teevad seda juba praegugi.
<SPEAKER ID="518" NAME="Javier Moreno Sánchez" AFFILIATION="PSE">
(ES) Härra juhataja, kehaskannerite kasutamine lennujaamades on tundlik teema, mis puudutab otseselt kodanike turvalisust ja privaatsust.
<P>
Meie kodanikud nõuavad niisuguse hella teema puhul läbipaistvust ja meie nõuame läbipaistvust omakorda komisjonilt.
<P>
See ei ole üksnes tehniline küsimus, mida saaks lahendada komiteemenetluse kaudu. Kui me kasutame seda menetlust, puuduvad protsessis õiguspärasus ja demokraatlik järelevalve. Inimesi tuleb teavitada kõikidest meetmetest, mis neid otseselt puudutavad. Me ei saa lubada viimaste tsiviillennunduse julgestusmeetmete puhul esinenud olukorda, kus läbipaistvus puudub.
<P>
Ilmselgelt pooldame me siin parlamendis meetmeid, millega tagatakse reisimisel suurem turvalisus ja kiirendatakse kontrolli lennujaamades. Eelkõige pooldame aga seda, et meie tervis ja eraelu puutumatus oleks kaitstud.
<P>
Me soovime tehnoloogiat, millega kaitstakse tervist ja austatakse eraelu puutumatust ja mis pigem aitaks vältida probleeme, mitte neid juurde tekitada.
<P>
Nagu juba öeldud, tuleb seetõttu korraldada kõigepealt meditsiini- ja teadusuuringud, milles vaadeldakse millimeeterlainete mõju tagajärgi reisijate tervisele ja eriti kõige haavatavamatele rühmadele, nagu rasedad, lapsed, haiged, vanurid ja erivajadustega inimesed.
<P>
Kui rääkida kujutiste tegemisest ja töötlemisest, siis missuguseid konfidentsiaalsus- ja privaatsusgarantiisid komisjon pakub? Nagu te ütlesite, on oluline, et need kujutised kustutataks viivitamatult ja et nende printimine, salvestamine või edastamine oleks võimatu.
<P>
Härra Tajani, kas reisijad saavad teha valiku skanneritest läbimineku kohta või tuleb neil nendest läbiminekust keelduda? Ilmselgelt ei ole see sama asi. Kas uut tehnoloogiat käitama hakkavatele turvatöötajatele on kavas korraldada eriväljaõpe? Kas alternatiivina kasutuselevõetava tehnoloogia kulu ja tulu suhet ning proportsionaalsust on hinnatud?
<P>
Härra volinik, daamid ja härrad, meie eesmärk on selge. Meil tuleb teha nii, et inimestele antaks vajalik teave, et kõikide tsiviillennunduse julgestusmeetmetega austataks põhiõigusi ja et neid kohaldataks kõikides lennujaamades ühtmoodi.
<P>
Selle uue tehnoloogia kasutamine ei tohi kujutada endast veel üht suurema turvalisuse nimel astutavat sammu - ma lõpetan kohe -, mis tehakse põhiõiguste arvelt. Küsimus on tasakaalus.
<SPEAKER ID="519" NAME="Adina-Ioana Vălean" AFFILIATION="ALDE">
Härra juhataja, lubage mul olla otsekohene. Ma pean terrorismivastast võitlust ja kõikide kodanike turvalisuse tagamist väga oluliseks, kuid ma ei hakka oma valijatele seletama, kuidas üksteist Euroopa Parlamendi liiget otsustas segase bürokraatliku menetluse käigus lubada Euroopa lennujaamadesse kehaskannerid, mis näitavad inimesi alasti.
<P>
Kogu komiteemenetlus on järjekordne näide selle kohta, kuidas tekitada Euroopa kodanikes euroskeptitsismi. Komisjoni ja ka selle tehnoloogia väljatöötajate argument on see, et kehaskannerid on mõeldud alternatiivina füüsilisele läbiotsimisele. Kui me aga lubame seda tehnoloogiat kasutada, ei ole meil mingit kindlust, et seda ei hakata kasutama esmase läbiotsimisvahendina. Me kõik teame lennujaamades saadud kogemustest, et mõningates neist on füüsiline läbiotsimine kohustuslik. Seega on küsimus selles, kas me lubame kehaskannereid või mitte. Võib-olla peaksime need keelustama.
<P>
Seepärast palun komisjonil tungivalt peatada see menetlus, mis on pannud meid segasesse olukorda. Meil peab olema ulatuslik demokraatlik arutelu, milles peavad osalema nii parlament kui ka Euroopa andmekaitseinspektor. See on pealetükkiv tehnoloogia ning niisuguseid küsimusi nagu eraelu puutumatus, proportsionaalsus ja tõhusus tuleb käsitleda hoolikalt.
<SPEAKER ID="520" NAME="Inés Ayala Sender" AFFILIATION="PSE">
(ES) Härra juhataja, nagu mitmel korral on tõestust leidnud, pooldab transpordi- ja turismikomisjon maksimaalset turvalisust, tekitades sealjuures reisijatele minimaalselt ebamugavusi. Seega nõustume me tegelikult seda reisijate ebamugavust vähendama, kui säilitame samal ajal kontrolli ja turvalisuse kõrge taseme.
<P>
Vedelike puhul soovitas parlament juba skannerite võimalust, et vältida just nimelt neid raskusi. On tõsi, et tehnoloogia edusammud peaksid muutma selle protsessi hõlpsamaks.
<P>
Praeguse kehaskannerite juhtumi puhul võite mõelda, et inimese läbiotsimisel tuleb olla diskreetsem ja et masin võiks muuta asjad lihtsamaks ning aidata konkreetselt vältida neid erandolukordi, kus keha läbikompamisest üksi ei piisa.
<P>
Olen aga täielikult nõus transpordikomisjoni mõttega, et meil on vaja võtta kasutusele igat liiki ettevaatusabinõud, pakkumaks reisijatele ja Euroopa kodanikele täielikku turvalisust selle tehnoloogia rakendamisel - kui seda rakendatakse -, ja et praegused uuringud ja katsed - mis on pelgalt uuringud ja katsed - laseks jõuda õigetele järeldustele. Skannimine ei tohi mitte mingil viisil kahjustada tervist, sellega ei tohi rikkuda isikute eraelu puutumatust ega alandada inimesi; kogutud andmetele ja kujutistele tuleb kohaldada andmekaitse põhimõtteid.
<SPEAKER ID="521" NAME="Colm Burke" AFFILIATION="PPE-DE">
Härra juhataja, ma räägin väga lühidalt. Ma soovin juhtida tähelepanu kahele punktile. Ma arvan, et me ei tohiks sulgeda selles küsimuses kõiki uksi. Näiteks Londoni Heathrow' lennujaamas neli aastat väldanud katse tulemused näitasid, et 98% reisijatest valis tavapärase füüsilise läbiotsimise asemel kehaskanneri. See näitab ilmselgelt usaldust tehnika vastu. Samuti suurendab see turvalisust. Ma tean, et teised inimesed ei nõustunud sellega täna õhtul, kuid see parandab turvalisust, sest sellega saab tuvastada keraamilisi ja plastrelvi, mida standardsed metallidetektorid ei tuvasta.
<P>
Teine küsimus, mis ma soovin tõstatada, on seotud inimestega, kellele on vigastuse või puude tõttu paigaldatud kehasse metallist implantaadid. Nad peavad pidevalt häbi tundma, sest lennujaamades kutsutakse nad täiendavaks läbiotsimiseks alati kõrvale. Ma teen ettepaneku luua süsteem, mille kohaselt tehakse kasutajate passi vastav märge, et nad ei peaks sattuma pidevalt niisugusesse alandavasse olukorda. Palun komisjonil seda küsimust käsitleda, sest praegu on see suur probleem nende inimeste jaoks, kellel on olnud füüsiline vigastus ja kellele on paigaldatud implantaat. Ma palun, et seda uuritaks lähemalt.
<SPEAKER ID="522" NAME="Silvia-Adriana Ţicău" AFFILIATION="PSE">
(RO) Ma eeldan, et reisijate turvalisus on lennunduses elutähtis. Kehaskanneritega saadakse aga inimese kehast üksikasjalik kujutis. Need kujutised tähendavad tungimist inimeste eraellu. Soovin pöörata tähelepanu oludele, kus neid kujutisi kasutatakse.
<P>
Volinik, nagu me aru saame, siis neid kujutisi ei säilitata. Kas neid aga kasutatakse vastavalt kõikidele tingimustele, mis on kehtestatud andmekaitseseadustega? Missuguste meetmete abil on teil kavas veenduda, et skannereid kasutavad töötajad tunnevad ja järgivad andmekaitset käsitlevate õigusaktide sätteid? Volinik, isegi olukorras, kus reisijad annavad oma nõusoleku skannerite kasutamiseks, soovin ma, et meile garanteeritaks saadud kujutiste kustutamine. Kahjuks läheb mitu aastat, enne kui saame teada, missugust mõju avaldab nende skannerite kasutamine inimeste tervisele.
<SPEAKER ID="523" NAME="Erik Meijer" AFFILIATION="GUE/NGL">
(NL) Härra juhataja, meede, mis võib transpordiohutuse ja terrorismi seisukohast lähtudes olla õigustatud, võib teisest aspektist lähtudes olla kõike muud kui enesestmõistetav. Hollandi ajakirjanduses kehaskannerite kohta avaldatud teated on põhjustanud suurt meelepaha. Kui kehaskanner ongi usaldusväärne vahend, siis seda tutvustatakse valel viisil. Kuni me ei tea, missugune on nende mõju tervisele ja privaatsusele, ei saa me neid kindlasti kasutada. Kuna inimesed tunnevad, et igasugused uuendused ohustavad neid, on meil igati põhjust tegutseda siin ülimalt ettevaatlikult.
<SPEAKER ID="524" NAME="Juhataja">
Volinik, võttes arvesse nõutud selgitusi ja uuringuid, tuleb teil nüüd seda arutelu skannida.
<SPEAKER ID="525" NAME="Antonio Tajani">
komisjoni asepresident. - (IT) Härra juhataja, ma usun, et täna saavutasime olulise eesmärgi - me algatasime arutelu kehaskannerite kohta, et mõista, kas seda teemat tuleb käsitleda või mitte. Arutelu kuulates jäi mulle mulje, et teil on selge tahe seda teemat kaaluda.
<P>
Seoses meetodiga ja osaliselt ka sellepärast, mida otsustati Lissaboni lepingu vastuvõtmisel - ma loodan, et selle võtavad hiljem vastu kõik Euroopa Liidu liikmesriigid -, saan ma aru, et parlament soovib oma arvamuse välja öelda ning tahab ennast tunda täieõigusliku seadusandjana. Mina olen järginud vaid kehtivaid eeskirju. Mul ei ole luba komiteemenetlust muuta, see ei ole minu võimuses. Ma võin esitada vaid aruande ja tagada, et parlament on kaasatud iga kord, kui arutusel on oluline teema, samuti on mul võimalik öelda, kas arutelu mingis asjas peaks toimuma või mitte.
<P>
Seminar, mille me korraldame 6. novembril ja millest võtavad osa liikmesriikide esindajad ja parlamendiliikmed, annab võimaluse - mitte et see oleks ainus võimalus, sest see võib olla selliste kohtumiste reas esimene - hinnata kõiki kehaskannerite kasutamise aspekte, alates minu arvates kõige olulisemast, inimeste tervisest. Seejärel tegeleme kõikide teiste probleemidega, mis on seotud selle vahendi võimaliku vabatahtliku kasutamisega; kõik see toimub Euroopa Parlamendilt selleks ajaks saadud nõusoleku alusel. Ma ei taha kellelegi midagi peale suruda, ma soovin vaid võimalusi hinnata.
<P>
Ma ütlen veel kord, et minu arvates on õige teha seda koos parlamendiga ja minu antud lubaduse alusel - ning ma kordan seda uuesti nüüd, arutelu lõpus - tuleb mul konsulteerida ametlikult Euroopa andmekaitseinspektoriga ning kuulata ära Euroopa Liidu Põhiõiguste Ameti seisukoht. Mis puutub minusse ja Euroopa Komisjoni, siis luban ma, et kui pärast kõiki hindamisi, millest ma teavitan ka parlamenti, otsustatakse jätkata võimalusega kasutada kehaskannereid, ei muutu kehaskannerid - ma garanteerin seda ja ütlen seda veel kord - kunagi kohustuslikuks ja lennujaamadesse peab alati jääma alternatiivvariant.
<P>
Kui koostatakse Euroopa tasandi õigusakt, tuleb seda teha just nendel alustel, sest kui õigusakti rikutakse, on mõistagi selge, et sellega kaasnevad teatavad tagajärjed. Kui õigusnorm võetakse vastu, kui Euroopa tasandi õigusakt kehtestatakse, siis võib komisjon sellega nõustuda või mitte, kuid niimoodi siis asjad lihtsalt on. Ma luban midagi ette võtta, juhul kui keegi ei usu, mida ma ütlen ja arvab, et seda ei saa teha. Vastasel korral ei tee me midagi.
<P>
Kui rääkida aga kujutistest, siis neid ei salvestata ega säilitata mitte kunagi. Kui kõik eelnevalt ettenähtud protseduurid on läbitud, on siin tegemist üksnes seadmest läbi kõndimisega. Kui kehaskannerite vabatahtliku kasutamise otsus võetakse vastu, siis kujutisi ei salvestata ega säilitata mitte kunagi. See punkt lisatakse Euroopa Komisjoni õigusakti teksti. Kui keegi rikub pärast seda eeskirju, võtab Euroopa Komisjon asjaomased meetmed. Sama kehtib ju iga sätte ja karistusseadustiku kohta. Kui keegi rikub õigust, määratakse talle karistusseadustikus ettenähtud karistus.
<P>
Praegu otsitakse keha läbi käsitsi: iga ametnik, kes kompab kodanikku sobimatult, rikub tema eraelu puutumatust ja eeskirju ega pea seega kinni õigusaktidest. Ametnikule esitatakse süüdistus ja ta mõistetakse pärast asjaomast õigusmenetlust süüdi. Eelkõige valmistab aga mulle muret terviseteema. Ma usun, et Euroopa Parlament, kellega ma kavatsen konsulteerida pärast 6. novembri seminari ka edasistes etappides, saab hinnata ja peabki hindama kõiki neid garantiisid. Nimetatud seminar on koht, kus parlamendiliikmed saavad esitada küsimusi, öelda oma arvamuse ja tõstatada mis tahes teemasid, seal hulgas tehnilisi küsimusi. Ma saan anda poliitilist, mitte aga tehnilist laadi garantii. Meil on vaja tehniliste ekspertide arvamust. Pärast tehnilist hindamist saame anda vastuse sellele küsimusele. Seminarile kutsutud parlamendiliikmed saavad osaleda ka hindamisel.
<P>
Seega nõustun ma sellega, mida ütlesid eelkõige härra Fava ja härra Cappato kõnealuse küsimuse kohta. Me võime jõuda kokkuleppele ühise hindamismeetodi suhtes, et välja selgitada, kas seda tehnoloogilist vahendit on soovitav tulevikus kasutada või mitte. Kui selgub, et seda ei ole võimalik kasutada, sest teatavad kriteeriumid ei ole täidetud, ei lisata seda isegi võimalike vahendite nimekirja. Kui me saavutame pärast kõikide minu lubatud etappide läbimist heakskiitva otsuse, sisaldab õigusakti tekst kõiki garantiisid, mida ma olen tahtnud lisada; seda ma ütlesin nii oma avakõnes vastuseks esitatud küsimusele kui ka kokkuvõtvates märkustes. See on lubadus ja ma olen harjunud oma lubadusi täitma, eriti neid, mis ma olen andnud Euroopa Parlamendile, mille liige ma olin ligikaudu 15 aastat.
<SPEAKER ID="526" NAME="Juhataja">
Proua Lichtenberger, ma pean kahjuks katkestama selle poolelioleva skannimise, mis on äärmiselt ohtlik eelkõige tõlkide tervisele, keda me täname nende koostöö eest.
<P>
Kuus fraktsiooni on esitanud mulle resolutsiooni ettepaneku1.
<P>
Arutelu on lõppenud.
<P>
Hääletus toimub neljapäeval, 23. oktoobril.
