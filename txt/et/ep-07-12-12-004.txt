<CHAPTER ID="004">
Põhiõiguste harta väljakuulutamine ja allkirjastamine	
<SPEAKER ID="089" NAME="Juhataja">
Euroopa Ülemkogu president José Sócrates, Euroopa Komisjoni president José Manuel Durão Barroso, daamid ja härrad, on väga meeldiv öelda teile täna tere tulemast siia Euroopa demokraatia südamesse, Euroopa Parlamenti, Euroopa Liidu Põhiõiguste Harta ametlikule allkirjastamisele. See on tõepoolest õnnelik päev, eriti Euroopa Liidu kodanikele.
<P>
Viiskümmend aastat pärast seda, kui meie isad rajasid purustatud kontinendi varemetest Euroopa ühendused, kuulutame täna pidulikult välja ühised väärtushinnangud, mis moodustavad Euroopa identiteedi tuumiku.
<P>
Põhiõiguste harta, mille me täna välja kuulutame, sümboliseerib otsustavat teekonda Euroopa rahva liidu suunas, mida me oleme läbinud koos viimased viiskümmend aastat.
<P>
Käesolev harta on tõenduseks sellest, et kui me ladusime Euroopa Liidu alusmüüre, olime me saanud kõige tähtsama õppetunni Euroopa ajaloost ja täna me jätkame lugupidavat suhtumist iga ja kõigi inimolevuste väärikusse, kättevõidetud vabaduse säilitamisesse ning rahusse ja demokraatiasse ja õigusriiki kui Euroopa ühendamise liikumapanevatesse jõududesse.
<P>
Vabadus ei saa areneda teiste õigusi austamata ja rahu ei saa õitsele puhkeda ilma õiglase vastutulekuta üksteise huvidele. Vabadus, rahu, õigus ja sotsiaalne heaolu on saavutatavad ainult ühtse tervikuna; ühtki neist eesmärkidest pole võimalik saavutada teiste arvel.
<P>
Meie isad mõistsid seda ja rajasid Euroopa kui õigusriigile põhineva ühenduse. Euroopa Liitu ei juhita arusaama järgi, et jõud on õigus, vaid põhimõttel, et võim tuleneb seadusest. Selles seisneb meie liidu, jagatud väärtushinnangutel põhineva ühenduse, tõeline uudsus ja nägemus. Ainult õigus võib tagada rahu meile kõigile.
<P>
See isade nägemus on hakanud vilja kandma. Enamgi veel - kahe süsteemi vahelises võitluses, milles vabadus ja demokraatia olid vastandatud diktaatorlusele ja isiksuse rõhumisele, osutus see tugevamaks ja edukamaks nägemuseks.
<P>
Meie põlvkonna ime on meie kontinendi lõhestatuse lõppemine. Raudse eesriide langus ja kaheteistkümne riigi ühinemine Euroopa Liiduga sai võimalikuks seepärast, et vabaduse ja demokraatia hääl ja kõigile võrdsete õiguste jõud olid tugevamad nendest kahekümnenda sajandi ebainimlikest ideoloogiatest.
<P>
Berliini deklaratsioonis, mis võeti vastu käesoleva aasta 25. märtsil Rooma lepingute allkirjastamise 50. aastapäeva tähistamiseks, avaldatakse oluline fakt, milles öeldakse: "Meie, Euroopa Liidu kodanikud, oleme ühinenud parema nimel", sest tõepoolest meie õnn on see, et vabadus, demokraatia ja inimõigused on saanud tegelikkuseks meile kõigile Euroopa Liidus.
<P>
Täna toimuv pidulik põhiõiguste harta väljakuulutamine asetab meile suure kohustuse ja võimaluse teha selgeks arvuliselt juba 500 miljonini ulatuvale Euroopa Liidu rahvale ja tulevastele põlvkondadele Euroopa ühendamise tõelise olemuse.
<P>
Euroopa Liidu põhiolemus, daamid ja härrad, seisab kõrgemal majanduslikust kulude-tulude arvestusest. Kuigi need on tähtsad ja mõjutavad jätkuvalt meie elu ELis, oleme esiteks ja eelkõige jagatud väärtushinnangutele põhinev ühendus ja solidaarsus, vabadus ja võrdsed õigused on meie igapäevase olemasolu lahutamatu osa. Need ühised väärtushinnangud, mille keskmes on austus puutumatu inimväärikuse vastu, nagu on kirjas Põhiõiguste harta esimeses paragrahvis, moodustavad Euroopa ühendamise alused.
<P>
(Aplaus)
<P>
Sel põhjusel on Euroopa Parlament pidanud põhiõiguste harta õigusliku siduvuse tunnustamist tähtsaks komponendiks igas Euroopa aluslepingute reformimislepingus ja Euroopa Parlament on saanud selles punktis oma tahtmise.
<P>
Viide põhiõiguste hartale homme riigipeade või valitsusjuhtide poolt allkirjastatava Lissaboni lepingu lõikes 6 annab hartale samasuguse õigusliku siduvuse nagu see on aluslepingutel endil.
<P>
On täiesti loomulik, et 21. sajandi Euroopa peab omama kõikehõlmavat inimõiguste ja põhivabaduste kataloogi, mis on võrdselt siduv ja võrdse õigusjõuga kõigi liidu kodanike suhtes, veelgi enam, see on põhituum meie arusaamast Euroopa identiteedist.
<P>
(Aplaus)
<P>
Inimesed ja inimväärikus on meie poliitikavaldkondade keskmes. Sel viisil moodustab Euroopa Liit raamistiku, mis võimaldab meil, liidu kodanikel, ehitada rahus ühist tulevikku.
<P>
Meie ühiste väärtushinnangute tugevate alusteta, mida peame kogu aeg meeles pidama, ei oleks Euroopa Liidul tulevikku. Ega oleks ka meil mingit alust nõuda inimõiguste austamist maailma mastaabis, kui me ei tunnustaks omaenda väärtusi Euroopa Liidus õiguslikult siduvana.
<P>
(Aplaus)
<P>
Samuti ei luba me kellelgi, kas Euroopa Liidu sees või väljaspool seda, seada tõkkeid meie otsusekindlusele inimõiguste kaitsel. Meil Euroopa Parlamendis on moraalne ja poliitiline kohustus kaitsta inimväärikust kogu aeg.
<P>
(Aplaus)
<P>
Tänapäeva maailmas peame meie, eurooplased, näitama ennast kui ühiseid väärtushinnanguid jagavat ühiskonda ja kaitsma inimväärikust ning me peame püüdlema kultuuridevahelise dialoogi poole. Me võime seda teha enesekindlalt ja me peame seda tegema väsimatu pühendumusega ja keegi ei saa meid peatada.
<P>
(Aplaus)
<P>
Põhiõiguste harta koostamisel kasutati esmakordselt Euroopa ühendamise ajaloos uut, avatud ja demokraatlikku konventsiooni koostamise meetodit. See meetod osutus väga edukaks ja konventsioon sai kogu reformiprotsessi eeskujuks ja lähtepunktiks.
<P>
Euroopa Parlament on mänginud eriti aktiivset osa põhiõiguste harta koostamisel ja on avaldanud otsustavat mõju teksti sisule.
<P>
Harta on esimene dokument, kus majanduslikud ja sotsiaalsed õigused on pandud kirja kõrvuti poliitiliste õiguste ja isikuvabadustega. See kaitseb põhiõigusi liidu tegevussfääris ja ühenduse õiguse kohaldamisel. See annab samuti ka kõigile Euroopa Liidu kodanikele õiguse pöörduda Euroopa Ühenduste Kohtu poole Luksemburgis. Me loodame, et saabub päev, mil põhiõiguste harta on õiguslikult siduv kõigile liikmesriikidele.
<P>
(Aplaus)
<P>
Inimõigused ja põhivabadused on lahutamatud. Seepärast ma pöördun eranditult kõigi Euroopa Liidu liikmesriikide poole palvega kirjutada kõigi liidu kodanike huvides sellele Euroopa konsensusele alla.
<P>
Tänane pidulik väljakuulutamine peaks olema ka kõigile Euroopa kodanikele, kes võivad harta alusel samuti oma õigusi maksma panna, võimalus mõelda oma kohustustele eurooplaste ühenduses, laiemale maailmale ja tulevastele põlvedele. Ei ole õigusi ilma kohustusteta. Solidaarsus on see, mis meid ühendab.
<P>
(Aplaus)
<P>
Me loome rahva Euroopat ja rajame oma Euroopa Liidule ühtsete demokraatlike põhiõiguste tugevat alusmüüri. Tänane pidulik väljakuulutamine näitab, et meie ühistel väärtushinnangutel põhinev ühendus on elus ja arenev. Täna kinnistatakse see ühiste väärtushinnangute kogu liidu elanike eludesse ja meeltesse. See päev on Euroopa Liidu kodanikele suur triumf ja me kõik võime rõõmustada selle üle kogu hingest ja südamest.
<P>
(Tugev aplaus)
<P>
(Lärm ruumis)
<P>
(Mitu liiget protestib häälekalt, lehvitades loosungeid ja plakateid.)
<SPEAKER ID="091" NAME="Juhataja">
Palun eemaldage need plakatid kohe. Näidake vähemalt veidigi viisakust meie külaliste ees Euroopa Parlamendis.
<P>
Euroopa Ülemkogu president, kas ma võin Teid nüüd paluda sõna võtta.
<SPEAKER ID="092" NAME="José Sócrates">
nõukogu eesistuja. - (PT) Euroopa Parlamendi president, Euroopa Komisjoni president, daamid ja härrad. Täna, Euroopa Parlamendi pidulikul istungil kuulutame välja Euroopa Liidu Põhiõiguste Harta ja ma tahaksin teile selgelt kinnitada, et see päev - 12. detsember - tähistab nüüdsest olulist kuupäeva Euroopa integratsiooni ajaloos. Olulist kuupäeva Euroopa ajaloos.
<P>
(Aplaus)
<P>
(Lärm fraktsioonilise kuuluvuseta parlamendiliikmete ja IND/DEM ridades)
<SPEAKER ID="093" NAME="Juhataja">
Olge kannatlikud palun. Teil peaks vähemalt jätkuma sündsust lasta meie kõnelejal sõna võtta.
<P>
Austatud eesistuja, sõna on Teil.
<SPEAKER ID="094" NAME="José Sócrates">
nõukogu eesistuja. - (PT) Kuigi paljud võivad karjuda, püüdes teisi sundida rääkimist lõpetama, on see ikkagi väga tähtis kuupäev Euroopa ajaloos. Ja ma tahan teile öelda ka, et see kuupäev, see tseremoonia, on võibolla kõige tähtsam tseremoonia, milles mul on olnud au osaleda. Kõige tähtsam tseremoonia kogu mu poliitilise karjääri kestel.
<P>
Mul eurooplasena on väga suur au harta allkirjastada ja põhiõiguste harta välja kuulutada ja eriti rahul olen selle üle, et harta kuulutatakse välja Portugali eesistumise ajal. Olen rahul nii eurooplase kui Portugali kodanikuna, eriti seepärast, et just meie eesistumise ajal aastal 2000 alustas tööd konvent, mis andis tõuke sellele hartale. Seepärast tahan öelda Euroopa Parlamendile, et minu kodumaale on suur au olla sel viisil ühendatud tähtsa sammuga Euroopa kodakondsuse projektis.
<P>
Käesolev harta esindab pühendumist väärtustele, mis on sünnitanud Euroopa tsivilisatsiooni, väärtustele, mis on kinnitatud inimväärikuse kaitsmisele ja me oleme siin selleks, et kuulutada oma ustavust nendele väärtustele, väärtustele, mille läte on liidu liikmesriikidele ühises põhiõiguslikus traditsioonis ja rahvusvahelistes õigusaktides nagu seda on Inimõiguste Ülddeklaratsioon ja Euroopa Inimõiguste konventsioon. Ja rõhutades seda ühtivust, võimaldab Lissaboni leping ise liidu ühinemist Euroopa Nõukogu konventsiooniga ja niiviisi tunnistab, mida kujutab endast põhiõiguste kaitsmine kaasaegsetes demokraatiates praegu.
<P>
Seepärast on tänane päev niisugune erandlik päev, kuna alates tänasest, kuigi mõnele võib see mitte meeldida, kehtestatakse põhiõigused ametlikult ja tagasipöördumatult kui osa liidu ühisest pärandist, moraalsest pärandist, poliitilisest pärandist, euroopa kodakondsuse ja euroopa tsivilisatsiooni parimate aspektide hulka kuuluvast pärandist.
<P>
Kuid käesolev harta on samuti ka poliitilise tegevuse dokument, dokument institutsioonidele, sest harta hakkab kujundama nende tegevusi. Nad peavad olema kohustatud austama hartas sätestatud õigusi ja põhimõtteid ja soodustama nende õiguste ja põhimõtete rakendamist, kuid see on ka dokument kodanikepoolsele tegevusele, sest sellest nähtub, et liidu projekt on kodakondsuse projekt ja et liit on oma kodanike teenistuses, kaitstes ja arendades nende õigusi.
<P>
Euroopa kontekstis kehastab harta inimväärikuse ja sotsiaalsete õiguste väljendust. Seepärast sisaldab see ka sotsiaalset komponenti, kuna ta väljendab inimväärikust töövaldkonnas, tööhõivevaldkonnas, tervise valdkonnas, sotsiaalkindlususe ja heaolu alal ja samuti ka inimväärikust seoses keskkonnakaitsega. See on võrdsuse ja solidaarsuse harta, igasuguse diskrimineerimise vastase võitluse harta ja see on võrdsuse harta seepärast, et sisaldab erilist tähelepanu, tähelepanu, mida me osutame lastele ja noortele, võrdsusele meeste ja naiste vahel, eakate rollile ja isikõiguste ja isikuandmete tähtsate küsimuste kaitsmisele.
<P>
Ma pean samuti juhtima tähelepanu vabadustele, mis on hartasse sisse kirjutatud, vabadustele, mis on seotud Euroopa kodakondsusega ja sellega seonduvate poliitiliste õigustega ja majanduslike vabadustega, mis põhinevad Rooma lepingul, mille 50. aastapäeva me sel aastal pühitseme. Seetõttu oleme me truud oma traditsioonile ja kordame oma surmaotsuse keelustatust ja tervitame eriti nõukogus möödunud nädalal vastuvõetud otsust Euroopa surmaotsuse vastase päeva tähistamise kohta.
<P>
Lõpuks tahaksin ma juhtida tähelepanu, et harta tagab nii kodanike kui rahvaste õigused, käsitledes ka neid inimesi, kes ei ole liikmesriikide kodanikud, ning see ei ole sugugi vähem tähtis, sest see väljendab, alates tänasest, põhielementi meie veendumusest, et parem maailm on niisugune maailm, kus neid õigusi ja vabadusi üleüldiselt austatakse.
<P>
Käesolev harta on tänasest päevast alates Euroopa välispoliitika teenistuses, mille eesmärgiks on luua maailm, kus neid õigusi ja vabadusi üldiselt austatakse ja need tagatakse. Seepärast töötab see nagu näitaja, mis osutab Euroopa Liidu positsioonile rahvusvahelisel areenil ja mis tahes tegevuses, mille eesmärk on tagada põhiõiguste üleilmne austamine.
<P>
Seetõttu võivad Euroopa kodanikud sel viisil tunda end liidus kui omaenda liidus. Nad võivad tunda neid õigusi, mida liit neile tagab ja mõista, et Euroopa on rahu ja demokraatia projekt, projekt, mis austab üksikisiku õigusi täies ulatuses. See on meie moraalne õigus ja käesoleva tseremoonia tunne, mis ühendab kolme institutsiooni. Me kuulutame käesoleva harta välja Lissaboni lepingu allkirjastamise eelõhtul, harta, millel on põhiseaduse legaalne staatus ja seaduslik staatus, mis on võrdne aluslepingute omaga, paljude heameeleks ja mõnede vastumeeleks. Harta on nüüd lepingu osa.
<P>
(Kestvad ovatsioonid)
<P>
(Tõusev lärm fraktsioonilise kuuluvuseta parlamendisaadikute ja IND/DEM ridades)
<SPEAKER ID="095" NAME="Juhataja">
Teil võiks olla vähemalt sündsust lubada meie külalisel esinemine lõpetada.
<P>
Lärmakus ei ole argument. Lahkuge kojast!
<SPEAKER ID="096" NAME="José Sócrates">
nõukogu eesistuja. - (PT) Selles globaliseerunud maailmas, kus paljud väidavad, et domineerivad majandus- ja finatsreeglid, on fakt, et kakskümmend seitse euroopa riiki kordavad liidu kontekstis seda kindlat pühendumust põhiõiguste kaitseks ja tagamiseks määratud väärtustele ja eesmärkidele, silmapaistev panus globaliseerumise enda reguleerimiseks. Põhiõigused on demokraatlike õigusriikide ühine traditsioon, moodus ametiasutuste võimu piiramiseks ja põhimehhanismid üksikisiku kaitsmiseks.
<P>
Sidudes kohustustega institutsioonid ja liidu riigid, piirab harta ametiasutuste võimu kodanike ja nende organisatsioonide kaitsmise nimel. Ja ametiasutuste võimu piiramise vormistamisega järgivad piirangud nende rakendamisel rangelt subsidiaarsuse põhimõtet ja tugevdavad suurel määral liidu enda demokraatlikku iseloomu. Põhiõiguste kaitse on selgelt väärtus, mis on oluliselt tähtis Euroopa identiteedile, mis on osa meie geneetilisest koodist, element, mis struktureerib kogu Euroopa projekti ja võimaldab Euroopat määratleda kui väärtuste liitu ja nende väärtustega tingimusteta nõustumine on see, mida maailm Euroopalt ootab.
<P>
See on selline Euroopa, kuhu ma tahan kuuluda, Euroopasse, kes kaitseb neid väärtusi. Ja me teame hästi, mina ja kõik liikmed, et võitlus põhiõiguste eest on igapäevane ülesanne ja arvatavasti lõputu ülesanne, ülesanne riikidele, ülesanne kodanikuühiskondadele, ülesanne tööstusettevõtetele ja ametiühingutele, ülesanne igale üksikule kodanikule. Seepärast, kuulutades välja harta, me rõõmustamegi harta kohta saavutatud kokkuleppe üle, selle õigusliku kaalukuse tunnustamise üle võrdsetel alustel liidu aluslepingutega.
<P>
Kuid lisaks rõõmustamiseks määratud päevale tähendab käesoleva harta väljakuulutamine liidu institutsioonide kokkulepet selle austamisest ja rakendamisest igapäevastes tegevustes. Ainult sel viisil saame me teostada Euroopa ajalugu, ainult sel viisil oleme me oma ühise identiteedi parimate joonte ühise traditsiooni väärilised pärijad, mis teeb au Euroopale, kes võitleb õiguste, vabaduste ja tagatiste eest oma kodanikele. Tänan teid kõiki.
<P>
(Uued kestvad ovatsioonid, välja arvatud GUE/NGL, fraktsioonilise kuuluvuseta liikmete ja IND/DEM poolt)
<SPEAKER ID="097" NAME="Juhataja">
Daamid ja härrad, ma sooviksin teile edastada mõningat informatsiooni ja paluda teilt vaikust. Jordaania kuningas viibib Euroopa Parlamendis ja pöördub meie poole kohe pärast põhiõiguste harta pidulikku väljakuulutamist. Palun tagage, mitte ainult arvestades meie külalist Jordaaniast, et meil poleks rohkem vahelesegamisi, nii et me võiksime käesoleva väljakuulutamise väärikalt lõpetada.
<SPEAKER ID="098" NAME="José Manuel Barroso">
komisjoni president. - (PT) Euroopa Parlamendi president, Portugali peaminister ja Euroopa Liidu Nõukogu eesistuja, daamid ja härrad, Lissaboni lepingu allkirjastamise eelõhtul kirjutavad kolme Euroopa Liidu poliitilise institutsiooni - Euroopa Parlamendi, nõukogu ja komisjoni - presidendid siin Strasbourgis alla Euroopa Põhiõiguste Hartale.
<P>
Mulle on suur isiklik au osaleda niisuguse suure tähendusega sündmuses. Põhiõiguste harta väljakuulutamine kätkeb endas õiguskultuuri Euroopas. Euroopa Liidus, mis on esmajärjekorras õigusriigi põhimõttel tegutsev ühendus, nõuavad institutsioonilised muutused põhiõiguste suuremat austamist.
<P>
komisjoni president - Austatud liikmed, täna kinnitavad kolm Euroopa institutsiooni veelkord oma valmisolekut - valmisolekut, mida nad avaldasid 2000. aasta detsembris, kui harta esimest korda välja kuulutati. Seitse aastat hiljem astume väga olulise sammu edasi.
<P>
2000. aasta harta ei olnud õiguslikult siduv. Pärast Lissaboni lepingu homset allakirjutamist ja ratifitseerimist muutub harta ELi esmase õiguse osaks ja omandab lepingutega võrdse õigusliku kaalu. See edasiliikumine annab Euroopa kodanikele väga konkreetsed eelised. Lubage mul seda punkti illustreerida, heites lühikese pilgu harta sisule. 54 artiklit hõlmavad õigusi, mida Euroopa Kohus pidi tänaseni juhtumipõhiselt tunnustama. Nüüd on need kokku koondatud.
<P>
Hartas tunnustatakse inimväärikuse aluspõhimõtteid ja see hõlmab esmajoones Euroopa Inimõiguste Konventsioonis juba sisalduvaid klassikalisi kodanikuvabadusi - sõnavabadust, ühinemisvabadust, usuvabadust, võrdsust õiguse kohaldamisel ja mittediskrimineerimise põhimõtet.
<P>
Hartas kinnitatakse samuti majanduslikud ja sotsiaalsed õigused. Sellesse on lisatud omandiõigus ja ettevõtlusvabadus, aga samal ajal töötajate ja sotsiaalpartnerite õigused ning selles väärtustatakse teemasid nagu sotsiaalne turvalisus ja sotsiaalabi.
<P>
Hartas käsitletakse ka tänapäeva ühiskonna ees seisvaid uusi väljakutseid. Seetõttu hõlmab see tagatisi seoses andmekaitse, bioeetika ja hea haldusega, mida tuntakse kolmanda põlvkonna õigustena. Need on väga olulised paljudes meie tegevusvaldkondades, olgu tegemist teaduspoliitika, vabaduse, julgeoleku ja õigluse valdkonnaga või meie katkematu püüdlusega hea juhtimise poole.
<P>
komisjoni president - (FR) Juhataja, daamid ja härrad, põhiõiguste harta aitab Euroopa Liidul kinnituda põhiõiguste tõelises kultuuris. Täna, harta allkirjastamisega, meie, kolm liidu poliitilise institutsioonitde presidenti, võtame prioriteetse kohustuse austada neid õigusi kõiges, mida me teeme. See kohustus võib väliselt näida kergesti täidetav, kuid tegelikult on pidev väljakutse tagada, et et kodanikuvabadused oleks täies ulatuses respekteeritud kõigis ELi poliitikates, kas luues õigusakte siseturu jaoks, ohjates sisserännet või püüdes võita terrorismi.
<P>
Harta on esimene õiguslikult siduv dokument, mis on kunagi esitatud rahvusvahelisel tasemel, mis ühendab ühises tekstis mitte ainult kodaniku- ja poliitilisi õigusi, vaid ka majanduslikke ja sotsiaalseid õigusi, allutades neid ühele ja samale õigusliku järelevalve süsteemile. See on kahtlemata suurim saavutus ja niisugune, mille üle Euroopa Liit peaks olema uhke. See on minu arvates eriti tähelepanuväärne, et see on võimalikuks saanud praegu, uues laienenud Euroopas, Euroopas, mis varem oli lõhestatud totalitaarsete ja autoritaarsete režiimide poolt, mis ignoreerisid inimõigusi, kusjuures aga Euroopa, mis kuulub meile täna, on vabaduse ja solidaarsuse väärtuste ümber koondunud Euroopa.
<P>
(Aplaus)
<P>
Kui me töötame üheskoos inimõigusi austava kultuuri edendamise nimel, teeme me otsustava panuse saavutamaks tõeliselt väärtustel kindlalt seisva Euroopa - reaalsetel väärtustel, mis on usutavad tavainimeste silmis. Harta toetusel on Euroopa muutunud otsustavamaks oma väärtuste propageerimisel maailma tasemel. Juba alates inimõiguste universaalse deklaratsiooni allkirjastamisest on Euroopa juhtinud teed võitluses põhiõiguste eest. Nüüdsest on ta paremini varustatud jätkamaks edukamalt seda võitlust vabaduse, rahu ja demokraatia huvides.
<P>
(Kestev ovatsioon)
<P>
(Mitmed liikmed väljendasid valjuhäälselt oma vastuseisu, lehvitades lippe ja loosungeid ja skandeerides: "Referendum!”)
<P>
(Istungi juhataja, José Sócrates ja José Manuel Barroso suunduvad allkirjastama põhiõiguste hartat)
