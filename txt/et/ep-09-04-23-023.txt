<CHAPTER ID="023">
Etnilise päritolu ja rassi alusel profiilide koostamine terrorismivastase võitluse, õiguskaitse, sisserände ning tolli- ja piirikontrolli valdkonnas (arutelu) 
<SPEAKER ID="525" NAME="Juhataja">
Järgmine päevakorrapunkt on kodanike õiguste, justiits- ja siseasjade komisjoni nimel proua Ludfordi koostatud raport, mis käsitleb etnilise päritolu ja rassi alusel profiilide koostamist terrorismivastase võitluse, õiguskaitse, sisserände ning tolli- ja piirikontrolli valdkonnas .
<SPEAKER ID="526" NAME="Sarah Ludford">
raportöör. - Proua juhataja, viimastel aastakümnetel on kehtestatud seadusi ja tavasid, mis võimaldavad suures mahus isikuandmeid säilitada ja vahetada. Praegu esitleb EL ise mitut meedet, mis hõlbustavad profiilide koostamist ehk erinevatest allikatest pärinevate andmete ühildamise tehnikat, mille eesmärgiks on koostada mudel, mille põhjal identifitseeritakse neid inimesi, kelle iseloomustavad tunnused, käitumine või kaaslased näivad kahtlased ning väärivad potentsiaalsete kuriteo või terrorismiakti toimepanijatena edasist jälgimist.
<P>
Ka kontrolli osas on toimunud liikumine ennetava ja tõkestava lähenemise suunas, mis, olles mõnedes olukordades küll kasulik, võib sageli rassi või isegi usu alusel loodud stereotüüpide tõttu viia süütute inimeste vastu suunatud repressiivsete meetmeteni.
<P>
Põhjus, miks mina profiilide koostamise ja andmete hankimise pärast muret tunnen, seisneb selles, et need kalduvad kõrvale üldeeskirjast, mille kohaselt peavad õiguskaitsealased otsused põhinema asjaomase isiku isiklikul käitumisel. On olemas oht, et süütu inimene võib langeda juhuslike kinnipidamiste, ülekuulamiste või liikumise häirimise ohvriks. Lisaks, nende kui huviisikute märgistuse kohesele eemaldamata jätmisele võivad järgneda pikaajalised piirangud, näiteks viisade andmisest ja sisselaskmisest keeldumine, töökeelud või isegi vahistamine ja kinnipidamine.
<P>
Maailmas, kus rahvusvaheline andmevahetus üha suureneb, võivad kellegi julgeoleku või kontrolli huviorbiidis oleva isikuna identifitseerimisel ja selle vea parandamata jätmisel mitte ainult ebamugavad või kulukad, vaid isegi lausa kohutavad tagajärjed olla. Tuleb vaid meenutada, et Kanada piinamisohver Maher Arrar - kelle hirmuäratavatel läbielamistel põhineb film "Isolatsioonis” - võeti kinni profiili tõttu, mis koostati inimeste põhjal, keda tema vend juhtumisi teadis; kuigi ta ei teinud midagi nende kahtluste õigustamiseks, pidi ta ikkagi seitse kuud Süüria piinakambris veetma.
<P>
Raport, mida ma teile praegu esitlen, on saanud väga suure panuse variraportööride poolt, keda ma ka südamlikult tänan. See raport kirjeldab üldjoontes inimõiguste, andmekaitse ja mittediskrimineerimise standardeid püüdlusega toetada kahte üldpõhimõtet, mida tuleb profiili koostamisel täita: repressiivsed tagajärjed peavad põhinema personaalsel käitumisel ning kinni tuleb pidada seadusjärgsest võrdõiguslikkuse põhimõttest.
<P>
Mitte kõik profiilide koostamisega seonduv ei tekita õiguslikke vastuväiteid. Me kõik oleme tuttavad trilleritega, kus mõrvas kahtlustatava profiili koostamiseks kutsutakse kohale psühholoog; ning kui tunnistaja annab konkreetse kirjelduse pangaröövli kohta (profiili), näiteks heledanahaline, meessoost ja 30, siis oleks mõttetu arreteerida isikut, kes on aasialane, naissoost ja umbes 50.
<P>
Profiilide koostamise kõige ilmsemaks ohuks on etnilise päritolu või rassi alusel profiilide koostamine. Kui politseinikud kasutavad seda ainsa alusena, mille põhjal otsustada, keda kinni pidada, läbi otsida või arreteerida, siis on see hoolimatu, ekslik stereotüüpide loomine, mis on võrdväärne vähemuste ebaseadusliku diskrimineerimisega.
<P>
Palju on muret seoses romide tagakiusamisega sellisel viisil. Minu kodulinnas Londonis on noorte mustanahaliste meeste mõju toonud kaasa rangemad eeskirjad ja julgestusmeetmed, mille puhul tuleb rõhutada, et mitte ükski neist ei tohiks takistada jälitustööl põhinevat kuritööuurimist.
<P>
Lisaks murele seoses seaduspärasusega, kahtlen ma tõsiselt profiilide koostamise tõhususes. Kahtlust äratavate inimeste otsimine nende väljanägemise või käitumise alusel võib tähelepanu tõeliselt ohtlike inimeste otsimiselt kõrvale viia. On ka oht, et tõelised kurjategijad kohanduvad profiiliga, kasutades süütuna näivaid inimesi narkomuulade või enesetaputerroristidena, või muutes reisimarsruute nii, et hoiduda jälgitavatest.
<P>
Terrorismivastased jõupingutused koondavad tähelepanu aasialastele, eriti Pakistani päritoluga inimestele. Kolmkümmend kaks protsenti Briti moslemitest on kogenud lennujaamades diskrimineerimist. On suur oht nende inimeste võõrandumiseks ning nad võivad lakata politseiga koostööd tegemast, takistades lõppkokkuvõttes julgeolekut.
<P>
Seepärast palub käesolev raport, et profiilide koostamist käsitlevad Euroopa või riikide õigusaktid järgiksid kehtivat Euroopa seadust ja rahvusvahelisi lepinguid. Võimaluse korral tuleks kõik profiilide koostamise kaitsemeetmed ühte akti koondada.
<P>
Lisaks õiguslikule hinnangule tuleks läbi viia täiendavad uurimused profiilide koostamise proportsionaalsuse ja tõhususe kohta. Euroopa Liidu Põhiõiguste Ametil ja Euroopa andmekaitseinspektoril peaks vastavalt oma tööülesannetele nendes uurimustes põhiroll olema.
<P>
Lõpetuseks, kui profiilide koostamist kasutatakse seaduspäraselt ja õiglaselt julgeoleku säilitamise vahendina, siis tuleb kehtestada ühtne ja õiglane õiguslik raamistik.
<SPEAKER ID="527" NAME="László Kovács">
komisjoni liige. - Proua juhataja, ma sooviksin komisjoni nimel tervitada käesolevat parlamendi algatust tuua Euroopa tasandil tähelepanu keskmesse küsimus, mis käsitleb etnilise päritolu ja rassi alusel profiilide koostamist terrorismivastase võitluse, õiguskaitse, sisserände ning tolli- ja piirikontrolli valdkonnas.
<P>
Proua Ludfordi raport esitab väga hea platvormi, mis annab sellele küsimusele täiendava panuse, käivitades laiapõhjalise arutelu ning andes soovitusi kõnealuse probleemi lahendamiseks. Ma soovin rõhutada, et juba olemasolev andmekaitsealane õigusakt tagab kõrgetasemelise isikuandmete kaitse, sealhulgas selliste delikaatsete andmete nagu informatsioon etnilise päritolu ja rassi kohta, ning kohaldub kasutatavast tehnoloogiast olenemata. Seepärast on iseenesest selge, et üldised andmekaitsepõhimõtted kohalduvad ka profiilide koostamisele kui ühele andmetöötlusviisile.
<P>
Komisjon usub kindlalt, et põhjendamatu või mittevajalik etnilise päritolu alusel profiilide loomine on ebaõiglane ja lubamatu praktika, isegi kui see toimub õiguskaitse eesmärkidel või koostöös sisserände-, tolli- ja piirikontrolliga, olles vastuolus Euroopa Liidu põhiväärtustega.
<P>
Komisjoni ettepandud tähtsate instrumentide, nagu Schengeni piirieeskirjad, Eurodac, SIS, VIS raames ei ole etnilise päritolu alusel profiilide koostamise tehnikate põhjendamatu kasutamine lubatud. Näiteks piirikontrollide puhul nõuavad Schengeni piirieeskirjade artikli 6 sätted, et piirivalvurid viivad kontrolle läbi ilma reisijaid rassi või etnilise päritolu, religiooni või uskumuste alusel diskrimineerimata.
<P>
Ma sooviksin ka mainida Euroopa Liidu Põhiõiguste Ameti tegevusi selles valdkonnas. See amet esitleb peagi heade tavade käsiraamatut etnilise päritolu alusel profiilide koostamise vastu võitlemiseks ja ärahoidmiseks. Komisjon toetab ameti 2010. aasta töökavasse FRONTEXiga ühise koolituse sisseviimist, mille puhul seda mainitud käsiraamatut kasutada saab. Komisjon toetab ameti 2010. aasta töökavasse ka projekti sisseviimist, mis käsitleb Schengeni piirieeskirjade andmekogumisele suunatud artikli 6 rakendamist.
<P>
Viimaseks tervitab komisjon eile esitletud vähemusi ja diskrimineerimist käsitlevat uurimust. Õiguskaitset ja piirikontrolli käsitlevad jaod annavad meile täiendavaid ja värskeid andmeid etnilise päritolu alusel profiilide koostamise praktikate kohta. Komisjon uurib muidugi hoolikalt vähemuste ja diskrimineerimise uuringu tulemusi, mis avaldatakse terve aasta jooksul peatükkide kaupa. Kuid me saame juba praegu järeldada, et rassism ja ksenofoobia on Euroopa Liidus ikka veel püsivad nähtused ning mõjutavad etniliste vähemusrühmade liikmete elusid.
<P>
Komisjon nõustub raporti projektiga, et statistilistel eesmärkidel andmete, sealhulgas rahvuskuuluvust, rassi või päritolu käsitlevate andmete töötlemist võib käsitleda kaudse või põhjendamatu õiguskaitse praktikana. Seda vaatenurka tuleb siiski korralikult hinnata. Seepärast uurib komisjon lähemalt võimalust paluda artikli 29 alusel asutatud andmekaitse töörühmal valmistada ette arvamus statistilistel eesmärkidel rahvuskuuluvust, rassi või päritolu sisaldavate andmete töötlemise kohta.
<P>
Komisjon jälgib ka täpselt Euroopa Nõukogu tegevust seoses profiilide koostamise soovituse projektiga. Ta esitab peagi nõukogule taotluse volituse kohta, et saada luba selle soovituse projekti üle läbirääkimiste pidamiseks.
<P>
Seoses vajadusega profiili koostamise määratlemise õigusliku raamistiku järele usub komisjon, et ELi asjakohane õigusakt piirihaldamise ja andmekaitse kohta on põhiõiguste kaitsmiseks piisav. Tõepoolest, see nõuab, et igasugune töötlustegevus peab põhinema konkreetsel tunnustatud õiguslikul alusel ning järgima eriti vajalikkuse, proportsionaalsuse, otstarbe piirangu ja täpsuse põhimõtet. See kuulub sõltumatute riigiasutuste järelevalve alla. Praegune raamistik sisaldab samuti rangeid eeskirju seoses delikaatsete isikuandmete töötlemise või automatiseeritud otsustega. Kõik need põhimõtted kohalduvad ka profiilide koostamisele kui ühele isikuandmete töötlemise viisile.
<P>
Komisjon ning mina isiklikult oleme pühendunud kogu asutamislepingutega antud volituste ulatuses rassismi ja ksenofoobia vastu võitlemisele, sealhulgas ka selliste olukordade vastu võitlemisele, kus rassism on riigiasutustepoolne. Komisjon on kindlalt otsustanud tugevdada meie põhimõtet võidelda rassismi ja ksenofoobia vastu Stockholmi kontekstis, mis peaks sisaldama etnilise päritolu alusel profiilide koostamise probleemi käsitlemist.
<P>
Ma väljendan komisjoni nimel taas heameelt selle raporti projekti üle ning ootan väga selle vastuvõtmist homsel parlamendi istungil.
<SPEAKER ID="528" NAME="Claude Moraes">
fraktsiooni PSE nimel. - Proua juhataja, sotsiaaldemokraatidena toetame täielikult käesolevat raportit ning andsime sellesse oma panuse, kuna me usume, et see on esimene kord siin parlamendis, kui on õigesti tõstatatud poliitiline, õiguslik ja moraalne arutelu seoses etnilise päritolu alusel profiilide koostamisega ja selle mõjudega lihtinimestele.
<P>
Meie arvates on ennetav profiilide koostamine ja andmete hankimine sellised küsimused, mis on juba pikka aega uurimata, ning mul on väga hea meel komisjoni positiivse lähenemise üle nii selle probleemi tunnistamisel kui ka potentsiaalse kaudse diskrimineerimise mõistmisel, mida etnilise päritolu alusel profiilide koostamine võib põhjustada.
<P>
Sotsiaaldemokraadid loodavad, et kui käesolev raport võetakse homme vastu ning sellele järgneb Euroopa Nõukogu peatselt avaldatav soovitus profiilide koostamise kohta, siis on olemas piisav poliitiline tõuge selle küsimuse käsitlemiseks kõige kõrgematel tasanditel. Miks? Oma Londoni valijaskonna ja enda nimel võin ma öelda, et tean, mida etnilise päritolu alusel profiilide koostamine tähendab. See tähendab regulaarset kinnipidamist ja läbiotsimist inimese välimuse põhjal, mitte reaalse luuretegevuse, kohase kontrolltegevuse või kehtestatud nõuetekohaste menetluste tõttu.
<P>
Selline profiilide koostamine on ressursside raiskamine. Sellega ei taba terroriste ega kurjategijaid. See on otseselt või kaudselt haavatavate ja vale etnilise taustaga inimeste vastu suunatud.
<P>
Inimestel tuleb aru saada, et see võib viia alasti läbiotsimiste ja muude kuritarvitamisteni, mida me oleme näinud. Käesolev raport on tähtsaks edusammuks seoses inimeste kaitsmisega siiani uurimata tegevuste eest, kuid mul on hea meel, et Sarah Ludford on selle küsimuse nüüd siin parlamendis tõstatanud ning see saab homme meie täieliku toetuse.
<SPEAKER ID="529" NAME="Carl Schlyter">
fraktsiooni Verts/ALE nimel. - Proua juhataja, ma sooviksin tänada Sarah Ludfordi tema raporti eest. Kathalijne Buitenweg ei saa ise siin olla, kuid ma esindan tema vaateid.
<P>
Ma pean alustuseks küsima: kes on terrorist? Millise tunde terroristid tekitavad? Nad tekitavad ebakindlust. Terroristid muudavad iga inimese haavatavaks ning takistavad tal oma elu soovikohasel viisil jätkata.
<P>
Te vaatate terrorismivastast õigusakti seoses profiilide koostamisega ning näete, et see tekitab ebakindlust ja probleeme oma igapäevast elu elavate inimeste jaoks. Terrorismi vastu ei saa võidelda terrorismivastaste seadustega, mis tekitavad samamoodi ebakindlust.
<P>
Ma arvan, et Euroopa Kohus on selles küsimuses väga selgesti väljendanud, et see tuleks keelustada. Me näeme, et see ei ole ei tõhus ega seaduspärane. USA-s asuv Carter Center on tõestanud, et see ei olnud tõhus. Saksa järelevalvesüsteem 18-40-aastaste islami meeste üle Saksamaal ei olnud tõhus. See ei toimi, ning ma väga loodan, et meil õnnestub kaotada ka viimased erandid, mis lubavad lennujaamades, sadamates jne neid ebatõhusaid ja inimeste jaoks ebameeldivaid meetodeid kasutada.
<P>
Ja kuidas saab väita, et meil on kõrgetasemeline kaitse, kui inimesed jätavad 20 miljoni inimese andmeid sisaldavad CD-ROMid kohvikutesse vedelema ning me teame, kui lihtne on arvutitesse sisse tungida? Tegelikult olen ka mina lapsena seda teinud.
<P>
Seega ma arvan, et käesolev raport on tähtis. Nõukogul tuleb oma loogikat kohandada ja ressursse tõhusalt kasutada, võttes sihikule konkreetsed üksikisikud ja pühendades selle aja neile keskendumisele selle asemel, et tegeleda etnilise päritolu alusel registri loomisele, mis rikub täielikult kõiki inimõiguste standardeid.
<SPEAKER ID="530" NAME="Emine Bozkurt" AFFILIATION="PSE">
(NL) Kõigepealt ma sooviksin tänada paruness Ludfordi selle suurepärase raporti eest. Käesolev raport oleks pidanud isegi jõulisem olema, kuid see esindab selle teemakohases arutelu edusamme.
<P>
Mõnikord võib profiilide koostamine olla vajalik, kuid sellised olukorrad peavad olema selgelt piiritletud ning kuritarvitamise eest kaitstud. Võimalused teabe salvestamiseks, vahetamiseks ja tõlgendamiseks on viimaste aastatega laienenud kiiremini kui vajalikud piirangud, mida rahvavõimud enda jaoks selles suhtes määravad. USA turvateenistused ei ole andmete hankimise ja profiilide koostamise põhjal uurimise tulemusel paremat või usaldusväärsemat teavet kogunud, vaid peamiselt hoopis oma töökoormust kasvatanud. Üks turvatöötaja võrdles seda asjakohaselt veeklaasi täitmisega tuletõrjevooliku abil, ehk teisisõnu eriti ebatõhusana.
<P>
Loomulikult on etnilise päritolu alusel profiilide koostamist juba aastaid kasutatud, kuigi meie teame seda tavaliselt teise nimetuse all. Isegi mind, olles vaid 160 cm pikk ja seega mitte just kõige ohtlikuma välimusega, on tollis pidevalt kõrvale kutsutud. See on küll vähesel määral isiklikku pahameelt tekitav, kuid paljud inimesed, kes seda ebamugavust piinliku seadusekuulekusega taluvad, ei koge seda mitte regulaarselt, vaid süstemaatiliselt. Meie ühiskond edastab nendele inimestele sõnumi, et nad on alati kahtlusalused, vähem väärtuslikud ja soovimatud. Selle meetodiga ei püüa me tõelisi kurjategijaid, keda esineb igas elanikerühmas.
<SPEAKER ID="531" NAME="László Kovács">
komisjoni liige. - Proua juhataja, erinevate Euroopa Parlamendi liikmete sekkumised näitavad, kui tähtis on profiilide koostamise küsimus, põhiõiguste tagamine ning parlamendipoolne tähelepanu.
<P>
Käesolev raport annab suurepärase ülevaate profiilide koostamistehnikate kasutamisest tulenevate küsimuste kohta, eriti kui need toimuvad etnilise päritolu, rassi, rahvuse või religiooni alusel ning õiguskaitse, sisserände või piirikontrolli eesmärgil.
<P>
Komisjon jälgib nii praegu kui ka edaspidi täpselt neid probleeme, mida üldine profiilide koostamine tekitab, eriti raportis selgesõnaliselt viidatud valdkondade puhul.
<P>
Komisjon alustab praegu konsultatsiooni seoses andmekaitse uute tehnoloogiate poolt esitatud väljakutsetega. Need tulemused peaksid komisjoni jaoks ette nägema elemendid, mis annaksid mõtlemisainet ja juhendaksid probleemide lahendamisel, mida profiilide koostamine võib õiguse, vabaduse ja turvalisuse valdkonnas tekitada.
<P>
Euroopa Liidu Põhiõiguste Ameti poolt avaldatud värsked tulemused vähemuste ja diskrimineerimise kohta ELis, mida komisjon eile tervitas, näitavad, et rassism ja ksenofoobia on püsivad nähtused Euroopa Liidus ning need mõjutavad meie vähemusrühmade liikmete elusid.
<P>
Komisjon peab selle uurimuse tulemused väga hoolikalt läbi töötama, et otsustada, kuidas edasi minna. Ma väljendan veelkord oma heameelt selle raporti projekti üle ning ootan väga selle vastuvõtmist homsel parlamendi istungil.
<SPEAKER ID="532" NAME="Sarah Ludford">
raportöör. - Proua juhataja, mul on väga hea meel voliniku positiivse vastuse üle. Minu arvates on mõned tema mainitud asjad äärmiselt kasulikud - Euroopa Liidu Põhiõiguste Amet, etnilise päritolu alusel profiilide koostamise juhendamine, komisjoni koostöö Euroopa Nõukoguga selle soovituse osas ning ettepanek paluda abi artikli 29 alusel asutatud töörühmalt.
<P>
Ma sooviksin siiski, et komisjon läheks natuke kaugemale, keskendudes profiilide koostamisega seotud konkreetsetele probleemidele. Meil on ju ikkagi arutluse all soovitus reisijate isikuandmete kontekstis profiilide koostamise kohta, nii et konkreetseid probleeme ikka jagub.
<P>
Ma sooviksin südamlikult tänada seda väikest, aga valitud kolleegide rühma, kes on andnud oma panuse sellesse arutelusse. Minu arvates tuli selgelt välja kaks asja: esiteks tõsiasi, et n-ö turvameetmed võivad tekitada ebakindlust, ning teiseks, et selgete sihtmärkide võtmise asemel võib see osutuda ressursside raiskamiseks. Seega me räägime praegu nii tõhususest kui ka kodanikuvabadustest.
<SPEAKER ID="533" NAME="Juhataja">
Arutelu on lõppenud.
<P>
Hääletus toimub homme, reedel, 24. aprillil 2009, kell 12.00.
