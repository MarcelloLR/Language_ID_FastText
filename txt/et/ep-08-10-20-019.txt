<CHAPTER ID="019">
Äärepoolseimates piirkondades registreeritud kalalaevastike haldamine (arutelu)
<SPEAKER ID="220" NAME="Juhataja">
Järgmine päevakorrapunkt on kalanduskomisjoni nimel Pedro Guerreiro koostatud raport ettepaneku kohta võtta vastu nõukogu määrus, millega muudetakse määrust (EÜ) nr 639/2004 ühenduse äärepoolseimates piirkondades registreeritud kalalaevastike haldamise kohta - C6-0298/2008 -.
<SPEAKER ID="221" NAME="Pedro Guerreiro" LANGUAGE="PT">
Arvestades äärepoolseimate piirkondade alalisi struktuurilisi piiranguid ja puudusi, tuleb võtta erimeetmeid, et edendada nende piirkondade sotsiaal-majanduslikku arengut. Need meetmed peaksid olema sõltumatud ajalistest piirangutest või piirkonna rikkuse hindamisest, mis oleks juhuslik ja kunstlik.
<P>
Kalandussektor on selliste piirkondade jaoks strateegilise tähtsusega, seda nii rahva kalaga varustamise, tööhõive tagamise kui ka kalapüügiga tegelevate kogukondade majandusliku jätkusuutlikkuse mõttes. Hoolimata täheldatud edusammudest tuleb nentida, et nende piirkondade laevastikud koosnevad peamiselt vananenud alustest, mis on keskmiselt üle 30-40 aasta vanad, eriti väikepüügi laevastike puhul.
<P>
Rahaline lisatoetus nende piirkondade kalalaevastike uuendamiseks ja moderniseerimiseks on eluliselt vajalik ning selle toetuse blokeerimine Euroopa Liidu poolt on arusaamatu. Kalalaevastike uuendamiseks ja moderniseerimiseks antava toetuse jätkumine on hädavajalik kutseliste kalurite töö- ja turvatingimuste ning kala säilitamistingimuste parandamiseks.
<P>
Euroopa Parlamendi kalanduskomisjoni ettepaneku kohaselt võiks äärepoolseimate piirkondade laevastike uuendamiseks avaliku abi andmist pikendada kuni 2009. aastani ja laevade registreerimist lubada kuni 2011. aastani. Ehkki me läheme Euroopa Komisjoni ettepanekust kaugemale, oleme seisukohal, et ka need ettepanekud on ebapiisavad, sest nad ei vasta nende piirkondade kalurite tegelikele vajadustele, eriti väikepüügi laevastike puhul. Seetõttu esitasime muudatusettepanekud, mille eesmärk on tagada avalik abi kalalaevastike uuendamiseks ja moderniseerimiseks ajaliste piiranguteta ning kooskõlas nende piirkondade asjaomase sektori vajadustega.
<P>
Kuigi see ei ole tingimata vajalik, võime siiski öelda, et see meede ei too ühenduse eelarve jaoks kaasa mingeid kulusid ega aita kaasa laevastiku suurenemisele. Tegelikult on Euroopa Parlament need ettepanekud varem juba vastu võtnud, korrates 2005. aastal vajadust edaspidigi toetada nende piirkondade kalalaevastike uuendamist ja moderniseerimist sektori kulutasuvuse ja konkurentsivõime huvides. Nendes ettepanekutes leppis kokku ka Euroopa Parlamendi kalanduskomisjon, kes märkis käesoleva aasta alguses, et äärepoolseimate piirkondade laevastike uuendamist ja ajakohastamist on vaja veelgi toetada, arvestades, et laevastiku renoveerimiseks antava ühenduse abi kadumine raskendaks neil ülesaamist oma struktuursest mahajäämusest Euroopa laevastike suhtes. Kui saabub kriitiline hetk ja tuleb teha otsus, kutsume niisiis Euroopa Parlamenti lihtsalt üles omaenda seisukohtade juurde jääma.
<SPEAKER ID="222" NAME="Joe Borg">
komisjoni liige. - Härra juhataja, tahaksin kõigepealt väljendada oma tänu kalanduskomisjonile ja eriti raportöör Pedro Guerreirole tema raporti eest.
<P>
Komisjon mõistab äärepoolseimate piirkondade raskusi laevastike ajakohastamise otsuste täitmisel, mis võeti vastu 2006. aastal. Samas ei saa komisjon siiski nõustuda sellega, et laevastiku uuendamiseks ja moderniseerimiseks jätkatakse avaliku abi andmist, sest selle tulemuseks on laevastiku ülevõimsus ning väike majanduslik tõhusus keskpikas ja pikas plaanis. Kuid me mõistame raportööri tõstatatud muret, et teatud juhtudel on seni vastu võetud otsuste tulemusena töö laevatehastes kuhjunud, sest laevatehased ei jõua tööga ettenähtud tähtajaks valmis. Seetõttu oleme valmis nõustuma kalalaevade laevastiku koosseisu arvamise tähtaja pikendamisega kuni 2011. aastani, nagu raportöör soovitab. Seega olen ma valmis nõustuma muudatusettepanekutega 2 ja 7.
<P>
Kuid komisjon leiab ka, et laevastiku haldamise põhireeglid, s.t laevastiku koosseisu arvamise ja koosseisust väljaarvamise kord, millega tagatakse, et võimsus ei kasva ja et võimsuse suurendamiseks riigiabi ei anta, tuleb säilitada. Vastasel juhul võib äärepoolseimates piirkondades tekkida ülemäärane püügivõimsus (nagu juhtus emamaalaevastikega) ja see võib lõpptulemusena kahjustada nende piirkondade majandust.
<P>
Lubage mul sellega seoses mainida ka kütusepaketti, mis võeti vastu käesoleva aasta juulis kõrgetest kütusehindadest ajendatud majanduskriisi tõttu. Ma soovitaksin kõikidel asjaosalistel äärepoolseimates piirkondades seda paketti võimalikult hästi ära kasutada, et suurendada oma laevastike energiatõhusust ja muuta laevastikud selles paketis välja pakutud võimaluste, näiteks ümberkorraldamise ja osalise utiliseerimise kaudu majanduslikult tasuvaks. Selle põhjal, mida ma enne ütlesin, ei ole komisjon niisiis valmis nõustuma muudatusettepanekutega 1, 3, 4, 5, 6, 9, 10 ja 11. Lõpetuseks märgin, et muudatusettepanekuga 8 võib nõustuda sel juhul, kui me lepime kokku, et komisjoni aruanne esitatakse alles siis, kui on olemas kõik andmed määruses ette nähtud erandite kasutamise kohta.
<P>
Mis puudutab üleskutset, et komisjon võiks teha uusi meetmeid käsitleva ettepaneku, tahaksin rõhutada, et tegemist on komisjoni algatusõigusega ja komisjon pakub kindlasti välja uusi meetmeid, kui on alust arvata, et see on vajalik ja asjakohane.
<SPEAKER ID="223" NAME="Emanuel Jardim Fernandes" LANGUAGE="PT">
Härra juhataja, volinik, daamid ja härrad, ma pean selle raportiga seoses kõigepealt rõhutama, et arvesse tuleb võtta äärepoolseimate piirkondade kalandussektori vajadusi. Teiseks tahan ma toonitada laevastiku koosseisu arvamise ja koosseisust väljaarvamise üldisest korrast tehtava erandi pikendamist äärepoolseimate piirkondade puhul.
<P>
See kalanduskomisjonis kokku lepitud pikendamine tähendab, et riigiabi saanud kalalaevad võib vastava erandi alusel arvata nendes piirkondades kalalaevastiku koosseisu kuni 2011. aastani, ilma et uue võimsuse lisamist tuleks korvata samaväärse võimsuse kõrvaldamisega. See kalanduskomisjoni muudatusettepanek oli tingitud Euroopa Parlamendi Sotsiaaldemokraatide fraktsiooni ning Euroopa Rahvapartei (Kristlike Demokraatide) ja Euroopa Demokraatide fraktsiooni vahelisest kokkuleppest, mis hõlmas nende kahe fraktsiooni liikmeid, kes ise on pärit äärepoolseimatest piirkondadest, ning ka raportöör Guerreirot, kes, nagu me just kuulsime, oleks tahtnud saavutada enamat. Mulle kui Euroopa Parlamendi Sotsiaaldemokraatide fraktsiooni variraportöörile on see eesmärk väga tähtis ja seetõttu kutsun ma parlamendiliikmeid üles homme selle raporti poolt hääletama. Ma kutsun ka komisjoni, volinikku ja nõukogu üles võtma arvesse Euroopa Parlamendi õigusloomega seotud resolutsiooni, mis homme loodetavasti vastu võetakse.
<SPEAKER ID="224" NAME="Kathy Sinnott">
fraktsiooni IND/DEM nimel. - Härra juhataja, need kriitilised küsimused, mis mõjutavad kalapüüki äärepoolseimates piirkondades, tunduvad olevat samad, millega tuleb tegemist teha kõigil kaluritel, ainult et need on rohkem võimendunud. Kalanduse tulevikku ähvardavad väga reaalsed ohud - piraadid, kala vette tagasi laskmine, kahanevad varud, vananevad alused ja laevastikud -, kuid kõnealuste piirkondade jaoks on need probleemid veelgi suuremaks koormaks, sest nad on juba niigi väga haavatavas olukorras.
<P>
Meil tuleb aidata oma äärepoolseimatel kalapüügiga tegelevatel kogukondadel säilitada lisaks elatisele ka oskused, mida nad on põlvkondade vältel lihvinud ja mis kaitse puudumisel võivad kaduma minna - mitte ainult nende, vaid ka meie jaoks.
<P>
Me kõik peame tähelepanu pöörama äärepoolseimate piirkondade muutuvatele sotsiaal-majanduslikele vajadustele ja arvestama mõju, mida nad oma sektoris tunda saavad. Et aidata neil püsima jääda, peame võimaldama neil haldamises rohkem osaleda ja kehtestama ka erimeetmeid, näiteks ajapikenduse laevastiku uuendamiseks.
<SPEAKER ID="225" NAME="Paulo Casaca" AFFILIATION="PSE">
(PT) Härra juhataja, ma leian, et kalanduskomisjoni töö, millesse olid kaasatud meie raportöör, eri fraktsioonid ja Euroopa Komisjon, oli väga viljakas. Selle töö tulemusena jõuti järeldusele, millega nõustusid peaaegu kõik, sealhulgas Euroopa Komisjon - nimelt et probleemi lahendamiseks on sobivaim viis pikendada tähtaega 2011. aastani ja koostada aruanne, milles hinnatakse selle meetme edasise pikendamise võimalikku vajadust.
<P>
Ma pean tänama kõiki oma kolleege Euroopa Rahvapartei (Kristlike Demokraatide) ja Euroopa Demokraatide fraktsioonist, kes nõustusid meie seisukohaga; samuti tänan ma Euroopa Komisjoni pingutuste eest, mida selle tulemuseni jõudmiseks tehti. Nüüd jääb meil üle vaid loota, et ka nõukogu mõistab meie otsust ja saab aru vajadusest anda äärepoolseimatele piirkondadele selle nõude täitmiseks rohkem aega.
<SPEAKER ID="226" NAME="Sérgio Marques" AFFILIATION="PPE-DE">
(PT) Härra juhataja, volinik, daamid ja härrad, kas äärepoolseimate piirkondade kalalaevastike uuendamiseks ja moderniseerimiseks riigiabi andmist tuleks lubada ainult kuni 2009. aastani või peaks see luba kehtima tähtajatult? Nende piirkondade kalandussektori eripära õigustab sellise abi andmist ka pärast 2009. aastat, kusjuures see ei kahjustaks mingil moel merekeskkonda.
<P>
Määramatu tähtajaga riigiabi äärepoolseimate piirkondade laevastike uuendamiseks ja moderniseerimiseks ei tähenda seda, et abi antakse alaliselt ja igavesti. Sellise abi andmine peatatakse niipea, kui see osutub teadusnõukogu ja piirkondlike nõuandekomisjonide uuringute ja hinnangute kohaselt vajalikuks. See on lahendus, mis sobib kõige paremini just äärepoolseimate piirkondade kalanduse eriolukorraga. Samad põhjused, mis õigustavad äärepoolseimate piirkondade kalurite ainuõiguslikku kalapüügiala kuni saja miili ulatuses, õigustavad ka erikohtlemist seoses laevastiku uuendamiseks ja moderniseerimiseks antava abiga. Mul on hea meel, et kalanduskomisjon on leidnud äärepoolseimate piirkondade kalandussektori erivajaduste rahuldamiseks parimad lahendused.
<SPEAKER ID="227" NAME="Avril Doyle" AFFILIATION="PPE-DE">
Härra juhataja, ma tahaksin vaid näidata üles veidi solidaarsust, sest ma ise olen pärit saarerahva seast ning meie äärealadel on kalapüügiga tegelevatel kogukondadel - nende kultuuril, traditsioonidel ja oskustel - ülimalt suur tähtsus; lisaks on neis piirkondades väga raske tekitada alternatiivseid tegevusharusid ja teistsugust eluviisi või muid ameteid. Kui me suudame olla solidaarsed Euroopa äärealadega, siis kuidas peaksime käituma äärepoolseimate piirkondade suhtes, mis asuvad nii-öelda äärealade äärel? Ma pooldan siin esitatud ettepanekut, sest selle abil saame toetada kalapüügiga tegelevate kogukondade oskusi, traditsioone ja kultuuri neis äärepoolseimates piirkondades ja väga isoleeritud, sageli väga väikestel saartel asuvates kogukondades Euroopa Liidu äärealadel.
<P>
Ma tahaksin toetada seda, mida kolleegid on öelnud, ja kutsuda volinik Borgi üles tagama, et me oleme kalalaevastike uuendamiseks riigiabi andmise tähtaegade pikendamise küsimuses nii suuremeelsed kui vähegi võimalik, tulgu selleks teha mida tahes.
<SPEAKER ID="228" NAME="Manuel Medina Ortega" AFFILIATION="PSE">
(ES) Härra juhataja, volinik rääkis ülemäärasest püügivõimsusest ehk laevastiku ülevõimsusest äärepoolseimates piirkondades.
<P>
Olen temaga nõus. Minu küsimus volinikule on järgmine. Kas komisjon on teadlik, et äärepoolseimad piirkonnad - Kanaari saared, Assoorid ja Madeira Atlandi ookeani keskosas, Guadeloupe, Martinique ja Prantsuse Guajaana Kariibi mere piirkonnas ning Réunion India ookeanis - on ümbritsetud suurte merealadega, kus kalavarud on ülepüügi tõttu järk-järgult vähenemas? Kas komisjonil on selle kohta mingeid andmeid? Kas komisjon on seisukohal, et ta võiks nende piirkondade kalalaevastikke toetada nii, et aitab kaasa nende piirkondade kalavarude säilimisele?
<SPEAKER ID="229" NAME="Joe Borg">
komisjoni liige. - Tänan teid väga kommentaaride eest. Ma võin teile kinnitada, et minu soov on aidata äärepoolseimate piirkondade laevastikke niivõrd, kui see on minu võimuses, ja nii palju kui võimalik.
<P>
Lubage mul siiski rõhutada, et nende laevastike püügivõimsuse säilitamine või koguni suurendamine ei ole lahendus, vaid see võib tegelikult olla osa probleemist. Nagu ma oma avasõnavõtus ütlesin, soovitaksin ma laevastike ümberkorraldamise vajaduse puhul kaaluda hiljuti vastu võetud kütusepaketti, kus on ette nähtud mitmeid võimalusi, mis võivad olla äärepoolseimate piirkondade laevastikele kasulikud. Samuti, nagu ma juba märkisin, võin ma nõustuda laevaregistrisse kandmise tähtaja pikendamisega, arvestades töö kuhjumisega seotud probleeme laevatehastes, kuid ma ei saa nõustuda ehitamiseks avaliku abi andmise tähtaja ning laevastiku koosseisu arvamise ja koosseisust väljaarvamise tähtaja täiendava pikendamisega, sest Euroopa Kalandusfondi raames on juba ette nähtud eritingimused äärepoolseimate piirkondade jaoks; see ei lahendaks probleeme, vaid tekitaks neid juurde.
<P>
Me tunnistame, et ülepüüki esineb, ja mööname, et see on tingitud ülevõimsusest. Komisjon ei soovi kaasa aidata ülevõimsuse tekkimisele äärealadel, sest see tooks tulevikuks ainult probleeme kaasa. Mis puudutab võimalikku ülepüüki äärealadel, siis oleme seda küsimust uurinud ja nõukogu võttis Euroopa Parlamendi õnnistusel äsja vastu määruse ebaseadusliku, teatamata jäetud ja reguleerimata kalandustegevuse kohta. Alates 1. jaanuarist 2010 ei või Euroopa turul müüa kala, mille püüdmise seaduslikkust ei ole tõendatud. Samuti võtame juhtrolli piirkondlikes kalandusorganisatsioonides, et teha ettepanekuid jätkusuutliku kalapüügi kohta ookeanides; me teeme seda kõikjal, kus meil on sõnaõigus - ja see on meil peaaegu kõikides piirkondlikes kalandusorganisatsioonides. Me kavatseme olla neis jõupingutustes järjekindlad, et tagada jätkusuutlik kalapüük lisaks meie enda vetele ka rahvusvahelistes vetes, mis on meie äärepoolseimate piirkondade jaoks ülimalt tähtis.
<SPEAKER ID="230" NAME="Pedro Guerreiro" LANGUAGE="PT">
Ma tänan teid küll sõnavõtu eest, kuid tahaksin ka märkida, et asutamislepingute sätete kohaselt on äärepoolseimate piirkondade toetamiseks võetavad meetmed võimalikud ja soovitatavad. Selle võimalusega peavad niisiis kaasnema erimeetmed. Kalandussektor on nende piirkondade jaoks strateegilise tähtsusega. See sektor vajab uuendamiseks ja moderniseerimiseks toetust ning tegemist on seega täiesti loomuliku küsimusega. Ühendusel on selleks vahendid olemas ja nagu tõestas tänane arutelu, ei ole olemas ainsatki arvestatavat argumenti, mis räägiks nende piirkondade kalalaevastike uuendamiseks ja moderniseerimiseks avaliku abi andmise vastu. Vastupidi sellele, mida siin täna räägiti, ei pruugi nende laevastike uuendamine ja moderniseerimine tingimata põhjustada ülevõimsust või selle kasvu.
<P>
Seega tuleb küsida, miks ei võeta meetmeid selle sektori toetamiseks. Pärast seda arutelu oleme rohkem kui kunagi varem veendunud, et pikendada tuleb moderniseerimiseks riigiabi saanud laevade laevastiku koosseisu arvamise tähtaega, nagu pakkusid välja Euroopa Komisjon ja kalanduskomisjon, kuid lisaks sellele on vaja tagada võimalus anda tähtajatult avalikku abi kõnealuste piirkondade laevastike, eelkõige väikepüügi laevastike uuendamiseks ja moderniseerimiseks, ja me väidame seda taas ja järjekindlalt.
<P>
Seetõttu soovime, et sellesisulised muudatusettepanekud võetakse homme vastu. Olukord nõuab seda ja aeg näitab, et meil on õigus.
<SPEAKER ID="231" NAME="Juhataja">
Arutelu on lõppenud.
<P>
Hääletus toimub teisipäeval, 21. oktoobril 2008.
<P>
Kirjalikud avaldused (kodukorra artikkel 142)
<SPEAKER ID="232" NAME="Margie Sudre  " LANGUAGE="FR">
Mul on hea meel, et Euroopa Parlament on lubanud äärepoolseimates piirkondades registreeritud laevastike ja uuendamiseks riigiabi saavate kalalaevade puhul ehitamist kuni 31. detsembrini 2011.
<P>
Tahaksin tänada neid kolleege, kes koos minuga osalesid komisjoniga peetud tulistes läbirääkimistes, mille eesmärk oli saavutada esialgse ettepanekuga võrreldes veel kaks lisa-aastat. Liikmesriikidel seda abi anda lubava õigusakti hilise vastuvõtmise ja laevatehaste suutlikkuse piiratuse tõttu ei oleks neid uusi laevu jõutud õigeks ajaks ehitada. Mul on hea meel, et komisjon võttis kalurite nõudmisi kuulda, ehkki kahju on sellest, et kommunistide fraktsioon otsustas meid mitte toetada.
<P>
See kokkulepe näitab, et Euroopa Liit võtab jätkuvalt arvesse äärepoolseimate piirkondade erilist olukorda ja teeb seda isegi rohkem kui varem, nõustudes nende piirkondade suhtes kohaldatavate erandite süsteemi. Ärgem unustagem, et riigiabi andmine uute laevade ehitamiseks on ülejäänud Euroopa Liidus olnud keelatud alates 2005. aastast.
<P>
Ma kutsun kalandusministreid üles selle otsuse väga kiiresti vastu võtma, nii et äärepoolseimate piirkondade kaluritel oleks võimalik hankida nüüdisaegseid aluseid, mis tagavad optimaalse ohutuse.
