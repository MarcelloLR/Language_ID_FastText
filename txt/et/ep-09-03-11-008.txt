<CHAPTER ID="008">
Presidentuuri avaldus
<SPEAKER ID="305" NAME="Juhataja">
Daamid ja härrad, esiteks palun teilt kõigilt mõistvat suhtumist ja vabandan selle pärast, et istung algab nii hilja, aga mulle teatati vaid kaks minutit tagasi, et pean tegema avalduse väga kurva sündmuse kohta. Teie nõusolekul teeksin nüüd selle avalduse.
<P>
Kuulsime täna väga suurt kurbust ja ülekohut tundes sündmustest Saksamaal Baden-Württembergi liidumaal Winnendeni linnas, kus Albertville'i keskkoolis hukkus traagiliselt viisteist inimest. Kurjategija, seitsmeteistkümneaastane sama kooli endine õpilane, sooritas hiljem enesetapu. Linna kaupluses toimunud tulistamises said vigastada kaks ründajat jälitanud politseinikku.
<P>
Avaldan Euroopa Parlamendi nimel sügavat kaastunnet ohvrite - süütute kooliõpilaste ja kolme kooliõpetaja - peredele ja lähedastele ning väljendan meie solidaarsust nendega.
<P>
See tragöödia leidis aset vaid kuus kuud pärast samalaadset kohutavat koolitulistamist Soomes Kauhajokis. Meie kui Euroopa Liidu ja kõigi liikmesriikide vastutustundlike poliitikute ülesanne on teha kõik mis võimalik, et selliseid juhtumeid suudetaks varakult ette näha ja ära hoida, kui see on meie võimuses.
<P>
Samuti šokeeris meid teine traagiline sündmus Ameerika Ühendriikides Alabama osariigis, kus märatsev relvastatud isik tulistas vähemalt kümmet inimest ja laskis seejärel ka enda maha.
<P>
Avaldan veel kord meie kõigi nimel sügavat kaastunnet ohvritele ja nende perekondadele - oleme mõtteis koos nendega. Oleksin tänulik, kui pühendaksime hetke hukkunute mälestuseks.
<P>
(Parlament tõusis ja pidas minutilise leinaseisaku.)
