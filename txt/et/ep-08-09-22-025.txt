<CHAPTER ID="025">
Siseturu tulemustabel (lühiettekanne)
<SPEAKER ID="179" NAME="Juhataja">
Järgmine päevakorrapunkt on siseturu- ja tarbijakaitsekomisjoni nimel Charlotte Cederschiöldi esitatav raport teemal siseturu tulemustabel.
<SPEAKER ID="180" NAME="Charlotte Cederschiöld">
raportöör. - (SV) Hr juhataja, mul on väga hea meel ära märkida, et komisjonis siseturu aruande vastuvõtmisest alates on toimunud suur edasiminek. Juulis esitatud uus siseturu tulemustabel näitas, et liikmesriigid olid saavutanud riiklikes õigusaktides siseturu direktiivide ülevõtmise osas kõigi aegade parimad tulemused. Riigipead ja valitsusjuhid seadsid eesmärgiks ülevõtmise puudujäägi keskmiselt 1 % ning see on täidetud ja 0 %-line ülevõtmise viivitus oli Bulgaarial. Hästi tehtud! Loodame, et positiivne suund jätkub ning meie kodanikud saavad tulevikus meie siseturu kõiki eeliseid nautida.
<P>
Me peame panema suuremat rõhku korrektsele rakendamisele. Oma raportis innustame Euroopa Parlamendi ja komisjoni liikmeid võtma kasutusele uusi ja veelgi keerukamaid vahendeid ja indikaatoreid, mis pakuvad veelgi enam põhjalikku teavet, et anda üldsusele abimeetmed ja hüvitada kaotused, mida nemad ja tööstus kogevad, kuna liikmesriikide valitsused ei täida alati oma kohustusi õigeaegselt või korrektselt.
<P>
Eriti oluline on välja töötada teostuse järelevalve ja hindamine viisil, mis on kooskõlas siseriikliku rakendusprotsessiga. Kui sel moel saab kohtumenetlusi ära hoida, saab igaüks sellest kasu. Me peame esiteks leidma viise rikkumisjuhtumite ärahoidmiseks, kuid kohtusse jõudmisel nende kiirendamiseks. Töörühmade ja võrgustike kasutuselevõtmisel saab ära hoida lahkhelisid rakendamisel ning tarbetut "kuldamist". SOLVITi ja komisjoni esitatud sektori tõhusa ülevaate abil saab juba varakult tuvastada kõik olemasolevad probleemid. SOLVIT on meede, mis peaks tugevnema ja teebki seda.
<P>
Üks suurematest parlamendis arutluse all olnud küsimustest on olnud selle tarbimisturgude tulemustabeliga ühendamine. Ma sooviksin kasutada võimalust siin ja praegu rõhutada, et me ei peaks selles staadiumis ühegi otsusega kiirustama. Nagu oleme tähele pannud, täidab siseturu tulemustabel oma funktsiooni surve avaldamise vahendina ning sellel on veel oluliselt arengupotentsiaali. Lisaks on sobiv lasta nendel kahel eraldiseisvalt areneda, et kumbki saaks oma väärtusi omandada. Peale selle saame me vaadata, kas nende ühendamine üldse ära tasub, mis võib ka olla. Lõpuks on tarbimisturgude tulemustabel ikkagi veel väga algjärgus projekt, samas kui selle siseturu ekvivalent täidab juba olulist rolli EÜ kooskõlastatud õigusaktide ülevõtmisel. Vaatamata mõjule on liikmesriigid selle osas väga positiivselt meelestatud. Teisisõnu on see äärmiselt tõhus vahend, mida me peame säilitama, kuid edaspidi võib-olla ka teiste sektorite puhul üle võtma.
<P>
Ma pean ära mainima ka sektorid, millega seoses on probleemid kõige suuremad. Nendeks on keskkond, maksustamine, toll, energeetika ja transport. Ma usun, et me peaksime siin uusi mudeleid katsetama ja võib-olla võtma kasutusele teenuste direktiivi mudeli, mille puhul nõuab rakendamine äärmiselt tihedat koostööd komisjoniga. See on lihtsalt soovitus. Ma loodan, et selle äärmiselt olulise teema arutamiseks tekib tulevikus veel võimalusi iga-aastasel siseturu foorumil ning tugevdatud võrgustike, halduskoostöö kokkulepete ja võib-olla ministrite nõukogu uue siseturu nõukogu kaudu. Mulle see meeldiks. Lõppude lõpuks on regulaarne ajakohastamine meetodiks, mis aitab seda valdkonda arendada. Ma sooviksin tänada kõiki, kes on andnud oma panuse sellel alal tehtud tööle ning ma olen veendunud, et see paneb aluse ELi tulevikukoostööle.
<SPEAKER ID="181" NAME="Ján Figeľ">
komisjoni liige. - Hr juhataja, meil on selle uue süsteemi kohta terve rida raporteid ning ma olen rõõmus, et saan Charlotte Cederschiöldi tema raporti puhul õnnitleda, kuna see valdkond on üsna raskesti määratletav. See raport on väga üksikasjalik ja oluline ka tulevikuks välja pakutud edasiste sammude poolest. Käesolev raport käib siseturu tulemustabeli kohta, ehkki pr Cederschiöld rääkis ka teistest valdkondadest, ning sisaldab tuleviku osas mitmeid huvitavaid ja kasulikke ideid tulemustabeli sisu ja fookuse kohta.
<P>
Liikmesriikidepoolne hiline või ebakorrektne ELi seadusandluse ülevõtmine jätab meie kodanikud ja ettevõtted ilma ühenduse seadusandlusest tulenevatest õigustest. See õõnestab ka ELi kui õigusriigi põhimõttel toimiva ühenduse usutavust ja usaldusväärsust. Sellepärast ongi liikmesriikidepoolsel õigeaegsel ja korrektsel ELi seaduste ülevõtmisel ja rakendamisel võtmetähtsus. Käesolev raport kinnitab ja tugevdab selle probleemi tähtsust, mis on komisjonile väga meelepärane.
<P>
Hea uudis on, et andmed liikmesriikide õigeaegselt ja korrektselt üle võetud ELi seaduste kohta on viimaste aastate jooksul märkimisväärselt paranenud. Praeguseks on juba 18 liikmesriiki 2007. aasta märtsis riigipeade ja valitsusjuhtide eesmärgiks seatud 1 % või väiksema ülevõtmise puudujäägi künnise saavutanud. Teised liikmesriigid on sellele maksimaalselt 1 %-lisele künnisele väga lähedal. See tähendab, et keskmine ülevõtmise puudujääk on juba 1 %, mis on saavutatud oluliselt varem kui 2009. aastaks seatud tähtaeg. Need on väga positiivsed saavutused ning komisjon loodab, et 2009. aastal tugevneb see trend veelgi.
<P>
Siseturu tulemustabel on juba praegu mänginud olulist rolli liikmesriikide pingutuste toetamisel. See jätkub ka edaspidi. Edenemine on hoos ning see tulemustabel tekitab liikmesriikide seas kaaslaste survet, et teostust veelgi parandada.
<P>
Kuid nagu raportöör mainis, ei lõpe ELi seaduste rakendamine veel õigeaegse ja korrektse direktiivide ülevõtmisega. Valitsusvõimud peavad need direktiivid ka efektiivselt rakendama. Peale selle peavad riigivõimud tagama, et kodanikud ja ettevõtted saaksid lepingust tulenevaid õigusi tõhusalt ja efektiivselt kasutada.
<P>
Ma nõustun pr Cederschiöldiga, et on saabunud aeg uurida, kas tulemustabeli käsitlusala saab laiendada, ning vaadata ELi seaduste rakendamise muid aspekte, mitte lihtsalt ülevõtmist.
<P>
Pöörates rohkem tähelepanu ka muudele ühenduse õiguse rikkumistele kui ainult hilisele ülevõtmisele ja sisaldades rohkem teavet üksiksektorite kohta, on viimatine 2008. aasta juuli tulemustabel esimene samm selles suunas, ning me hakkame asja laialdasemalt võtma. Komisjon uurib hetkel, kas ELi seaduste rakendamise kohta on võimalik esitada ka kvalitatiivsemaid andmeid, keskendudes võimalusel eriti sektoritele, kus on ELi seaduste õige rakendamisega seotud probleemid kõige teravamad, sealhulgas, nagu mainitud, energia- ja transpordisektorid.
<P>
2009. aasta esimeses kvartalis on plaan avaldada laiahaardelisem tulemustabel. Usun, et see on pr Cederschiöldi käesolevas raportis välja toodud soovitustega igati kooskõlas.
<P>
Ma märgin ära ka raportis esitatud suuna siseturu tulemustabeli ja tarbimise tulemustabeli vahelise seose osas, ning idee, et need tulemustabelid tuleb lahus hoida.
<P>
Tänan teid veelkord raporti ja tähelepanu eest.
<SPEAKER ID="182" NAME="Juhataja">
Arutelu on lõppenud.
<P>
Hääletus toimub homme.
<P>
Kirjalikud avaldused (kodukorra artikkel 142)
<SPEAKER ID="183" NAME="Zita Pleštinská  " LANGUAGE="SK">
Ühenduse seadusandluse kvaliteet ja selle õigeaegne rakendamine on siseturu korralikuks funktsioneerimiseks otsustava tähtsusega. Siseturu direktiivide korrektne ülevõtmine ja rakendamine mõjutab Euroopa Liidu sisest konkurentsivõimet ning majanduslikku ja sotsiaalset tasakaalu.
<P>
Näiteks ehitustoodete direktiiv, mis tuleks asendada regulatsiooniga, mille kallal ma hetkel Euroopa Rahvapartei (Kristlike Demokraatide) ja Euroopa Demokraatide fraktsiooni nimel variraportöörina töötan, võeti üle nii, et neljas liikmesriigis on CE-märgistus vabatahtlik ja ülejäänutes kohustuslik. Selline olukord tekitab tootmissektoris väga suuri probleeme.
<P>
Segased lepingutingimused ja teiseste õigusaktide ebakorrektne rakendamine lõpeb sageli menetlustega enne Euroopa Kohtusse jõudmist.
<P>
Minu arvates on väga oluliseks sammuks üksikute kontaktpunktide loomine, mis pakuks Euroopa kodanikele siseturul liikudes abi kõikide juriidiliste ja praktiliste küsimuste osas.
<P>
Avatud ja konkurentsivõimelisel siseturul on võltsimise ja piraatluse vastu võitlemise tõhustamiseks vaja veelgi rangemaid ja paremini suunatud vahendeid. Võtke teadmiseks, et mina ja mu kolleegid valmistasime ette kirjaliku deklaratsiooni 67/2008, et juhtida tähelepanu võltsimisele ja piraatlusele, mis kujutab üha suurenevat ohtu Euroopa majandusele, tööhõivele ja loomevõimele.
<P>
Meie prioriteediks peab olema nende tarbijate kaitsmine, kes sageli teadmatult ostavad võltsitud toote uskudes, et see on ehtne, ning võivad seeläbi oma tervise ja turvalisuse ohtu seada.
<SPEAKER ID="184" NAME="Rovana Plumb  " AFFILIATION="PSE">
kirjalikult. - (RO) Siseturu direktiivide õigeaegne rakendamine, täpne ülevõtmine ja sobiv elluviimine on põhitingimused siseturu efektiivseks toimimiseks ja tarbijate kaitsmiseks, mõjutades ELi konkurentsivõimet ning majanduslikku ja sotsiaalset tasakaalu.
<P>
Tulemustabel on oluline vahend poliitika kujundamises; seetõttu palume komisjonil laiendada selles sisalduva teabe ulatust ja indikaatoreid, hõlmates muuhulgas töötajate pädevust ja sotsiaaltingimusi, aga ka keskkonnamõju ja kliimamuutust.
<P>
Rumeenia on siseturu direktiivide ülevõtmise osas ELi riikidest 7. kohal ning 2007. aasta detsembris oli keskmine ülevõtmise puudujääk 0,8 %, tuues võrdluseks 2009. aastaks riigipeade ja valitsusjuhtide seatud eesmärgi, milleks on 1 %. Raport rõhutab ka, et Euroopa õigusaktide hiline või ebakorrektne elluviimine mõjutab tarbijaid ja ettevõtteid ning nõuab liikmesriikidelt suuremaid jõupingutusi SOLVITi edendamiseks (SOLVIT on probleemilahenduslik võrgustik, mida liikmesriigid kasutavad kõiksuguste siseturu seadusandluse sobimatust rakendamisest tekkida võivate probleemide lahendamiseks ilma kohtusse pöördumata).
<P>
Ma sooviksin ka raportööri tema töö puhul õnnitleda.
