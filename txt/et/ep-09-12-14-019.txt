<CHAPTER ID="019">
Mänguasjade ohutus (arutelu) 
<SPEAKER ID="204" NAME="Juhataja">
Järgmiseks punktiks on komisjoni avaldus seoses mänguasjade ohutusega.
<SPEAKER ID="205" NAME="Günter Verheugen">
komisjoni asepresident. - (DE) Austatud juhataja, hea kolleegid! Alati enne jõule toimuvad arutelud seoses mänguasjadega, mis on täiesti arusaadav, sest sel ajal tunnevad inimesed mänguasjade vastu kõige enam huvi. Olen väga tänulik, et me sellega ka sel aastal tegeleme, sest mänguasjade ohutus on teema, mis pakub huvi nii parlamendile, nõukogule kui ka komisjonile, ning meil kõigil on selle valdkonna jaoks väga suured nõudmised.
<P>
Täna õhtul toimuva arutelu põhjuseks on Saksamaa ajakirjandusest tulevad reportaažid. Nende allikaks on Saksamaa Riikliku Riskianalüüsi Instituut ja Saksamaa testimisinstituut (Technischer Überwachungsverein). Kumbki asutus ei ole otseselt komisjoni poole pöördunud. Ka Saksamaa valitsus ei ole antud küsimusega veel komisjoni poole pöördunud. Sel põhjusel ei ole meil rohkem andmeid kui nimetatud kahe asutuse pressiteadetes olev teave ja see, mida Saksamaa ajakirjandusest lugeda võis. Sellele vaatamata tuleb antud teemat väga tõsiselt võtta ning isegi siis, kui meie andmed piirduvad vaid sellega, mida me ajakirjandusest lugenud oleme, peame seda teemat käsitlema.
<P>
Meie ees olevates aruannetes esitatud analüüsi kohaselt peame käsitlema nelja omaette probleemi. Neist esimesele küsimusele on väga lihtne vastata. Saksamaa testimisinstituudi avalduse kohaselt ei olnud väga suur osa testitud mänguasjadest Saksamaa turul kooskõlas Euroopa Liidus kehtivate õigusnormidega. Head kolleegid, antud juhul on eeskirjad täiesti selged. Kui liikmesriik sellise avastuse teeb, on antud liikmesriigi kohuseks teavitada sellest viivitamatult kõiki teisi liikmesriike ja Euroopa Komisjoni ning rakendada vajalikke meetmeid. Nende meetmete sekka võib kuuluda isegi vastavate toodete turult kõrvaldamine, mis võib toimuda isegi terve Euroopa Liidu ulatuses, ja nendele impordikeelu kehtestamine, kui tooted on valmistatud väljaspool ELi. Ma loodan, et Saksamaa ametiasutused teavitavad teisi liikmesriike ja Euroopa Komisjoni võimalikult kiiresti RAPEXi süsteemi kaudu. Kui on vajalik kehtestada impordikeeldusid, siis võite olla kindel, et komisjon kiidab sellised keelud otseselt ja viivitamata heaks. Nagu ma aga ütlesin, ei ole Saksamaa ametiasutused meile veel sellekohast teavet esitanud.
<P>
Turujärelevalve eest vastutavad ainult liikmesriigid ise - selles ei tohi olla mingit kahtlust. Euroopa Komisjoni, parlamendi ja nõukogu käsutuses ei ole ühtegi turujärelevalve vahendit. Turujärelevalve on puhtalt liikmesriikide tegevusvaldkond. Lisaks on liikmesriikidel seaduse kohaselt, kaasa arvatud hetkel kehtiva mänguasjade direktiivi kohaselt, kohustus teostada nimetatud turujärelevalvet. Kui ma loen Saksamaa uudistest, et ei ole kindel, kas Saksamaa turujärelevalve suudab uue mänguasjadirektiivi nõudeid täita, siis võin ma öelda vaid seda, et Saksamaa valitsus on kohustatud kandma hoolt selle eest, et Saksamaa turujärelevalvega tegelevad asutused on suutelised neid nõudeid täitma. Seepärast on minu arvates sellele küsimusele selge vastus.
<P>
Ka teine küsimus on lihtne. Tegemist on juba vana teemaga, mille üle parlament juba seoses mänguasjade direktiivi vastuvõtmisega arutles ning mille üle parlament nimelisel hääletusel selgelt ja ühemõtteliselt otsustas. Küsimus puudutas kolmanda asutuse kohustuslikku mänguasjade sertifitseerimist. Sellekohase ettepaneku tegi Saksamaa testimisinstituut, ja ettepaneku tagasilükkamine oli õigustatud just sellel põhjusel, et kolmanda asutuse sertifitseerimine ei suurendaks mänguasjade puhul turvalisust, kuna need ei ole tavaliselt tehniliselt väga keerulised ja sertifikaat antakse ainult prototüübile.
<P>
Mänguasjade puhul ei ole aga probleemiks prototüübid. Nagu kogemused näitavad, seisneb küsimus hoopis selles, kas meie rangetest nõuetest peavad terve tootmisprotsessi käigus kinni ka kõik tarnijad ja muud tarneahela osad. Nagu kõigis teistes valdkondades, nii lähtume ka mänguasjade puhul põhimõttest, et tootja vastutab täielikult oma toote vastavuse eest kehtivate õigusnormidega. Olenemata sellest, kus tootjad maailmas asuvad, ei tohi me neid sellest vastutusest vabastada.
<P>
Kui mõnes kindlas riigis on probleeme usaldusväärsusega, siis peame rääkima selle riigiga tootmistingimuste parandamisest, millega Euroopa Komisjon tegelebki. Antud juhul pean ma silmas Hiinat. Peame jätkuvalt põhjalikke ja intensiivseid arutelusid Hiinaga seoses sellega, kuidas on võimalik tagada, et selle maailma suurima mänguasjatootja tootmistingimused vastaksid meie nõuetele. Seoses sellega on tehtud küll edusamme, kuid kindlasti tuleb veel palju rohkem teha.
<P>
Kolmas probleemide valdkond on seotud keemiliste ainete ja raskemetallidega mänguasjades. See on väga keeruline ja okkaline küsimus. Mänguasjade direktiivi koostamise käigus palusin ma oma kolleegidel kehtestada võimalikult ranged eeskirjad -võimalikult ranged! Sama oli ka nõukogu ja parlamendi seisukoht. Selle tulemusena kajastasid piirväärtused, mis uues mänguasjade direktiivis sätestati ja mida alates 2011. aastast etappide kaupa rakendama hakatakse, direktiivi vastuvõtmise ajal kõige kaasaegsemaid teaduslikke seisukohti.
<P>
Sellegipoolest arvestasime me ka asjaoluga, et tegemist on areneva protsessiga, sest teadus areneb pidevalt ja alati tehakse uusi teaduslikke avastusi ja uuringuid. Üheskoos sõnastasime me direktiivi tahtlikult nii, et sellesse saab kiiresti teha komiteemenetluse raames koos parlamendiga muudatusi vastavalt uutele teadusuuringute tulemustele ja ohtudele, millest me eelnevalt teadlikud ei ole olnud, ning muuta piirväärtusi, mis olid esialgu liiga kõrged. Praeguse Euroopa Parlamendis vastu võetud õigusliku korra kohaselt on toodete ohtude hindamiseks vajalik pädeva teaduskomitee kaasamine.
<P>
Sel aastal on viidatud kahel korral sellele, et saadaval on võimalikud uued teaduslikud tulemused. Esimest korda mainiti seda kirjas, mille saatis mulle selle aasta kevadel Saksamaa toiduainete-, põllumajandus- ja tarbijakaitseminister. Kirja teemaks oli kaadmium. Ma esitasin antud probleemi viivitamatult uurimiseks teaduskomiteele ning palusin, et see tegeleks lisaks kaadmiumile ka teiste raskemetallide küsimusega. Uuringute tulemused peaksid olema saadaval 2010. aasta esimesel poolel, hiljemalt juuni lõpuks. Kui uuringute käigus saadakse tõepoolest uusi tulemusi, siis teeme me viivitamatult ettepaneku seoses veel jõustumata direktiivi rangemaks muutmisega, et see 2011. aastast juba rangemate piirväärtustega kehtima hakkaks.
<P>
Teise juhtumi selgitamine on palju keerulisem ja raskem. Probleem on seotud polütsükliliste aromaatsete süsivesinikega, mis meid igapäevaelus ümbritsevad - me ei tea isegi, millega ma kokku puutume. Ka sel juhul saime teada, et nende polütsükliliste aromaatsete süsivesinike piirväärtused võivad olla liiga kõrged. Teaduskomitee tegeleb hetkel antud küsimusega ning vastavad tulemused saabuvad õigeaegselt, et me saaksime teha direktiivis vajalikud muudatused.
<P>
Praegu aga juhiksin ma tähelepanu ka asjaolule, et poliitikutena ei ole me suutelised antud probleemi lahendama. Tegemist on väga keeruliste tehniliste küsimustega. Tunnistan teile ausalt, et ma ei mõista alati mulle esitatud väga keerulisi teaduslikke analüüse. Ma kujutan ette, et isegi siis, kui kõik parlamendiliikmed oleksid täna siin kohal, oleks teie seas väga vähe neid, kes julgevad öelda, et nad neid mõistavad. Me ei mõista neid seepärast, et meil puudub vastav haridus. Seepärast peame me teatud määral oma asjatundjaid usaldama. Selles probleem aga seisnebki.
<P>
Me kõik teame muidugi, et teadusuuringute ajaloos on palju näiteid sellistest juhtumitest, kus üldtunnustatud õpetused on valeks osutunud. Leidub ka palju näiteid sellest, kuidas vähemtunnustatud seisukohad lõpuks õigeks tunnistatakse. Kuidas saame me poliitikutena teha otsuse olukordades, kus teadlastel on eri arvamused? Me ei saagi! See on aga risk, mis meie kui poliitikute tööga kaasneb, ning me ei pääse sellest.
<P>
Eeskiri, mis meil sellega seoses Euroopa institutsioonides kasutusel on, ütleb, et me peame lähtuma pädevate teaduskomiteede soovitustest ning nii me antud juhul ka toimisime. Ma tunnistan siiski avalikult, et minu jaoks on kõne all olev teema niivõrd tähtis, et isegi kõige väiksemate vihjete puhul sellele, et on uusi teaduslikke tulemusi, isegi kui need tulevad näiteks ajalehest, esitab komisjon need kohe teaduskomiteele uurimiseks.
<P>
Viimane teema on üpris ärritav. Seoses sellega ütlen, et ma arvasin tõepoolest, et ühe liikmesriigi valitsuse juurde kuuluv instituut peab kinni vähemalt miinimumnõuetest seoses teadustöö heade tavadega. Saksamaa Riikliku Riskianalüüsi Instituudi väide, mida Saksamaa meedia laialt levitab, et meil on seoses polütsükliliste aromaatsete süsivesinikega sada korda rangemad piirväärtused autorehvide jaoks, kui meil on laste mänguasjade jaoks, on lihtsalt skandaali tekitamine. See on kõigest skandaali tekitamine ja sealsed teadlased teavad seda.
<P>
Tõsiasi on, et eeskirjad seoses autorehvide tootmisega, eriti seoses tootmisprotsessis kasutatavate õlidega, võeti vastu ammu enne REACH-määrust ja enne mänguasjade direktiivi ning antud juhul on üks nendest ainetest võetud võrdlusnäitajaks. See aine aga esindab tervet rühma, millesse kuulub umbes sada teist ainet. Seepärast tuleb võrdlusnäitaja sajaga korrutada, mille tulemusena saame täpselt sama piirväärtuse, mis kehtib ka teistele Euroopa Liidu toodetele.
<P>
See tähendab, et kuna autokummide tootmises võtab teatud õlide kasutamisele kehtestatud piirväärtus aluseks nende ainete kõige väiksema sisalduse, mis on veel tootes mõõdetav, on see ka täpselt sama mänguasjade jaoks. Sisaldus määratletakse kõige väiksema mõõdetava sisaldusena. Ma saan ainult paluda, et Riiklik Riskianalüüsi Instituut selle eksitava ja kaitstamatu väite tagasi võtaks. Asjaolu, et me selliste asjadega üldse tegelema peame, on tõesti lubamatu.
<P>
Kokkuvõtteks: mis mänguasjade direktiivi puutub, siis koostasime dokumendi, mis on meie parimate teadmiste ja veendumuste kohaselt kooskõlas selle vastuvõtmise ajal olemasolevate võimalustega. Direktiiv on lisaks sõnastatud nii, et alati on võimalik kaasata sellesse uusi teaduslikke tulemusi, mistõttu meie mänguasjade ohutusnõuded on alati kooskõlas teadusuuringute uusima tasemega.
<SPEAKER ID="206" NAME="Andreas Schwab">
fraktsiooni PPE nimel. - (DE) Austatud juhataja, lugupeetud volinik! Ma tänan teid siiralt nii selge ja usaldusväärse avalduse eest seoses kõne all olevate piirväärtustega. Euroopa Rahvapartei (kristlike demokraatide) fraktsiooni, kelle raportöör Marianne Thyssen tol ajal mänguasjade direktiivi koostamisel osales, nimel tahaksin ma kinnitada, et ka meie tahame saavutada ja teostada täielikku kaitset seoses kõikide ohtlike ainetega. Teame, et antud valdkonnas on meil eriline vastutus seoses meie laste tervisega ning seetõttu meie tulevikuga.
<P>
Eriti nüüd, enne jõule, nagu mainisite, vajavad vanemad ja vanavanemad kindlat teadmist, millised mänguasjad on nende laste ja lapselaste jaoks ohutud ja milliseid mänguasju nad neile osta võiksid. Nagu teie, nii nõuan ka mina, et liikmesriikide, eriti Saksamaa, turujärelevalvega tegelevad asutused täidaksid oma kohustusi ja kõrvaldaksid ohtlikud mänguasjad turult. Ma arvan, et tegime tol ajal õigesti, kui otsustasime mitte kehtestada mänguasjadele üldise kriteeriumina kolmanda asutuse sertifitseerimise kohustust.
<P>
Mis piirväärtustesse puutub, siis nagu te mainisite, esitati aasta eest sarnane palve. Sel ajal kirjutasin teile kirja, milles palusin teil antud küsimusega komisjoni teaduskomitee poole pöörduda, mille eest ma teile väga tänulik olen. Tahtsin tookord saada ka teaduslikumaid seisukohti Saksamaalt, ning nüüdseks olen ma need ka saanud. Tahaksin mainida Stuttgarti keemiliste- ja veterinaaruuringute ameti (Chemisches und Veterinäruntersuchungsamt Stuttgart) uuringut, mille kohaselt on uues direktiivis olevate kõrgemate migratsiooni piirväärtuste võrdlused viisteist aastat vanade väärtustega direktiivis DIN EN 713 tehnilisest seisukohast raskesti hinnatavad.
<P>
Loodan, et sellega saan ma selgitada, et tegemist ei ole lihtsalt probleemi lükkamisega teadlaste õlule öeldes, et me ei taha asja lähemalt uurida, sest me ei taha seda mõista, vaid tegemist on ehtsa ja keerulise aruteluga asjatundjate vahel, ning üks Saksamaa instituut jääb oma seisukohale lihtsalt igati kindlaks. Sellegipoolest palun ma teil teha kõik, mis teie võimuses, lugupeetud volinik, et asjaga tegelevad teaduslikud instituudid omavahel kokku viia, et nad saaksid jõuda üheskoos teaduslikult objektiivse järelduseni.
<SPEAKER ID="207" NAME="Sylvana Rapti">
fraktsiooni S&D nimel. - (EL) Austatud juhataja! Igal aastal samal ajal kannavad vanemad hoolt selle eest, et jõuluvana saaks kindlasti kätte laste kirjad, milles nad mänguasju paluvad. See siin võib olla just üks nendest mänguasjadest või üks nendest 104 mänguasjast, mida kontrollis Saksamaa Riiklik Riskianalüüsi Instituut, mis vastutab tarbekaupade ohutuse kontrollimise eest.
<P>
Kuulasin äsja, kuidas lugupeetud volinik süüdistas instituuti selles, et see oma tööd tegi. Kuulasin, kuidas ta teadlasi süüdistas. Kuulasin, kuidas ta süüdistas liikmesriike, kes järelevalve eest vastutavad. Kuulasin seda kõike suure huviga, nagu ma kuulasin ka seda, kuidas ta meile pidevalt ausalt ja kindlatele andmetele tuginedes ütles, et iga eelnevat direktiivi täiustatakse vahetevahel uute andmetega. Ainuüksi see tõsiasi tõestab, et Saksamaa Riiklik Riskianalüüsi Instituut tegi oma tööd hästi. Seda tuleb meeles pidada!
<P>
Mis direktiivi puutub, siis nagu te teate, jõustub see 2011. aastal ning keemiliste ainete jaoks 2014. aastal. Veel üks asi: 17. detsembril ehk ülehomme esitab iga liikmesriik komisjonile oma eelnõu seoses turujärelevalve määrusega.
<P>
Need on vahetult seotud jõuluaegse turu ja meie laste tervisega, kes mängivad mänguasjadega, mida me neile ostame. Lõpetuseks lisan, et me ei tohiks pidada seda arutelu seoses mänguasjadega igal aastal samal ajal. Mänguasjade ja ohutuse üle tuleb arutleda aastaringselt. See on komisjoni kohustus.
<SPEAKER ID="208" NAME="Jürgen Creutzmann">
fraktsiooni ALDE nimel. - (DE) Austatud juhataja, lugupeetud volinik! Euroopa Demokraatide ja Liberaalide Liidu fraktsioon toetab Saksamaa Riikliku Riskianalüüsi Instituudi seisukohta seoses sellega, et kantserogeensete ainete hindamisel tuleb lähtuda nn ALARA printsiibist, mille põhimõte on "nii madal kui on võimalik saavutada”.
<P>
Teiseks tuleneb sellest komisjoni vajadus kontrollida, kas mänguasjade direktiivis sätestatud piirväärtused rahuldavad antud printsiipi.
<P>
Kolmandaks, kui see ei ole nii, siis peab komisjon kandma hoolt selle eest, et seni, kuni kõik liikmesriigid on mänguasjade direktiivi 2011. aastaks oma õigusaktidesse üle kandnud, on piirväärtused mänguasjade direktiivis sätestatud nii, et oleks välistatud igasugune mänguasjade tootmises kasutatavatest pehmendavatest ainetest tulenev risk laste tervisele.
<P>
Neljandaks tuleb rakendada seoses mänguasjade juurdepääsetavate osadega mänguasjade direktiivis sätestatud põhimõtet, et kantserogeensed, mutageensed või reproduktiivtoksilised kemikaalid on keelatud. See tuleb saavutada sätestatud piirväärtuste raames. Vastasel juhul on säärane direktiiv kasutu.
<P>
Viiendaks on üldiselt vaja paremat ja tõhusamat turujärelevalvet, sest harilikult ületavad Euroopa Liidus sätestatud piirväärtusi just ELi imporditud mänguasjad. Tõhusam turujärelevalve võimaldaks kontrollida ka ELi mänguasjatootjate tooteid, et kontrollida, kas nad peavad kinni sätestatud piirväärtustest.
<P>
Kuuendaks, kui see peaks tõele vastama, siis on täiesti vastuvõetamatu, et ELi imporditavatele mänguasjadele kehtivad madalamad standardid kui USAsse imporditavatele mänguasjadele. Saksamaa toiduainete-, põllumajandus- ja tarbijakaitseministri Ilse Aigneri ähvardus omal käel nn toksilised mänguasjad ära keelata on minu arvates täiesti vale viis asjale lähenemiseks ning pigem õõnestab see usaldust Euroopa siseturu toimimisse. Selliste riiklike populaarsete arvamuste edendamine hävitab usalduse Euroopa institutsioonidesse ning õõnestab ka Saksamaa Liitvabariigi valitsust, mis mänguasjade direktiivile oma heakskiidu andis.
<SPEAKER ID="209" NAME="Heide Rühle">
fraktsiooni Verts/ALE nimel. - (DE) Austatud juhataja, lugupeetud volinik! Palusime pidada arutelu, et teha parandusi ja selgitada, mis vastab kõne all olevate väidete puhul tõele ja mis on kõigest odav populism. See oli taust. Oleksime tahtnud, et komisjon palju varem ajakirjanduse poole pöörduks, kuid kui asja saab selle arutelu käigus selgeks rääkida, siis oleme sellega väga rahul.
<P>
Tervitan teadaannet, et te kavatsete teostada katseid seoses raskemetallide ja pehmendavate ainetega. Minu arvates on seda hädasti vaja. Tahaksin juhtida tähelepanu asjaolule, et ajavahemikus 1980 - kui andmeid koguma hakati - kuni 2006 tõusis alla 15-aastaste laste puhul tuvastatud vähijuhtumite arv rohkem kui 50%.
<P>
Pahaloomulised kasvajad on esinemiselt teisel kohal olev laste surma põhjus. Seetõttu peame midagi ette võtma ja kontrollima, kas need näitajad on õiged, ning sellele siis vastavalt reageerima. Kui Saksamaa Riikliku Riskianalüüsi Instituudi viimane uuring näitab, et muudetud mänguasjade direktiiv ei taga piisavat kaitset kantserogeensete pehmendavate ainete eest, siis peame midagi ette võtma.
<P>
Asjaolu, et lapsed võivad kõigest ühe tunni kestnud mänguasjadega mängimise jooksul puutuda kokku sama kantserogeensete ainete kogusega, mis peitub 40 sigaretis, on lubamatu. Neid aineid on võimalik vältida. Uuring näitab, et tehniliselt on see võimalik. Seitsekümmend protsenti müügis olevatest mänguasjadest jäävad allapoole neid piirmäärasid. Seetõttu on alati võimalik nõuda samadest piirmääradest kinnipidamist ka teistelt mänguasjadelt. Küsimus seisneb arvatavasti hinnas, aga kui riski all on laste ohutus, siis ei saa lasta ainult turul hindasid reguleerida. Piirmäärade reguleerimiseks ja tõstmiseks on vaja poliitilist tegevust.
<P>
Loomulikult vastutavad liikmesriigid turujärelevalve eest, mitte Euroopa, parlament või komisjon. Oleme kutsunud Saksamaad mitmel korral üles võtma oma kohustusi seoses turujärelevalvega tõsiselt ning võtma seoses sellega kasutusele vajalikke meetmeid. Sellegipoolest ei tähenda see kindlasti seda, et me ei peaks midagi ette võtma seal, kus tekib kahtlusi, kas meie piirmäärad kajastavad uusimaid teaduslikke tulemusi. Seoses sellega loodan ning palun ma, et uus komisjon esitaks parlamendile nii pea kui võimalik vastavad ettepanekuid, et saaksime siis kohandada asjaomaseid piirväärtusi komiteemenetlust rakendades.
<SPEAKER ID="210" NAME="Marianne Thyssen" AFFILIATION="PPE">
(NL) Austatud juhataja, lugupeetud volinik, head kolleegid! Laste, meie kõige väiksemate ja väärtuslikumate tarbijate ohutus on olnud alati Euroopa Rahvapartei (kristlike demokraatide) fraktsiooni ning tegelikult kogu täiskogu jaoks üheks tähtsaimaks teemaks. Just seetõttu võtsimegi aasta eest vastu uue range mänguasjade ohutust käsitleva direktiivi. Tänu suurepärasele koostööle voliniku ja tema teenistustega, nõukogu eesistujariigi ning teiste Euroopa Parlamendi liikmetega kõikidest fraktsioonidest suutsime selle tohutu ülesandega valmis saada ning seda isegi ühe lugemise käigus. Kõik meie institutsioonid olid veendunud, et olime koostanud võimalikult ranged õigusaktid, millest lähtuti tähelepanelikult isegi Hiinas ja Ameerika Ühendriikides.
<P>
Parlament tegutses mõistlikult seoses kolmandate asutuste sertifitseerimisega ning võttis keemiliste ainete, nagu allergeenid ja raskemetallid, standardite suhtes eriti range seisukoha. Kantserogeensete, mutageensete või reproduktiivtoksiliste ainete jaoks nõudsime me täielikku keeldu, mille puhul oleks lubatud vaid paar väga rangete tingimustega erandit. Õigusaktides on sätestatud küll üleminekuperiood, mis on sedalaadi süsteemile omane ja täiesti loomulik, kuid see üleminekuperiood on lühem kui aeg, mida tööstus pidas vajalikuks vajalike muudatuste tegemiseks. Head kolleegid! Me kas saime täiesti valesti aru ja vastuvõetud õigusakt oli täielik läbikukkumine või on teadus ja tehnoloogia arenenud nii kiiresti, et õigusakti on juba jälle vaja muuta, mida komiteemenetlusega väga kiiresti teha saab, või ei ole midagi valesti ning sel juhul ei tohi me kasutada ära inimeste hirmusid ja nende kartusi seoses oma laste ohutusega. Kuulasin lugupeetud volinikku ja ma usun teda ning mõistan, et Euroopa Komisjon teeb oma tööd.
<P>
Kui antud valdkonnas peaks ilmnema uusi rikkumisi, siis arvan, et see on piisavaks tõestuseks, et turujärelevalvet teostatakse ja et see toimib. Sel juhul on meil kaks küsimust. Kas õigusaktid on ikka veel ajakohased ja kas turujärelevalve on piisav? Kui vastus mõlemale küsimusele on jaatav, siis peame vältima igati tee andmist populismile ning tegema inimestele selgeks, et muretsemiseks ei ole põhjust.
<SPEAKER ID="211" NAME="Christel Schaldemose" AFFILIATION="S&amp;D">
(DA) Austatud juhataja! Ma tänan teid, lugupeetud volinik, teie sissejuhatuse eest! Kui ma õigesti aru sain, siis tahtsite te algatada uuringu seoses sellega, kas Saksamaal on laste mänguasjades tõepoolest liiga palju toksilisi aineid, nagu seda eelnimetatud uuring näitas. Kui ma õigesti aru sain, siis on teie kavatsus väga hea. On väga oluline, et me igal juhul kiiresti tegutseksime. Kui meil on antud vähimatki põhjust kahtluseks, et meie laste tervis on ohus, siis peame midagi ette võtma. Me hindaksime väga ka seda, kui komisjon annaks parlamendile peagi teada, kas kõne all olevad väited on õigustatud. Tahaksin juhtida tähelepanu ka asjaolule, et paljud teadlased ütlevad, et mänguasjades kasutatavate pehmendavate ainete jaoks ei olegi ohutuid piirväärtusi. Ainus võimalus ohutuse tagamiseks on nimetatud aineid mänguasjades mitte kasutada. Arvan, et me peaksime asja üle järele mõtlema ning otsustama, kas me ei oleks pidanud eeskirju mitte rangemaks muutma. Ma ei ole kindel, kas eeskirjad on piisavalt head, isegi uue mänguasjade direktiivi omad.
<P>
Veel üks teema, mille siinkohal tõstatada tahan, on nimelt see, et me saime kuu aega tagasi komisjonilt uuringu uute turujärelevalve õigusaktide rakendamise kohta igas liikmesriigis. Turujärelevalve korraliku toimimise tagamine on tõepoolest iga liikmesriigi kohustus. Sellele vaatamata näitas uuring, et eeskirjade rangemaks muutmisest hoolimata suurendas ainult kaks liikmesriiki investeeringuid turujärelevalvesse. Arvan, et me peaksime suutma midagi enamat ära teha. Vajame palju paremat turujärelevalvest just seepärast, et hoida ära ohtlike mänguasjade sattumist turule. Seepärast loodan ka, et komisjon kannab hoolt selle eest, et liikmesriigid oma kohuseid täidaksid.
<SPEAKER ID="212" NAME="Anna Hedh" AFFILIATION="S&amp;D">
(SV) Austatud juhataja! Ma tänan volinik Günter Verheugenit selle eest, et ta täna siia tuli ja meile kõne all olevast tähtsast teemast rääkis. Meil on suur vastutus kanda hoolt selle eest, et meie lapsed ei oleks ohus ja ei kannataks. Soovin kasutada võimalust ja esitada mõned küsimused, mis puudutavad komisjoni lubadusi seoses läbirääkimistega enne mänguasjade direktiivi esimest lugemist ja enne meie täiskogu hääletust.
<P>
Läbirääkimistel osalenud fraktsioonid nõustusid teatud müratasemele kehtestatud piirväärtuste kõrvaldamisega, sest komisjonis heakskiidetud sõnastuses olid sätestatud kindlad detsibellide tasemed. Komisjon ütles, et need tasemed võivad olla liiga kõrged ja lubas võtta kasutusele standardi, mis põhineb maksimaalsetel pideva müra ja lühikese kestvusega müra tasemetel. Kui kaugele on jõudnud komisjon oma tööga seoses mänguasjade tekitatud kuulmiskahjustuste vältimisega? Millal võime oodata standardi kehtestamist, milles on sätestatud mänguasjade jaoks lubatud maksimaalsed müratasemed?
<P>
Tahaksin mainida ka probleemi seoses hoiatussiltidel kasutatava kirja suurusega. Ka seoses sellega öeldi meile, et see küsimus lahendatakse standardiga. Milline on komisjoni seisukoht seoses antud juhul kasutatavate eeskirjadega? Millal võime oodata hoiatussiltidel kasutatava kirja minimaalset suurust käsitleva standardi kehtestamist?
<SPEAKER ID="213" NAME="Małgorzata Handzlik" AFFILIATION="PPE">
(PL) Mänguasjade ohutuse teema pakub palju huvi just nüüd, enne jõuhooaega, kui me mõtleme sellele, milliseid mänguasju oma lastele osta. Eelmisel parlamendi ametiajal valmistasime ette minu arvates väga hea lahenduse meie laste mänguasjade ohutuse tõstmiseks. Kahjuks peame ootama veel ära nende sätete mõjud. Sellele vaatamata arvan ma, et need annavad käegakatsutavaid tulemusi.
<P>
Tahan tänada komisjoni teenistusi algatuse "Toys Road Show” korraldamise eest, mis aitab ettevõtetel teha ettevalmistusi seoses direktiivi kasutuselevõtmisega kaasnevate muutustega.
<P>
Sellegipoolest, lugupeetud kolleegid, valmistab mulle pahameelt üks teine uudis. Novembri lõpus otsustas USA tarbekaupade ohutuse komisjon (Consumer Product Safety Commission) kutsuda turult tagasi üle miljoni võrevoodi. Veel miljon võrevoodit kutsutakse tagasi Kanada turult. Võrevoodit kasutatakse iga päev ja lapsed puutuvad nendega kokku vahest isegi rohkem kui mänguasjadega. Arvestades kõne all oleva operatsiooni ulatusega, oleksin ma tänulik, kui komisjon selle kohta oma seisukohta avaldaks. Kas võime olla kindlad, et Euroopa turul olevad võrevoodid on ohutud?
<SPEAKER ID="214" NAME="Anja Weisgerber" AFFILIATION="PPE">
(DE) Austatud juhataja, lugupeetud volinik! Ka mina soovin teid esmalt teie selgelt sõnastatud avalduse eest tänada! Üleüldiselt võib öelda, et mänguasjade direktiiv on meie laste ohutust oluliselt suurendanud. Me kõik lähenesime direktiivile kavatsusega koostada maailma rangeimad mänguasjade ohutust käsitlevad õigusaktid. Sellele vaatamata valmistavad paljudele lapsevanematele ja vanavanematele nüüd muret Saksamaa Riikliku Riskianalüüsi Instituudi uuringute tulemused, millest te rääkisite. Peame küsima endalt, kas instituudi avaldused ja arvamused peavad paika. Kindlasti peame tõsiasju väga hoolikalt uurima, sest lõppude lõpuks on kaalul ikkagi meie laste tervis.
<P>
Tahaksin tänada teid siinkohal südamest valmisoleku eest antud teemaga tegeleda, kuid ma arvan, et tegutseda tuleks siiski kiiremini! Teie sõnul esitab teaduskomitee oma tulemused alles järgmise aasta esimesel poolel. See peab toimuma kiiremini! Me räägime ikkagi oma laste tervisest. Tahan siinkohal ka mainida, et ma ei mõista tõesti, miks Saksamaa Riiklik Riskianalüüsi Instituut nende avalduste esitamisega nii kaua viivitas.
<SPEAKER ID="215" NAME="Georgios Papanikolaou" AFFILIATION="PPE">
(EL) Austatud juhataja! Viimaste aastate jooksul on jäädvustatud mitukümmend juhtumit, kus lapsed on vajanud mänguasjades leiduvate kahjulike ainete tõttu kiiret kirurgilist sekkumist. Ainuüksi 2000. aastal oli 36 sellist juhtumit. Tuletan täiskogule meelde, et alles eelmisel nädalal avaldati Ameerikas aruanne, mille kohaselt sisaldab üks kolmandik ringluses olevatest mänguasjadest ohtlikke keemilisi aineid.
<P>
Seetõttu peame aru saama, et Euroopa vastavusmärgist (CEE) ei piisa veel mänguasjade ohutuse tagamiseks. Vastavusmärk antakse välja pärast seda, kui seda taotlev ettevõte on esitanud vastava toimiku, mitte pärast toote juures ennetavate ja juhuproovide tegemist, mistõttu me ei saa eeldada, et mänguasjad on ohutud.
<P>
Seega et kanda hoolt selle eest, et meie lapsed - mul endal ei ole küll veel lapsi, kuid ma loodan ühel päeval ka ise isaks saada - saavad jõuluvanalt kinke, mis on ohutud ja mille pärast lapsevanemad muretsema ei pea, on vaja liikmesriikidele seoses põhjalikumate kontrollide tegemise ja loomulikult ka olemasolevate õigusaktide tugevdamisega survet avaldada.
<SPEAKER ID="216" NAME="Günter Verheugen">
komisjoni liige. - (DE) Austatud juhataja, head kolleegid! Mul on hea meel arutelus välja paistnud laialdase üksmeele üle! Alustuseks on mul üks märkus. Tegemist on Saksamaa Riikliku Riskianalüüsi Instituudiga. See teaduslik instituut on mulle juba mõnda aega silma hakanud sellega, et nad kipuvad avaldama avalikkusele häirettekitavaid teadaandeid ilma komisjoni või ühtegi teist Euroopa institutsiooni oma uuringute tulemustest eelnevalt teavitamata. Võite selle kohta ise oma otsuse teha. Tean ainult nii palju, et hetkel toimuvad läbirääkimised seoses kõne all oleva instituudi jätkuva rahastamisega Saksamaa eelarvest. Võimalik, et sellest on tingitud ka instituudi intensiivsed avalikkuse teavitamisega seotud tegevused ning asjaolu, et instituut ei ole huvitatud sellest, et me nende uuringute tulemusi ka piisaval tasemel kontrollida saame.
<P>
Vaatamata sellele - ja siinkohal saadi minust vist valesti aru -, isegi kui me midagi ajakirjandusest loeme, peame eeldama, et tegemist võib olla uute teaduslike tulemustega, ning ma olen vastava teabe juba teaduskomiteele edastanud. Ei ole enam põhjust meile öelda, et vastav teave tuleks teaduskomiteele esitada. Niipea, kui ma saan teada, et on olemas uusi teaduslikke tulemusi seoses mänguasjade ohutusega ja seoses meie kehtestatud piirmääradega, esitan ma need andmed nimetatud teaduskomiteele.
<P>
Pean siiski veel kord rõhutama, et te ei saa eeldada, et mina teen otsuse, nagu ka mina ei saa eeldada, et teie teete otsuse, kui tegemist on vaidlustega teadlaste vahel seoses nende uurimismeetoditega. Seda ei saa teha ei mina ega teie. Võin kõigest öelda, et võimalike piirmäärade mõõtmise metoodikate üle on arutletud tõsiselt nii parlamendis, nõukogus kui ka komisjonis. Lisan ka, et kõne all oleva Saksamaa instituudi seisukohta ei jaga mitte ükski teine Euroopa teaduslik instituut. Kui te arvate, et peaksin lähtuma ühe ainsa teadusliku instituudi arvamusest ja eirama kõiki teisi arvamusi, siis võite seda mulle öelda ja mind selle pärast noomida. Ma ei saa sellist vastutust enda peale võtta. Ka keegi teist ei saa seda teha! Kuid ma ütlen veel kord, et kui esitatakse uusi teaduslikke tulemusi, siis algatatakse ka vastav protsess.
<P>
Anja Weisgerber, te ütlesite, et protsess peaks kiiremini toimima, kuid kahjuks ei ole see võimalik. Tegemist on väga keeruliste teaduslike küsimustega. Meil on vaja teha katseid. Te ehk ei tea seda, aga selliste väidete kinnitamiseks on vaja teha näiteks põhjalikke loomkatseid. Me ei saa sundida teadlasi esitama tulemusi kindla ajakava alusel. Mul on väga kahju, aga see ei ole võimalik. Seetõttu palun ma teil lihtsalt leppida sellega, et teaduskomitee sõnul saavad nad esitada meile põhjendatud tulemusi järgmise aasta keskpaigaks, ning see on tõsi. Kui tuleb välja, et on tõepoolest uusi tulemusi, siis valmistab komisjon nende tulemuste põhjal viivitamatult ette uued ettepanekud. Ma loodan, et see on kõik arusaadav.
<P>
Jürgen Creutzmann, kasutame tõepoolest vähima võimaliku riski tagamise põhimõtet. Selle mõistmiseks ei vaja ma Saksamaa Riikliku Riskianalüüsi Instituudi abi. Seetõttu on tagatud ka kõik nõuded, mis te sellest põhimõttest tuletasite.
<P>
Heide Rühle! Ütlesite, et ma oleksin pidanud varem ajakirjanduse poole pöörduma. Teid üllatab kindlasti asjaolu, et seda ma just tegingi. Täpselt samamoodi, nagu ma arvan, et see, mida ma täna siin parlamendile ütlesin, ei jõua Euroopa ja kindlasti mitte Saksamaa meediasse, nii ei kajastanud Saksamaa meedia ka minu tookordset asjalikku ja minu arvates väga rahulikku avaldust. Sellele vaatamata tegin ma asjakohase avalduse ja selgitasin tõsiasju. Ma saadan teile heameelega selle teksti.
<P>
Proua Davidson, meil on maailma kõige rangemad õigusaktid! Selle üle võime uhked olla. Kui kõne all on mänguasjade ohutus, siis ei lase komisjon kellelgi maailmas üle trumbata.
<P>
Christel Schaldemose, võin teiega ainult nõustuda ja öelda, et me ei tohi kahelda liikmesriikide vastutuses seoses turujärelevalve teostamisega. Olen teiega täiesti nõus, et siinkohal on väga tähtis rakendamise küsimus ning me oleme ka sellega seoses vastavaid ettevalmistusi teinud.
<P>
Viimane küsimus, mille Anna Hedh esitas, on väga oluline. Mainisite seoses eri standarditega kahte näidet, millest üks oli seotud müraga. Asjaomased suunised on juba Euroopa standarditega tegelevatele organisatsioonidele edastatud. Standardite puhul aga kehtivad samad tingimused, mis muu teadustöö puhul. Ei saa eeldada, et need valmivad nädala või ühe või isegi paari kuu pärast. See võtab aega. Sellegipoolest tegeletakse kõikide standarditega, millest räägiti, ja need valmivad õigel ajal ning nendest lähtudes saame seejärel töötada välja toodete täpse võrdlusaluse ning tugevdada turujärelevalvet.
<P>
Tahan veel ühte punkti käsitleda. Lapsevoodid, mida siin mainiti ja seoses millega on USAs olnud mõningaid probleeme, ei ole mänguasjad. Seetõttu ei kuulu need mänguasjade direktiivi kohaldamisalasse vaid pigem üldise tooteohutuse direktiivi kohaldamisalasse. Seoses sellega ei pea me end ameeriklaste eest peitma. Viimastel aastatel on Euroopas kasutuselolevad üldise tooteohutuse tagamise meetmed korduvalt oma väärtust näidanud. Kui Euroopa turule tulevad ohtlikud tooted, võime nüüd teatud kindlusega eeldada, et kõiki liikmesriike ja komisjoni teavitatakse nendest ja et võetakse kasutusele vajalikud meetmed.
<SPEAKER ID="217" NAME="Juhataja">
Arutelu on lõppenud.
<P>
Kirjalikud avaldused (kodukorra artikkel 149)
<SPEAKER ID="994" NAME="Jim Higgins  " AFFILIATION="PPE">
kirjalikult. - Tervitan asjaolu, et direktiiv 2009/48/EÜ mänguasjade ohutuse kohta jõustub 2011. aastal. Sellegipoolest on kahetsusväärne, et direktiiv ei kehti veel 2010. aasta jõulude ajal, kui müüakse suur osa ELis toodetud või ELi imporditud mänguasjadest. Loodan, et liikmesriigid võtavad üle kõik kõne all oleva tähtsa direktiivi elemendid juba enne rakendamise tähtaega, et anda tarbijatele ja vanematele rohkem meelerahu.
<SPEAKER ID="993" NAME="Artur Zasada  " AFFILIATION="PPE">
kirjalikult. - (PL) Sooviksin seoses selle aruteluga juhtida tähelepanu asjaolule, et peame parandama Euroopa Liidu tarbijate õnnetustega seotud registri toimimist, mille juurde kuulub muu hulgas teabe kogumine lastele mõeldud toodete kasutamisest tingitud surmajuhtumite ja kehavigastuste kohta. Kõne all olev register peaks olema oluline element tarbijate, kaasa arvatud kõige nooremate ja abitumate kaitsmiseks. Kahjuks ei toimi Poola standardiameti väikelastele mõeldud toodete ja mänguasjade ohutuse eest vastutavad tehnilise komisjoni asjatundja arvamusel seni kiire teabevahetus liikmesriikide ja Euroopa Komisjoni vahel veel rahuldavalt ning sammud, mida teatud riikides astutakse nende toodete turule pääsemise vältimiseks või tehakse nende piiramiseks, ei ole piisavad. Palun seda probleemi lähemalt käsitleda!
