<CHAPTER ID="012-01">
1. Somaalia
<SPEAKER ID="236" NAME="Juhataja">
Järgmine päevakorra punkt on arutelu kuue resolutsiooni ettepaneku üle Somaalia kohta.
<SPEAKER ID="237" NAME="Marios Matsakis">
autor. - Härra juhataja, Somaalia on riik, mille kodanikud elavad väga viletsas ja kaootilises olukorras, mis on täidetud ohtudega nende heaolule ja isegi elule. See täiskogu - ja tegelikult rahvusvaheline üldsus üldiselt - on ikka ja jälle tegelenud vastuvõetamatu olukorraga kõnealuses riigis. Nii EL kui ka ÜRO ja muud rahvusvahelised organid on andnud Somaalia rahvale palju rahalist ja muud abi ning jätkavad andmist.
<P>
Kuid riigi kurvale olukorrale lisaks tekkis nn islamikohtute tegevus. Tegelikult ilmneb neis kuritegelike ja kurjade inimeste tegevus, millega terroriseeritakse kaaskodanikke, kasutades ettekäändena religiooni, käesoleval juhul islamit.
<P>
Hiljutine vägistamisohvri, 13-aastase tüdruku Aisha Ibrahim Duhulow' hukkamine kividega surnuksloopimise läbi on selle praktika järjekordne näide. Kuid kõige uuem murettegev nähtus järk-järgult lagunevas Somaalia ühiskonnas pole vaid selliste metsikuste barbaarne ulatus, vaid ka asjaolu, et sellise jälestusväärse teo pani toime 50-meheline rühm ja seda jälgis umbes tuhat pealtvaatajat. Inimlikult aktsepteeritud sotsiaalpsühholoogia parameetreid kasutades on sellist jälki sadistlikku käitumist lihtne hukka mõista, kuid raske mõista.
<P>
Somaalia valitsus peab rahvusvahelise üldsuse ja Aafrika Liidu toel koheselt need kuratlikud islamikohtud laiali saatma, samuti need, kes toetavad või propageerivad nende tegutsemist riigis.
<SPEAKER ID="238" NAME="Manuel Medina Ortega" LANGUAGE="ES">
Härra juhataja, Euroopa Parlamendi Sotsiaaldemokraatide fraktsiooni nimel soovin väljendada meie täielikku hukkamõistu selles Somaalia piirkonnas jumala nimel sooritatavate mõrvade suhtes. Vähe metsikusi on sooritatud nende poolt, kes pole appi kutsunud jumalat või religiooni.
<P>
Eriti pean ma hukka mõistma viisi, kuidas see metsik mõrv sooritati: 13-aastane tüdruk vägistati, seejärel süüdistati teda abielurikkumises ja siis kiirustasid viis inimest, kui me võime neid nimetada inimesteks, teda kividega surnuks loopima, isegi takistades kellelgi teda päästmast, staadionil u 1 000 pealtvaataja ees.
<P>
See sündmus, koos piraatlusega, mis sel aastal on seni tähendanud peaaegu 100 aluse kaaperdamist Somaalia ranniku lähedal, kujutab endast täiesti vastuvõetamatut humanitaarolukorda.
<P>
Rahvusvaheline üldsus ei saa jääda passiivseks. Rahvusvaheline üldsus ei tohi jääda passiivseks argpükslikkuse ja metsikuste toimepanemise õigustamiseks religiooni kasutamise ees. Seepärast peame me taastama korra, toetades Somaalia seaduslikku valitsust, et viimane saaks tagasi võtta kontrolli kogu riigis ja luua õigusriigi, mis inimõigusi austab.
<P>
Ma usun, et on olnud vähe juhtumeid, kui meie ees on niivõrd selgelt seisnud olukord, mis nõuab meilt tegutsemist. Ma usun, et meie siin maailma kõige tähtsamas, 500 miljoni inimese ja 27 riigi ühenduses, ei saa jääda passiivseks. Me peame sekkuma. Ma ei tea, kuidas me seda teha saame, kuid ma usun, et me peame, ja kiiresti.
<P>
Sotsiaaldemokraatide fraktsioon ei nõustu viimasel hetkel esitatud muudatusettepanekutega, mille üle pole asjakohaselt läbi räägitud. Me toetame resolutsiooni ühisettepaneku teksti ja loodame, et see tähistab Euroopa Liidu tõsise mure algust sedasorti humanitaarküsimuse pärast, samuti liidupoolset hukkamõistu jumala nimel metsikuste toimepanemiseks usuliste mõistete väärkasutuse suhtes.
<SPEAKER ID="239" NAME="Ryszard Czarnecki">
autor. - (PL) Härra juhataja, ma olen parlamendis osalenud kümnetes inimõigustealastes aruteludes, kuid täna olen vist eriti liigutatud, sest tegelikult, kui me räägime suurtest arvudest, tuhandetest hukkunutest, siis järk-järgult kaob selle emotsionaalne mõju. Siiski, kui me käsitleme ühe konkreetse isiku, tegelikult lapse, kolmeteistaastase tüdruku nimega Aisha Ibrahim Duhulow, mõrva, siis tõepoolest selle teo julmus sunnib meid mõtlema, mida me teha saame.
<P>
Tegelikult muidugi ei piirdu Somaalias toimuv ainult selle ühe kohutava, julma mõrvaga, millel on kohaliku islamistliku religioosse õiguse majesteetlik õnnistus. Samuti hõlmab see - ja see väärib nimetamist ja eelmised esinejad pole seda nimetanud - enesetapupommitamisi, milles on hiljuti hukkunud kolmkümmend inimest. See hõlmab avalikke piitsutamisi, mida riigi pealinnas radikaalsete islamistide jõu demonstreerimiseks toime pannakse. See hõlmab paljusid inimõiguste rikkumisi. Samuti hõlmab see - ehkki seda on harvemini nimetatud ja seda peaks rõhutama - kahe Itaalia katoliku nunna, keda nüüd hoitakse Somaalias, hiljutist röövimist Kenyas.
<P>
Kokkuvõtteks, me peame täna ütlema kõlava "Ei!”.
<SPEAKER ID="240" NAME="Urszula Gacek">
autor. - Härra juhataja, iga neljapäeva pärastlõunal, täiskogu istungitel Strasbourgis kuuleme me järjest uutest tragöödiatest, alatutest kuritegudest, metsikustest ja sügavast ebaõiglusest. Konkurents kolme koha pärast, mis on eraldatud kiireloomulistele aruteludele, on parim märk inimese jätkuvast ebainimlikkusest teise inimese suhtes.
<P>
Sellel masendaval taustal on raske kujutleda, et mõni juhtum suudaks meid ikkagi veel šokeerida. Me võime öelda, et oleme juba kõike kuulnud. Siiski puutume me aeg-ajalt kokku juhtumitega, mis on nii ülimalt eemaletõukavad, et tõestavad, et meil polnud õigus. 13-aastase tütarlapse kividega surnuksloopimine Somaalias on just selline juhtum: kõigepealt oli ta grupiviisilise vägistamise ohver, järgnevalt leiti süüdi olevat abielurikkumises, samas kui vägistamise toimepanijad jäid vabadusse, ja lõpuks mõisteti ta kõige hirmsamasse surma. Nagu kolleegid on juba öelnud, 50 meest loopis ta kividega surnuks, samas kui tuhandest kõrvalseisjast koosnev rahvahulk vaatas õudse etenduse kulgemist.
<P>
Nende kiituseks tuleb öelda, et mõned kogunenud rahvahulgast püüdsid õudusest haaratud last päästa. Siiski avasid islamistid tule nende pihta, kel leidus väärikust, et püüda päästa ebainimliku ja fanaatilise tava ohvrit. Üks noor poiss maksis eluga, langedes islamistide tulistamise ohvriks.
<P>
Mida me saaksime selle jubeda kuriteo valgusel teha, et kurja heastada? Peame igati toetama Somaalia föderaalset üleminekuvalitsust, kuna ainult taastades mingigi kontrolli ja seaduslikkuse radikaalsete opositsioonirühmituste kontrolli all olevatel aladel, on mingi väljavaade vältida selliseid ja muid metsikusi.
<P>
Somaalia valitsus peaks postuumselt taastama ohvri, Aisha Ibrahim Duhulow', au. Parlament avaldab Aisha perekonnale siirast kaastunnet.
<P>
Mina olin see, kes tegi ettepaneku Aisha küsimus tänasesse päevakorda võtta. Tänan teid, et te seda palvet toetasite. Ärgu tulgu meil iial enam parlamendis sarnaseid arutelusid pidada.
<SPEAKER ID="241" NAME="Filip Kaczmarek">
fraktsiooni PPE-DE nimel. - (PL) Härra juhataja, me arutleme täna sündmuse üle Somaalias, mis jääb keskmise eurooplase kujutlusvõime piiridest välja. Esimene emotsioon, mis sellest kuuldes tekib, on uskumisest keeldumine. Te lihtsalt ei taha uskuda, et selline asi on üldse võimalik. Siiski me peaksime mõistma, et see on võimalik, sest olukord Somaalias muudab paljud asjad võimalikuks, vaatamata sellele kui vastuvõetamatud või kujutletamatud need olla võivad. Veelgi enam, olukord Somaalias mõjutab olukorda Aafrika Sarvel, mis on juba niigi raske ja keeruline.
<P>
Inimõigustealane olukord piirkonnas ja riigis paraneb ainult siis, kui muutub poliitiline olukord. Seepärast peaksime me toetama Djibouti rahulepingu rakendamist, sest kui pole rahu, stabiilsust, paranenud turvalisust ja vastutustundlikku valitsust, siis hakkame me sagedamini kuulma sellistest tragöödiatest nagu Aisha surm.
<SPEAKER ID="242" NAME="Paulo Casaca">
fraktsiooni PSE nimel. - (PT) Härra juhataja, ma pean lisama oma hääle kõigi kaasparlamendiliikmete omale, kes on sellel teemal kõnelenud. See on veel üks riik, kus on juurdumas usuline fanatism ja kus, religiooni taha peituva kohtu nimel, seatakse küsimuse alla kogu meie tsivilisatsiooni kõik aluspõhimõtted. See olukord on absoluutselt talumatu.
<P>
Pean kõigele juba öeldule veel lisama, et me ei tohi mingil juhul unustada kogu selles piirkonnas, nii Somaalias kui ka Etioopias, levivat nälga. Ilmselgelt pole sel midagi tegemist toimuvaga, see ei saa olla vabanduseks, kuid me peame ka uurima praegu Somaalias kujunevat äärmiselt tõsist humanitaarprobleemi.
<SPEAKER ID="243" NAME="Urszula Krupa">
fraktsiooni IND/DEM nimel. - (PL) Härra juhataja, inimõiguste rikkumise probleem Somaalias, mille üle täna arutleme, ulatub kaugemale kõnealuses resolutsioonis osutatud juhtumitest, mis tõepoolest pakuvad dramaatilise tõestuse kõige nõrgemate, sh tüdrukute, naiste ja röövitud nunnade, barbaarsest kohtlemisest.
<P>
Somaalias, kus 95% elanikkonnast on moslemid ja mis on üks maailma kõige vaesemaid riike, elab enamik inimesi viletsuse äärel, kirjaoskamatus ulatub 70%ni ja oodatav keskmise eluea pikkus on 47 aastat. Ehkki Somaalia taastas oma iseseisvuse enam kui 40 aastat tagasi, põhjustab klannidevaheline konkurents karjamaa ja veeallikate pärast endiselt konflikte.
<P>
Enne iseseisvust surusid koloniaalriigid konfliktid maha. Omapead jäetuna alustasid somaallased kodusõda, mis intensiivistus sedamööda, kuidas majandus kokku kukkus. Sellises olukorras peaks terrorismi ja piraatluse vastane võitlus põhinema eelkõige vaesuse ja viletsuse kaotamisel kõige vaesematele antava humanitaarabi ja arengu soodustamise kaudu.
<P>
Siiski hävitas Somaalia raskelt saavutatud stabiilsuse väline sekkumine, mis teostati terrorismivastase sõja loosungi all. Lõhestunud, vaesed, harimatud ja lihtsalt manipuleeritavad Somaalia hõimud on muutumas lihtsaks tööriistaks, millega anarhiat ja lõhestamist jätkata.
<P>
Kõigil rahvastel on õigus valida omaenda mõtte- ja eluviis ja rahvusvahelist abi ei tuleks kasutada doonorite ideoloogia levitamiseks või mõju laiendamiseks. See pole esimene kord, kui vastased kasutavad religiooni selleks, et seda halba valgusesse seada ja võimu saada ja see ei toimu ainult Somaalias, vaid ka Vietnamis ja Indias, kus katoliiklaste tagakiusamisest on saanud valimiskampaaniate osa.
<P>
Siiski, kui kiusatakse taga kristlasi, siis ei luba parlamendi vasakpoolsed-liberaalsed elemendid arutelu, mille eesmärgiks on tagakiusamise ja inimõiguste rikkumiste vältimine.
<SPEAKER ID="244" NAME="Tadeusz Zwiefka" AFFILIATION="PPE-DE">
(PL) Härra juhataja, valitsusvälised organisatsioonid hoiatavad, et Somaaliast on saanud näide kõige enam ignoreeritud humanitaartragöödiast, mida etendatakse kogu maailma ees. Paljud surevad nälga, janusse ja haigustesse ning iga neljas Somaalia laps sureb enne viieaastaseks saamist. Riigi pealinn Mogadishu on tühjaks jäetud. Suurtükituli sajab tavaliste inimeste peale. Tsiviilelanikke terroriseerivad enesetapupommitajad. Piraadid on nuhtluseks Somaalia rannikul, samas kui maal okupeerivad Somaalia Talibani jõud järjest suuremaid piirkondi, liikudes järk-järgult pealinna suunas ja viies sisse ranged šariaadiseaduseid. Ärgem loogem illusioone, seadust rakendavad nad meelevaldselt omaenda huvides. Kui lisame siia põuast ja üleujutustest põhjustatud katastroofid, siis tuleb tragöödia ulatus nähtavale. Looduskatastroofe suudame me vähemalt mõista, kuid miks on nii, et vaeses Somaalias on nii palju relvi? Minu arvates tuleneb see mõnede riikide küünilisest käitumisest, kes soovivad selles Aafrika vaeses osas ajada tihti räpast äri, samas kui meie tunneme heameelt ja nõustume olümpiamängude pidamisega Hiinas.
<SPEAKER ID="245" NAME="Esko Seppänen" AFFILIATION="GUE/NGL">
- (FI) Härra juhataja, volinik, ebastabiilne rahu Somaalias ilmneb täna professionaalsete piraatide tegutsemise kujul. Praegu Euroopa Parlamendis meie ees olev juhtum ei saanud samasugust tähelepanu: Aisha Ibrahim Duhulow kividega surnuksloopimine. Seda võib pidada veelgi suuremaks tragöödiaks kui piraatide tegevus. See annab ettekujutuse riigist, mis elab islamlistlikus keskajas.
<P>
Resolutsiooni ühisettepanek toetab võib-olla liiga ühemõtteliselt Somaalia föderaalset üleminekuvalitsust. Hiljuti kohtus piirkonna riikide esindajatest koosnev valitsustevahelise arenguameti ministrite nõukogu. See nõukogu mõistab hukka Somaalia valitsuse soovimatuse töötada oma lubaduste täitmise ja rahupoliitika suunal. Muude piirkonna riikide esindajad ütlevad, et valitsusel puudub poliitiline tahe ja algatusvõime rahule pühendumiseks ja see on ebakindluse vältimisel suurim probleem. Parlamendi resolutsioon on siiski tähtis Aishale ja seega on meie fraktsioon valmis selle vastu võtma. Oma jõupingutustes rahu saavutamiseks ei kavatse me Somaalia valitsusega minevikku unustada.
<SPEAKER ID="246" NAME="Charles Tannock" AFFILIATION="PPE-DE">
Härra juhataja, Aisha Ibrahim Duhulow oli vaevalt teismeline. Vaevalt, et ta teadis üldse midagi Euroopa Liidust või selle parlamendist. Isegi kui teda grupiviisiliselt vägistati või ta lamas kivirahe all surres, siis tõenäoliselt poleks ta kujutanud ette, et poliitikud kaugel eemal panevad tähele ta kannatusi ja mälestavad ta väga lühikest elu. Kuid ma olen kindel, et kui ta suri, siis ta teadis, et ta on julma ebaõigluse ohver.
<P>
Iiveldamapanevad kuriteod, mille pärast ta kannatas, on veelgi šokeerivamad juhtumi üksikasjade tõttu: tuhandepealine inimhulk; asukohaks staadion, justkui oleks tegemist mingi vaatemängulise spordialaga; spetsiaalselt sel eesmärgil tellitud veokikoormatäis kive; islamistid, kes tulistasid inimesi, keda kiitkem selle eest, et püüdsid päästa selle vaese tüdruku elu.
<P>
Somaalia on läbikukkunud riik ja praktilises mõttes saab EL vähe ära teha, et muuta väljaspool valitsuse kontrolli olevatel aladel valitsevate mitmesuguste klannide ja islamistlike relvarühmade barbaarsust.
<P>
Kuid me võime siiski seisukoha võtta, kinnitades omaenda väärtusi, mis on šariaadiseadustega kokkusobimatud. See pole vaid minu arvamus, vaid ka Euroopa Inimõiguste Kohtu arvamus. Käesolev traagiline juhtum ainult tugevdab meie kindlat veendumust mitte kunagi loovutada oma raskelt saavutatud demokraatlikke vabadusi obskurantismile.
<SPEAKER ID="247" NAME="Ewa Tomaszewska" AFFILIATION="UEN">
(PL) Härra juhataja, Somaalia on aastaid olnud metsikute lahingute, seadusetuse ja piraatluse näitelavaks. Hiljuti sattusid kaks poolakat inimröövlite kätte. Kuid see, mis toimus 27. oktoobril jääb inimese mõistmisvõimest väljapoole.
<P>
Kolmeteistaastane tüdruk Aisha Ibrahim Duhulow loobiti kividega surnuks. Eelnevalt vägistasid selle lapse kolm meest. Neid kurjategijaid pole arreteeritud või kohtu alla antud. Tüdruku loopisid Kismayos kividega surnuks viiskümmend meest umbes tuhande tunnistaja juuresolekul. Aishat karistati tema kallal toime pandud vägistamise eest vastavalt islamiseadusele.
<P>
See šokeeriv tegu pole üksikjuhtum, vaid islamiseaduse brutaalne toimimine jumala nimel, kes karistab ohvrit tema kallal toimepandud kuriteo eest. Kutsun Somaalia valitsust üles seda barbaarset tegevust lõpetama, kurjategijatele näidiskaristusi määrama ja Aishat rehabiliteerima.
<SPEAKER ID="248" NAME="Colm Burke" AFFILIATION="PPE-DE">
Härra juhataja, 27. oktoobril loopis 50 inimesest koosnev rühm staadionil Somaalia lõunapoolses sadamalinnas Kismayos umbes tuhande pealtvaataja silme all kividega surnuks 13-aastase tüdruku nimega Aisha Ibrahim Duhulow - ja ärgem unustagem seda nime. Teda süüdistati ja mõisteti süüdi islamiseaduse vastases abielurikkumises, kuid tegelikult oli ta kolme mehe toime pandud vägistamise ohver. Tema vägistamise süüdlasi pole arreteeritud või kinni peetud.
<P>
Mõistan jõuliselt hukka Aisha Ibrahim Duhulow kividega loopimise ja hukkamise ja olen 13-aastase vägistamisohvri kallal toime pandud barbaarse teo pärast õudusest haaratud. Nagu teatas UNICEF selle traagilise surma järel, langes laps ohvriks kaks korda: esmalt vägistamise toimepanijate käes ja siis nende käes, kes vastutavad kohtupidamise eest.
<P>
Šariaadiseaduste kohaselt ei saa sellist eemaletõukavat naiste kohtlemist kuidagi heaks kiita ega lubada. See juhtum rõhutab mitte ainult tüdrukute ja naiste ohustatust Somaalias, vaid ka iseloomulikku diskrimineerimist, mida sellised isikud on sunnitud taluma.
<SPEAKER ID="249" NAME="Marcin Libicki" AFFILIATION="UEN">
(PL) Härra juhataja, me peame täna arutelu tüdruku mõrva üle, kes loobiti Somaalias kividega surnuks. Samuti teame me, et kaks katoliku nunna on röövitud ja neid hoitakse Somaalias. Kõige selle taustaks on Somaalia rannikul vohav piraatlus. Me oleme kuulnud, et see kõik tuleneb asjaolust, et tegelikult ei toimi Somaalia valitsus üldse. Milline on antud olukorras selle maailma vägevate seisukoht? Kus on võimsad Ameerika Ühendriigid, Hiina, Venemaa ja Euroopa Liit, kes väidavad end olevat tsiviliseeritud riigid? Kui riigid pole valmis sekkuma kõige nõrgemate kaitseks, keda ründavad tegelikult mitte nii tugevad jõud, siis ei saa neid pidada tsiviliseerituteks. Milline on selles olukorras meie seisukoht? Härra juhataja, ma pöördun selle maailma vägevate poole: tehke seda, mis on õige! Täitke oma kohust!
<SPEAKER ID="250" NAME="Siim Kallas">
Euroopa Komisjoni asepresident. - Härra juhataja, komisjoni ja volinik Micheli nimel soovin esitada mõned mõtted käesolevas küsimuses inimõiguste olukorrast Somaalias.
<P>
Esmalt sooviksin jagada muret jätkuvate konfliktide ja poliitilise ebastabiilsuse pärast Somaalias. Somaalia on endiselt olukorras, kus relvastatud üksused, kes panevad süstemaatiliselt toime laialt levinud rünnakuid tsiviilisikute vastu, ei tea jätkuvalt midagi põhiõigustest ja elementaarse inimväärikuse austamisest.
<P>
Viimase paari kuu jooksul on üle Somaalia lõuna- ja keskosa puhkenud tugevnev abitöötajate, rahuaktivistide ja inimõiguslaste vastu suunatud rünnakute laine. Üksnes 2008. aasta jaanuarist septembrini tapeti vähemalt 40 Somaalia inimõiguslast ja abitöötajat. Nende rünnakute tulemusena on mitu humanitaarorganisatsiooni olnud sunnitud töötajad Mogadishust ära tooma; humanitaarabi juurdepääs sai uue hoobi; ja inimõiguste ja humanitaarolukord halvenes veelgi.
<P>
Komisjon koos liikmesriikide ja muude rahvusvaheliste osapooltega on pühendunud abi andmisele käesoleval kriitilisel momendil.
<P>
EL toetab jõupingutusi, mida teeb inimõiguste ülemkomissari büroo, sealhulgas sõltumatu ekspert inimõigustes Somaalia Shamsul Bari küsimustes, et jõuda mehhanismi loomiseni, millega uurida kõigi osapoolte süstemaatilisi inimõiguste rikkumisi.
<P>
Arendamise tasandil osaleb EL tugevalt inimõigusorganisatsioonide toetamisel, peamiselt koolituse valdkonnas ja inimõiguste rikkumiste tuvastamise, dokumenteerimise ja jälgimise rahastamisel ning teavitamises. Eriti kaasab komisjon järjest enam kodanikuühiskonna esindajaid kõikidesse ülesehituse ja rahvusliku leppimise programmidesse, sealhulgas vahetusprogrammid kodanikuühiskonna esindajatele muude piirkondlike organisatsioonidega, juristiabide koolitus, inimeste teadlikkuse tõstmise kampaaniad ja naisterühmade töö oma poliitilise esindatuse suurendamisel ning osalemine leppimisprotsessides. Lisaks sellele toetab EL programme, mis keskenduvad õiguskaitsele ja kohtusüsteemi tugevdamisele.
<P>
Samal ajal peame me töötama, et parandada turvalisust ja panna Somaalia leppimisprotsess edasi liikuma. Kaitsetuse õhkkond aitab inimõigustealast olukorda ainult halvendada ja õhutab rahvusvahelise humanitaarõiguse rikkumisi. Kestev rahu Somaalias peab tuginema aruandekohustusele ja kogu Somaalia konflikti jooksul kõigi osapoolte toime pandud inimõiguste rikkumiste kohtulikule uurimisele.
<SPEAKER ID="251" NAME="Juhataja">
Arutelu on lõppenud.
<P>
Hääletus toimub arutelude lõpus.
<P>
Kirjalikud avaldused (kodukorra artikkel 142)
<SPEAKER ID="252" NAME="Eija-Riitta Korhola  " AFFILIATION="PPE-DE">
kirjalikult. - (FI) Härra juhataja, selle nädala kiireloomuliste resolutsioonide seas on Somaalia juhtum see, mis meid eriti häirib. Kolme nädala eest loobiti 13-aastane tüdruk Aisha Ibrahim Duhulow kividega surnuks, pärast seda, kui teda oli vägistanud kolm meest. Meestega ei juhtunud midagi, kuid tüdruk mõisteti vastavalt šariaadiseadusele abielurikkumises süüdi.
<P>
Kividega surnuksloopimine toimus staadionil Somaalia lõunaosas Kismayos, 1000 pealtvaataja juuresolekul, samas kui hukkamise viis läbi 50 inimest. Otsuse tegi Al-Shababi relvarühm, kes Kismayo linna kontrollib. Nad tapsid ka poisi, kes püüdis Duhulow kividega surnuksloopimist peatada. See jõhker ja ebainimlik šariaadiseaduse tõlgendus, mille kohaselt abielurikkumist tuleks karistada süüdlase kividega surnuksloopimisega, on omandanud kujuteldamatult julmad mõõtmed. See on viinud süütu lapse surmani, kes oli kuriteo ohver.
<P>
On tähtis, et me mõistaksime hukka süüdimõistva otsuse ja hukkamise kividega surnuksloopimise läbi ja nõuaksime, et Somaalia valitsus ja Aafrika Liit teeksid sedasama ning astuksid võimalikult kiiresti konkreetseid samme, tagamaks, et selliseid süüdimõistvaid otsuseid enam ei langetata. Ajal kui me näitame oma toetust Somaalia valitsuse katsetele võtta Kismayo linn kontrolli alla, peame me valitsust ka üles kutsuma andma Duhulow vägistajaid kohtu alla. Nagu Somaaliat käsitlevas resolutsioonis ettepanek tehakse, peaksid ELi liikmesriigid tegema rohkem Somaalia aitamiseks, nii et see riik võiks saada demokraatliku valitsuse ja valitsus saaks abi, mida vajab, et püüda haarata kontroll riigi kõigis piirkondades.
