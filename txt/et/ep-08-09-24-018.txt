<CHAPTER ID="018">
Kindlustus-ja finantsteenuste käibemaks (arutelu) 
<SPEAKER ID="429" NAME="Juhataja">
Järgmine päevakorrapunkt on hr J. Muscati aruanne Majandus- ja rahanduskomisjoni nimel teemal "Ettepanek: nõukogu direktiiv, millega muudetakse kindlustus- ja finantsteenuste käsitlust direktiivis 2006/112/EÜ, mis käsitleb ühist käibemaksusüsteemi" - C6-0473/2007 -.
<P>
Kasutan võimalust tervitada oma sõpra hr Muscatit ning õnnitleda teda hiljutise ja väga olulise õnnestumise eest poliitilises elus. See sunnib teda võib-olla mingil hetkel lahkuma siinselt täiskogult, kuid praegu on põhjust pidutsemiseks nii temal kui ka kindlasti mitmel meist.
<SPEAKER ID="430" NAME="Joseph Muscat" LANGUAGE="MT">
Arutleme uute ja läbipaistvamate reeglite üle finantsteenuste valdkonnas ajal, mil oleme elamas üle ühte suurimatest kriisidest selles valdkonnas. Praegusest olukorrast on näha, et me ei saa lasta asjadel minna omasoodu ning on vajadus regulatsiooni järele. "Regulatsioon” ei tähenda bürokraatiat, kindlasti mitte üleliigset bürokraatiat, vaid kindlustunnet, et asju aetakse parimal võimalikul viisil ning mitte formularide ja paberite abil, mis ei vii kuhugi. Kui ma valmistasin kaasliikmetega parlamendis seda aruannet ette, oli meil silme ees kaks prioriteeti. Esiteks soovisime tagada, et mis tahes aset leidvad muutused ei põhjustaks negatiivseid mõjusid tarbijale.
<P>
Teisisõnu, tarbijale ei tohiks langeda lisakoormusi ja seetõttu leiame, et finantsteenustele käibemaksu kehtestamise võimalus peaks rakenduma ainult tehingutele kahe ettevõtte vahel ning peaks seetõttu olema korvatav. Kordagi ei soovita meie tekst, et juhul kui finantsteenuse käibemaksu ei ole võimalik teenusele rakendada, siis see kanduks üle indiviidile, st. tarbijale. See on ettepaneku tekstis selgelt ja otse välja toodud, hoolimata võimalikest reservatsioonidest teiste institutsioonide poolt. Mõned kritiseerivad asjaolu, et valdkond hakkab kokku hoidma kulutustelt ning liikmesriikide sissetulekud võivad väheneda. See on huvitav argument, mis siiski ausalt öeldes enamasti esitatakse nende poolt, kellel on piiratud arusaam majandusest ja rahanduspoliitikast. Esiteks, sellises konkurentsile rajatud valdkonnas nagu finantsteenused ning süsteemis, kus on kaitsemeetmed ettevõtetevaheliste lepingute vastu, tuleks kõik kulud, mida ettevõtted ei pea kandma, kas kanda üle kasudena tarbijale või kasutada teiste olemasolevate kulude hüvitamiseks. Teiseks, Euroopana peaksime ükskord lõplikult aru saama, et me ei konkureeri turul üksinda. Peame tagama, et teiste liikmesriikide ja terve Euroopa Liidu kasutatavad süsteemid on piisavalt ahvatlevad tõsistele ettevõtetele, kes soovivad turule siseneda ning kehtestada ennast tõeliste Euroopa ettevõtjatena. Süsteemide lihtsustamine on stiimuli pakkumise viis selles sektoris, genereerides turupotentsiaali ja luues tööd, tootlikku tööd.
<P>
Selle aruandega aitame luua Euroopa turgu, eemaldades takistused. Teeme seda, millest on räägitud aastaid, viime täide antud sektori tegevusplaani ühte eesmärki. Tõestame, et suudame ennetada, lahendada probleeme ja tegutseda uute ideede ajendil. Me ei nõustu võib-olla üksikasjades, võib-olla ütlevad mõned, et saame kasutada ainult ühte süsteemi ja mitte teist, kuid usun, et parlament peab andma mulle märku, et see on meie lõppeesmärk. Ilmselgelt on teatud kohti, millega me kõik ei nõustunud, mina kaasa arvatud, näiteks määratluste laiendamine. Leian, et oleks olnud parem, kui komisjon oleks selles osas minu soovitusi järginud, mis olid need, et alati kas kasutada komisjoni teksti või veelgi enam piirata määratlusi. Sellest hoolimata peaksime meeles pidama, et komisjon otsustas jätkata strateegiliselt ja nii võeti antud aruanne vastu ainult ühe vastuhäälega. Ootan oma sõprade reageeringuid ning ka komisjoni omi.
<SPEAKER ID="432" NAME="László Kovács">
komisjoni liige. - Pr juhataja. Alustan sellega, et tänan hr Muscatit tehtud töö eest ja toe eest komisjoni ettepanekule ning soovin talle edu tema tulevases rollis Maltal.
<P>
Komisjoni ettepanek keskendub kolmele suurele küsimusele.
<P>
Esiteks, praeguseid sätteid vaidlustatakse Euroopa kohtus aina enam. Midagi tuleb selles osas ette võtta.
<P>
Teiseks vajame käibemaksueeskirjade järjepidevamat kehtestamist finantsteenustele ning rohkem võrdseid võimalusi siseturul.
<P>
Kolmandaks peame astuma samme, et parandada konkurentsivõimet kõnealuses sektoris.
<P>
Tuntakse muret, et Euroopa Liidu finantsteenuste ja kindlustuse valdkonnad on vähem tõhusad, kui nad peaksid olema ning sellest tulenevalt seisab ELi tööstus silmitsi kõrgemate finantsteenuste ja kindlustuse kuludega kui nende konkurendid kolmandates riikides. See ei ole ainult ELi käibemaksueeskirjade tulemus, kuid need aitasid kaasa selle olukorra tekkimisele. Lisan, et käibemaksuvabastust ei rakendata erinevates liikmesriikides ühtemoodi ning see põhjustab konkurentsi moondumisi Euroopa Liidu sees. Näiteks sõltub kolmandatest isikutest teenuseosutajatele (allhankijatele) maksutud maksu tagasi saamine käibemaksueeskirjade riigipoolesest tõlgendamisest.
<P>
Komisjoni jaoks oli Euroopa finants- ja kindlustusettevõtete konkurentsivõime parandamine küll teguriks ettepaneku esitamisel, kuid reaalsuses peab see olema tasakaalustatud liikmesriikide vajadustega, et tagada stabiilseid maksutulusid.
<P>
Ettepanek koosneb kolmes osast.
<P>
Esiteks, et pakkuda asjaosalistele rohkem õiguskindlust, esitame maksust vabastatud teenuste uuendatud määratluse.
<P>
Teiseks, et nende ärikliendid ei peaks olema koormatud tagastamisele mittekuuluva "peidetud" käibemaksuga, on ettepaneku eesmärgiks lubada kõikidel pangandus- ja kindlustusettevõtetel teha oma tegevuse maksustamise osas valik.
<P>
Kolmandaks, ettepanek sisaldab käibemaksuvabastust kulude jaotamise kokkulepetelt, sh. piiriülestelt.
<P>
Nende ettepanekute tulemusena võib liikmesriikide käibemaksutulu esialgu piiratud koguses väheneda, kuid see on õigustatud, kui esitatud muudatused põhjustavad konkurentsivõime kasvu, nagu me eeldame.
<P>
Seetõttu tervitan aruande tähelepanekut tagastamatu käibemaksu probleemide kohta ja selle asjakohasust ettevõtluse tõhususe ja Lissaboni strateegiaga seoses. Tervitan ka asjaolu, et raportöör tunnistab, et muutuse tulemusena võivad väheneda käibemaksulaekumised.
<P>
Nõustun, et tarbijatele ei ole mõjud alati selgesti arusaadavad, kuid usun, et lõpuks saavad nemad kasu tegevusharus läbiviidud kulude kokkuhoiust.
<P>
Samuti tervitan kõiki positiivseid tähelepanekuid ettepaneku ulatuse ning õiguskindluse loomise kohta. Uued komisjoni esitatud määratlused on vajalikud, et viia seadusandlus kooskõlla reaalsete majandustega.
<P>
Pooldan tähelepanekuid ettevaatlikkuse vajaduse ning usaldusväärsete arvude puudumise kohta, mis võimaldaks meil muutuse mõjusid täielikult hinnata. Viimase puudumist ei tuleks siiski komisjonile ette heita, sest ei asjassepuutuvad tegevusalad ega ka riikide valitused ei suutnud pakkuda vajalikke andmeid.
<P>
Nagu ka hr Muscat, olen teadlik, et finantsvaldkonnas lõpeb piiriülene konsolideerumine aina rohkem sellega, et käibemaksutulu jääb liikmesriiki, kus teenus loodi, mitte sinna, kus on teenuse tarbijad. Kui liikuda vabastamiselt maksustamisele, mis võimaldaks paremat ligipääsu maksustamisvõimalusele, mida oleme kõnealuses ettekandes pooldanud, paraneks see tendents. Arvan, et see on parim viis tegeleda muredega, mida on esile tõstetud.
<P>
Lõpetuseks soovin teada anda, et aruande üksikasjalikumad arutelud algasid juba Sloveenia hiljutise eesistumise ajal. Praegune eesistujariik Prantsusmaa on samuti otsustanud kõnealuse dokumendi asjus arengut saavutada ning seetõttu tervitan parlamendi positiivset osalust, mis võib veelgi rohkem julgustada nõukogu edukamalt tegutsema.
<SPEAKER ID="433" NAME="David Casa" LANGUAGE="MT">
Meie ees olev aruanne on eriti oluline, eelkõige siis, kui võtta arvesse, et mõne viimase aasta jooksul on majandus võtnud natuke teistsuguse suuna kui eelnevatel aastatel. Pole kahtlust, et kõnealune aruanne püüab praegust olukorda paremini kajastada. Seetõttu on oluline tagada seaduslik alus, et asjassepuutuvad ettevõtted ei peaks tegelema nii suure bürokraatiaga, nagu raportöör ka õigesti ära märkis. Seda on võimalik saavutada siis, kui kaotada anomaaliad praegusest finantsteenuste käibemaksu reglementeerivast seadusest, seadusest, mis on eksisteerinud viimased 30 aastat ning ei ole piisavalt selge. Kõnealune aruanne aitab võimalikult palju kasvatada stabiilsust ning me peame tagama nii palju kui võimalik, et kõik riigid ühtlustatakse, võttes arvesse rakendatavaid määrasid, et vähendada erinevusi nii palju kui võimalik. Kaua aega on juba arvatud, et olukord peab muutuma ning arvan, et raportöör talitas õigesti, et samal ajal kui ta pidas meeles vajadust muuta tegutsemine finantsettevõtete jaoks lihtsamaks, kandis ta hoolt ka selle eest, ning minu arvates on see kõige olulisem, et tarbijad saaks esitatud muutusest kasu.
<P>
Täna on viimane päev, kui minu kaasliige Maltalt osaleb sellel plenaaristungil ning ma mõtlen, et ka mina sooviks talle omalt poolt edu tulevaste aastate töös. Siin parlamendis on ta omandanud nelja aasta kogemuse ning arvan, et see kogemus on muutnud ta poliitikust, kes eriti ei uskunud Euroopa Liitu ning nendesse kasudesse, mida liit võib Maltale pakkuda, poliitikuks, kes on kõnealuse aruandega meile näidanud, et ta tõepoolest usub, et siin saame muuta mitte ainult oma maa poliitikat, vaid ka Euroopa Liidu oma. Tänaseks on ta muutunud ning tahaksin, et ta viiks selle muutuse endaga kaasa tagasi minu riiki, sest usun, et parlamendis omandatud kogemust on võimalik tagasi viia minu riiki ning meie poliitika tegemise viis seal võib sarnaneda meie tööviisiga siin parlamendis: see tähendab, et oluliseks jääb nii riiklik huvi kui ka Euroopa Liidu huvi, sest täna oleme selle osa. Soovin talle töös edu soovin talle edu opositsiooni juhina. Ma ei hakka ütlema, et loodetavasti ootab teda pikk karjäär opositsiooni juhina, sest arvan, et nii ei ole paslik oma kaasliikmest rääkida, kuid loodan, et ta viib siin parlamendis omandatud positiivse kogemuse kõigepealt oma parteisse ning lõpuks ka meie riiki.
<SPEAKER ID="434" NAME="Antolín Sánchez Presedo">
fraktsiooni PSE nimel. - (ES) Alates 1977. aastast on enamik finantsteenuseid, sh. kindlustus ja investeerimisfondide haldamine käibemaksust vabastatud. Selle aja jooksul on esile kerkinud kaks põhilist probleemi: vabastuse ulatuse määratlemine ja võimatus saada vabastusega teenuse pakkumisel kulutatud käibemaksu korvamist, mistõttu muutus sagedasemaks nähtuseks peidetud käibemaks. Globaliseerumine, Euroopa rahanduse integreerumine ja turgude konsolideerumine, mis on avaldanud mõju toimingute organiseerimisele ja allhankele, et selliseid teenuseid pakkuda, on muutnud olukorra veelgi keerulisemaks.
<P>
Kõnealune aruanne on esimene üritus uuendada direktiivi, mis lisaks oma mitmetimõistetavusele, mille tagajärjel peab sekkuma Euroopa Kohus, on ka iganenud.
<P>
Õnnitlen raportööri hr Muscatit suurepärase töö eest, mille tulemusel valmis aruanne teemal, mis on majanduslikust seisukohast tundlik ja tehniliselt keeruline.
<P>
Tema ettepanekud kaasajastada kindlustus- ja finantsteenuste määratlusi, mis ühilduvad finantsteenuste tegevuskavaga ning on vabastuste suhtes ranged, on pälvinud üdise heakskiidu. Tema pühendumus hoida ära hindade tõusu tarbijatele, mis on tulemus, kui maksustavad isikud otsustava valida maksustamise, on samuti pälvinud üldise heakskiidu.
<P>
Lõpptulemus, mis hõlmab spetsiifilist käibemaksuvabastust ettevõtetele, kes on otsustanud sõlmida kulude jagamise kokkuleppeid, kasvatab tegevusvaldkonna suhtes kindlustunnet ja liikmesriikide eelarvelist kindlustunnet, hoiab ära konkurentsi moondumised ja parandab pankade ja kindlustusandjate konkurentsivõimet, kasvatamata seejuures tarbijate kulusid.
<P>
Tahan väljendada oma rahulolu kahe aspekti üle, mis muudatusettepanekutes sisalduvad: viide kaaskindlustusele ja vahendamise kontseptsiooni parandatud määratlus, mis on piiratud professionaalsetele toimingutele, mille käigus pakutakse äratuntavalt selget, otsest või kaudset vahendustegevust, ning mis täpsustab, et vahendajad ei ole hilisemate tehingute lepinguosalised.
<P>
Lõpetuseks soovin hr Muscatile palju edu. Olen kindel, et varsti naudib ta seda edu nõukogus, osaledes Euroopa integreerimises.
<SPEAKER ID="435" NAME="Zbigniew Krzysztof Kuźmiuk">
fraktsiooni UEN nimel. - (PL) Pr juhataja. Võttes selles arutelus sõna fraktsiooni UEN nimel, soovin tähelepanu pöörata kolmele probleemile.
<P>
Esiteks, Euroopa Komisoni ettepanek muuta finants- ja kindlustusteenuste käibemaksu parandab õiguskindlust mitte ainult nende majandusüksuste jaoks, kes selliseid teenuseid pakuvad, vaid ka liikmesriikide finantsüksuste jaoks.
<P>
Teiseks, lahendus, mille alusel liikmesriigid kohustuvad lubama maksumaksjatel teha valiku seoses finants- ja kindlustusteenuste käibemaksuga, jättes samal ajal paljud üksikasjalikud kokkulepped selles valdkonnas kohaldatavaks liikmesriikide tegevuse ulatuses, on hea. See võrdub maksustamisvolituste detsentraliseerimisega ja seega subsidiaarsuse põhimõtte rakendamisega.
<P>
Kolmandaks, esitatud muudatuste finantsmõjude jätkuv analüüs on hädavajalik. Eriti peaks see puudutama individuaalsete liikmesriikide käibemaksutulu vähenemist ettevõtjate kasvavate mahaarvamiste tulemusena. Samuti tuleks uurida nende muutuste mõju finants- ja kindlustusteenuste tarbijahindadele.
<SPEAKER ID="436" NAME="Louis Grech" AFFILIATION="PSE">
(MT) Raportöör on toetanud komisjoni ettepaneku raamistikku ja nii seisame silmitsi probleemiga, mida oleme edasi lükanud rohkem kui 30 aastat. Antud sektor on väga oluline aina suuremale arvule riikidest ning Malta on üks neist. Aruandest leiame määrusi, mis hõlbustavad tähtsate ettevõtete tööd ning aitavad kaasa tõeliselt vabale piirideta turule, mille tulemusena luuakse rikkust, tööd ja rohkem valikuvõimalusi. Üks prioriteetidest on see, et on olemas sätted, mis kaitsevad tarbijaid, ning nad ei pea mingil juhul maksma täiendavaid makse. Tegelikult peaksid tarbijad kasu saama igast kulude vähendamisest ning igast süsteemi tõhususe paranemisest. Vajadusel tuleks tulevikus teha täiendavaid analüüse, et lisada teisi kaitsemeetmeid.
<P>
Hr Muscati aruande tulemusena muutuvad maksundus ja finantsteenuste valdkond selgemaks ning õiguskindlus kasvab, eriti nüüd, kui finantsturgudel on toimumas suured muutused.
<P>
Lõpetuseks soovin tänada hr Muscatit, kelle panus nelja ja poole aasta jooksul on olnud märkimisväärne.
<SPEAKER ID="437" NAME="László Kovács">
komisjoni liige. - Pr juhataja. Tänan Teid kommentaaride ja väärtuslike seisukohtade eest, mida arutelu jooksul esitasite. Nagu alguses mainisin, on parlamendi positiivne arvamus komisjoni ettepanekule kindlustus- ja finantsteenuste käibemaksu osas väga oluline. Oleme võtnud aruandes tõstatatud mured endale teadmiseks, eriti mis puudutab neutraalsuse puudumist korvamise määrades, keerulist olukorda statistikaga ning ohtu, et mittehüvitatavalt käibemaksult saadud maksutulu suunatakse sisenditele.
<P>
Kuigi komisjon saaks põhimõtteliselt mõningatesse muudatustesse positiivselt suhtuda, nagu näiteks nendesse, mis puudutavad tuletisinstrumente, ei muuda me ametlikult oma ettepanekut. Sellegipoolest püüame parlamendi esitatud soovitusi võimalikult palju arvesse võtta nõukogu arutelude ajal.
<P>
Kasutan võimalust avaldada tänu positiivse toetuse eest meie ettepanekule. Positiivne arvamus parlamendilt on hea signaal, tõstmaks liikmesriikide teadlikkust vajadusest tegutseda.
<SPEAKER ID="438" NAME="Joseph Muscat" LANGUAGE="MT">
Esiteks tänan parlamendi teenuseid ja komisjoni kogu nende abi eest seoses selle delikaatse dokumendiga, kuigi raske töö pole veel läbi. Samas, mis puudutab parlamenti ja ka volinikku, loodan, et meie sõnum on väga selge. Ma arvan, et peame nõustuma, ning parlament on üksmeelselt nõus, et jah, koostame määruseid, viime sisse muutusi, kus neid on vaja, kindlustame, et süsteem on lihtsam, kuid olgem ettevaatlikud, et tarbijad ei peaks kogu arvet kinni maksma. Leian, et see on komisjonile ja isegi nõukogule peamine sõnum siit parlamendist. Soovin kõigile edu töös, kuni dokumendiga on lõpule jõutud. Tänan oma sõpru heade soovide eest, eriti hr Casat, kes on meile veenvalt kinnitanud, et tööpartei ja riigi jaoks algab poliitikas uus aeg.
<SPEAKER ID="439" NAME="Juhataja">
Suur tänu, hr Muscat. Ka mina loodan, et Teie tööd saadab edu ning see muudab Euroopa üha tugevamaks.
<P>
Arutelu on lõppenud.
<P>
Hääletamine toimub neljapäeval, 25. septembril 2008.
<P>
Kirjalikud avaldused (reegel 142)
<SPEAKER ID="440" NAME="Gábor Harangozó" AFFILIATION="PSE">
kirjalikult. - Esiteks õnnitlen raportööri Joseph Muscatit väga igakülgse aruande eest, mis võimaldab kindlustus- ja finantsteenuste käibemaksu ühise süsteemi probleemi käsitleda ettevõtete, maksuinstitutsioonide ja tarbijate seisukohast. Usun, et kuigi antud ettepaneku põhjal on keeruline selgelt hinnata, millises ulatuses saavad tarbijad kasu, mis väljendub tõhususes ja kulude vähenemises, peaksime tagama õiguskindluse ja järjepidevuse kindlustus- ja finantsteenuste käibemaksuga seotud küsimustes. Tegelikult on hädavajalik tagada, et käibemaksu hõlbustamise meetmeid ettevõtetele ei rakendataks tarbijate kulul. Samas on mõtet tähele panna, nagu seda tegi raportöörgi, et liikmesriikidele antakse palju mänguruumi, mis võib liikmesriigiti lõppeda ebavõrdsete rakendustulemustega. Lõpetuseks tahan esile tõsta asjaolu, et võttes arvesse nende meetmete rakendamise mõjude ebamäärasust, peaksime jääma valvsaks ning seetõttu toetama komisjoni kohustust teavitada probleemidest nii nõukogu kui parlamenti.
