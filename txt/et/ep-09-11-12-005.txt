<CHAPTER ID="005">
Euroopa Ombudsmani 2008. aasta tegevuse aruanne (arutelu)
<SPEAKER ID="009" NAME="Juhataja">
Järgmine päevakorrapunkt on petitsioonikomisjoni nimel Chrysoula Paliadeli koostatud raport Euroopa Ombudsmani 2008. aasta tegevuse aruande kohta.
<SPEAKER ID="010" NAME="Chrysoula Paliadeli" LANGUAGE="EL">
Austatud juhataja, daamid ja härrad, lugupeetud volinik! 21. aprillil 2009 esitas Euroopa Ombudsman lahkuvale Euroopa Parlamendi presidendile Hans-Gert Pötteringile aruande oma 2008. aasta tegevuse kohta. Sama aasta 14. septembril esitles Nikiforos Diamandouros sama aruande sisu petitsioonikomisjonile, kes oli raporti koostamise mulle juba ülesandeks teinud, ning petitsioonikomisjoni liikmed kiitsid selle 1. oktoobril 2009 ühehäälselt heaks.
<P>
Kirjalik aruanne koosneb kahest dokumendist: kuueleheküljelisest lühikesest kokkuvõttest ning põhjalikust ülevaatest, mis käsitleb ombudsmani tegevust, statistikat ja nende üksikasjalikumat seletust ning mille eesmärk on parandada menetlust ja parimaid tavasid.
<P>
Mõlemas dokumendis on andmed ja järeldused esitatud kasutajasõbralikult, kasutades mõningaid selgitavaid näiteid, mis aitavad lugejal dokumenti mõista, hinnata ja kasutada.
<P>
Võrreldes varasemate aruannetega on statistiliste andmete uus esitusviis ja tulemuste hindamine muutnud kõnealuse aruande mõistetavamaks ning eelkõige kasulikumaks, sest tegemist ei ole pelga ülestähendusega, vaid dokumendiga, milles käsitletakse tööpõhimõtteid ja tegevuse parandamise viise.
<P>
2008. aastal lõpetati rekordarv uurimisi. Suurem osa nimetatud juhtumitest puudutas Euroopa Komisjoni ja oluliselt väiksem osa Euroopa Parlamendi haldustoiminguid. Kõige sagedasem haldusomavoli liik oli läbipaistmatus. Kolmandik juhtumitest lahendati sõbralikult kaebuse esitaja kasuks. Väiksema arvu juhtumite puhul oli ombudsman sunnitud tegema asjaomaste institutsioonide kohta kriitilisi märkusi. Veelgi väiksema arvu juhtumite puhul nõuti üksikasjaliku arvamuse esitamist, kusjuures ühel korral esitati Euroopa Parlamendile eriaruanne, mis tõi kaasa eriresolutsiooni kaebuse esitaja kasuks. 2008. aastal viis ombudsman lõpule omaalgatusliku uurimise komisjoni maksete hilinemise kohta. Selle tulemusena võeti meetmed makseviivituste vähendamiseks ja teatati uuest uurimisest. Ombudsmani peamiseks prioriteediks oli tagada kodanike õiguste austamine, et tugevdada nende usaldust Euroopa institutsioonide vastu.
<P>
Kõnealuse eesmärgi saavutamiseks otsustas ombudsman parandada Euroopa ombudsmanide võrgustiku kaudu kodanikele nende õiguste kohta antava teabe kvaliteeti. Samal ajal tugevdas ombudsman oma institutsioonilisest rollist tuleneva tavalise probleemide lahendamise käigus kontakte Euroopa institutsioonide liikmete ja ametnikega, edendades nii liidu haldusteenistuste teeninduskultuuri, mis aitab kindlasti kaasa üldise eesmärgi, s.o Euroopa kodanike ja institutsioonide vahelise vastastikuse austuse saavutamisele. Üks sellise tegevuse nähtavaid tulemusi 2008. aastal oli petitsioonide arvu kasv, mis on tõenduseks sellest, et suuremat hulka Euroopa kodanikke oli teavitatud ombudsmani institutsioonist ning nad otsustasid seda kasutada, et esitada kaebus Euroopa Liidu haldus- ja teiste teenistuste hea juhtimistava ja toimimisega seotud küsimuste kohta.
<P>
Kogu 2008. aasta jooksul ajakohastati ombudsmani veebilehte korrapäraselt, et muuta see tänapäevaseks, dünaamiliseks ja interaktiivseks teenuseks. Euroopa Ombudsmani aastaaruannet käsitleva suulise ettekande esimese osa lõpetuseks väljendame lootust, et tulutoovat koostööd Euroopa Parlamendiga jätkatakse samal moel, riiklikes haldusorganites propageeritakse kõnealuse institutsiooni tegevust kui näidet heast juhtimistavast ning see institutsioon jätkab tegutsemist teiste Euroopa institutsioonide ja kodanike vahelise sidekanalina.
<SPEAKER ID="011" NAME="Nikiforos Diamandouros">
Euroopa Ombudsman. - Lugupeetud juhataja! Tänan teid võimaluse eest kõneleda Euroopa Parlamendile oma 2008. aasta tegevuse aruandest.
<P>
Tahan tänada petitsioonikomisjoni ning eelkõige selle esimeest Erminia Mazzonit ja raportööri Chrysoula Paliadelit kasuliku ja hea raporti eest. Mul on petitsioonikomisjoniga suurepärane töösuhe. Ma saan sealt väärtuslikku tuge ja nõu, kuid samas austatakse täielikult minu kui ombudsmani kohust olla erapooletu ja sõltumatu.
<P>
Euroopa Parlament ja ombudsman mõlemad teevad tööd selle nimel, et ELi kodanikud ja elanikud saaks oma õigusi täielikult kasutada. Me teeme seda erineval moel. Ombudsmani volitus on piiratum. Mina saan tegeleda vaid ELi institutsioonide ja asutuste vastu esitatud kaebustega, samal ajal kui petitsioonikomisjon saab uurida ka seda, mida teevad liikmesriigid. Lisaks sellele on Euroopa Parlament suveräänne organ, kes saab menetleda petitsioone, kus nõutakse olemasolevate õigusaktide muutmist või isegi uute vastuvõtmist. Minu roll on aga lahendada kaebusi ning aidata kaebuse esitajaid haldusomavoli paljastamisel ja püüda seda kõrvaldada.
<P>
Minu kontrollialasse jääv õigusvastane käitumine on alati mingit laadi haldusomavoli. Kuid ainuüksi sellest, et ELi institutsioonid ja organid järgivad õigusakte, ei piisa. Nad peavad tegutsema ka järjekindlalt ja heas usus. Nad peavad toimima vastavalt enda kehtestatud eeskirjadele ja põhimõtetele ning näitama, näiteks õiglase, mõistliku ja viisaka käitumisega, et nad on suunatud teenindamisele. Kodanike teenindamise kultuuri arendamine ja hoidmine ongi hea halduse põhimõtte kõige kesksem osa.
<P>
Ombudsmani eriline suhe Euroopa Parlamendiga on kodanike jaoks tulemuste tagamisel võtmetähtsusega. Erinevalt kohtuotsustest ei ole ombudsmani otsused õiguslikult siduvad. Ma saan kasutada vaid veenmisjõudu, et panna ELi institutsioone ja asutusi minu soovitusi järgima. Kui nad sellest keelduvad, siis on äärmiselt oluline, et ombudsman saaks pöörduda Euroopa Parlamendi poole ja paluda tema abi.
<P>
Näiteks juhul, kui mingi institutsioon ei täida põhimõttelisi küsimusi tõstatava juhtumi kohta antud soovitust, saan ma esitada Euroopa Parlamendile eriaruande. Näiteks võib tuua 2008. aastast ühe vanuselise diskrimineerimise juhtumi, mille puhul komisjon keeldus oma seisukohta muutmast. Mulle valmistas heameelt, et Euroopa Parlament käsitles vastavat aruannet viivitamata ja 2009. aasta mais täiskogul ilma ühegi vastuhääleta vastu võetud Miguel Angel Martínez Martínezi raportis kajastati täielikult minu püstitatud mureküsimusi.
<P>
Minu aastaaruandes on talletatud kaebuste menetlemisel, hea halduse edendamisel ja ombudsmani rolli kohta teabe jagamisel tehtud edusammud. Nagu on selgitatud minu aruande avalehtedel, on selle kasutajasõbralikumaks muutmiseks tehtud tõsiseid jõupingutusi, et lugejad saaks ombudsmani tööst selge ja arusaadava ülevaate.
<P>
Nüüd on ühtlasi osutunud võimalikuks avaldada aruanne aasta jooksul palju varem kui enne. Lisaks sellele on koostatud uus kuueleheküljeline kokkuvõte. Kõnealuses uues väljaandes sisalduvad kõige olulisemad kaebuse esitajate kasuks saavutatud tulemused ning tõstetakse esile peamisi möödunud aastal käsitletud tööpõhimõtteid.
<P>
2008. aastal lõpetas ombudsman rekordarvu uurimisi - täpsemalt 355 uurimist -, kusjuures suurem osa neist viidi lõpule vähem kui aastaga. Mul on hea meel öelda, et ELi institutsioonid ja asutused on näidanud, et üldiselt on nad huvitatud nende probleemide lahendamisest, millele ma olen tähelepanu juhtinud. Sõbralike lahendite ja lahendatud juhtumite suurem arv on rõõmustav ja kiiduväärt.
<P>
Institutsioonide ja asutuste parimaid tavasid minu tõstatatud küsimustele vastamisel näitab kaheksa 2008. aastal lõpetatud juhtumit. Asjaomasteks institutsioonideks ja asutusteks on komisjon, nõukogu, Euroopa Kohus, EPSO, OLAF ja Euroopa Lennundusohutusamet. Need kaheksa tähtsaimat juhtumit on aruandesse lisatud hea halduskäitumise eeskujuna kõikidele institutsioonidele ja asutustele.
<P>
Lubage mul lühidalt mainida vaid kahte nimetatud juhtumit.
<P>
Komisjon käitus kogu maksevaidluse menetluse jooksul asjalikult. Selle tulemusena maksti asjaomasele äriühingule tasumata maksete katteks enam kui 100 000 eurot.
<P>
EPSO nõustus avaldama kandidaatidele nende nõudel valikumenetluses kasutatavad hindamisalused ja kirjutama lahti üksikud hinded.
<P>
2008. aastal registreeris ombudsman kokku 3406 kaebust. See näitab 6%-list tõusu võrreldes 2007. aastaga.
<P>
Peaaegu 80%-l kõikidest registreeritud juhtumitest aidati kaebuse esitajat uurimise algatamise, kaebuse esitaja pädevasse asutusse suunamise või nõu andmisega. Sageli soovitati pöörduda Euroopa ombudsmanide võrgustiku liikme poole. Nimetatud võrgustik koosneb nüüd ligikaudu 95-st ametist 32-s riigis ja nende hulka kuulub ka petitsioonikomisjon. Üks selle eesmärke on lihtsustada kaebuse esitajate kiiret pädeva asutuse poole suunamist. Näiteks 2008. aastal anti 191-l juhul kaebuse esitajale soovitus pöörduda petitsiooniga Euroopa Parlamendi poole või saadeti tema kaebus otse petitsioonikomisjoni.
<P>
Loomulikult on palju parem, kui kaebuse esitajad suudavad kohe tuvastada kohaseima kaebuse adressaadi. See aitab vältida kodanike pettumust, mis tekib, kui neile öeldakse, et neid ei saa aidata organ, kelle poole nad pöördusid. See tähendab ka, et kaebused lahendatakse kiiremini ja tõhusamalt, millega tagatakse kodanikele võimalus kasutada oma ELi õigusaktidest tulenevaid õigusi täies ulatuses.
<P>
Käesoleva aasta alguses viidi selles vallas ellu üks väga tähtis idee. Minu amet tegi kättesaadavaks täiesti uue veebilehe. Seal on kõigis 23-s keeles olemas interaktiivne juhis, millega aidatakse kodanikel pöörduda otse selle asutuse poole, kellel on parimad võimalused nende kaebuse lahendamiseks. Selliseks asutuseks võib olla minu enda amet, petitsioonikomisjon, kaebuse esitaja päritoluriigi ombudsman või piiriülene ja internetipõhine võrgustik SOLVIT. Käesoleva aasta praeguse hetkeni on üle 23 000 inimese kasutanud seda juhist nõu saamiseks.
<P>
2008. aastal pidin ma konkurentsitult kõige sagedamini uurima väidet ELi haldustegevuse läbipaistmatuse kohta. Nimetatud väide esitati 36%-l kõigist uuritud, sealhulgas teabe ja dokumentide andmisest keeldumise juhtumitest. Olen selle suure osakaalu mõningase murega teadmiseks võtnud.
<P>
ELi vastutustundlik ja läbipaistev haldamine on ELi kodanike usalduse saavutamisel otsustava tähtsusega ja peab jäämagi otsustavaks. Läbipaistvuse küsimuses oli 2008. aastal eriti oluline komisjoni ettepanek parandada määrust (EÜ) nr 1049/2001 üldsuse juurdepääsu kohta dokumentidele.
<P>
Komisjon on teinud ettepaneku muuta nimetatud määrust, kusjuures osad muudatused oleks väga kasulikud. Kuid minu arvates tooks mõned teised muudatusettepanekud kaasa olukorra, kus kodanike juurdepääs dokumentidele hoopis väheneks.
<P>
Lissaboni leping muudab kõnealuse määruse õiguslikku ja poliitilist tähendust, andes kodanikele enam võimalusi liidu tegevuses osalemiseks. Selle jõustumine annab komisjonile soodsa võimaluse esitada uus ettepanek, milles kajastuks praegune uus tegelikkus ja mis kindlustaks põhiõigust saada juurdepääs ELi institutsioonide ja asutuste dokumentidele.
<P>
Euroopa Parlamendi toetus oli 2008. aastal ombudsmani põhikirja läbivaatamise saavutamisel olulise tähtsusega. Tehtud muudatused suurendavad ombudsmani uurimispädevust, mis tagab, et kodanikud võivad täielikult usaldada tema suutlikkust nende kaebusi põhjalikult ja piiranguteta uurida.
<P>
Lubage mul lõpetuseks tuletada meelde, et minu ülesanne on edendada head haldust ELi institutsioonides ja asutustes. Läbipaistvuse ja jälgitavuse maksimumini viimine ning kodanike teenindamise kultuuri arendamine ja selle juurdumisele kaasa aitamine on selle ülesande täitmisel otsustava tähtsusega tegurid.
<P>
Olen veendunud, et meie kaks institutsiooni jätkavad tihedat koostööd, et saavutada ühine eesmärk aidata kodanikel ja elanikel kasutada läbipaistvas ja vastutustundlikus Euroopa Liidus kõiki oma õigusi.
<SPEAKER ID="012" NAME="Margot Wallström">
komisjoni asepresident. - Lugupeetud juhataja! Kõigepealt tahan tänada raportööri Chrysoula Paliadelit väga hea raporti eest ning petitsioonikomisjoni selle pideva ja tähtsa töö eest. Loomulikult palju tänu ka ombudsmanile Nikiforos Diamandourosele põhjaliku ja täieliku aastaaruande eest.
<P>
Nagu ombudsman oma aastaaruande esitamisel käesoleva aasta aprillis märkis, on selle tähtsa töö eesmärk saavutada kodanike usaldus ELi vastu. Pole mingi üllatus, et ma nõustun sellega täielikult. Mulle pole antud kuigi palju aega, seega tahan keskenduda vaid mõnele olulisele asjale.
<P>
Chrysoula Paliadeli koostatud raport annab selge ja ammendava ülevaate ombudsmani möödunud aasta tegevusest ning statistiliste andmete uus esitusviis ja küljendus muudavad aruande mõistetavaks ja kergesti loetavaks. 2008. aastal toimunud ombudsmani põhikirja ülevaatamise üle peetavatel läbirääkimistel esitas komisjon oma arvamuse. Rahuldava lahenduseni jõudmiseks osalesime me institutsioonidevahelises töös aktiivselt. Töö tulemuse ehk uue põhikirja üle võime me uhked olla. Usun, et see saavutus on kodanikele kasulik.
<P>
Ombudsmanile esitatud kaebuste arv kasvas 6% võrra võrreldes 2007. aastaga. Nagu te teate, keskendus 66% uurimistest komisjonile. Minu jaoks ei ole see kuigi kummaline. On ju komisjon suhteliselt suur institutsioon ja selle vastutusalasse kuulub veel terve hulk küsimusi, mille kohta võidakse tõenäoliselt kaebusi esitada, kuid loomulikult saab ja tuleb neid arve parandada. See kehtib ka tõsiasja kohta, et kõige sagedamini puudutasid haldusomavolialased kaebused läbipaistmatust - nimelt 36%-l kõigist uuritud juhtumitest. Kõik institutsioonid peavad neid arve vähendama.
<P>
Teine, kuid sellega seotud teema on ärisaladusi ja konfidentsiaalset teavet puudutavate andmete töötlemine. Viimasel ajal on tekkinud mõningaid raskusi seoses konkurentsialase teabega. Seetõttu tuleb meil luua kord ametisaladuse hoidmise kohustusega hõlmatud salajase teabe, dokumentide ja muude andmete töötlemiseks. Komisjon on selle küsimuse kallal põhjalikku tööd teinud ja peatselt saame me esitada ombudsmanile vastava ettepaneku.
<P>
Teine rõõmustav muutus on sõbralike lahendite arv, nagu me juba kuulsime. 36%-l kõikidest 2008. aastal uuritud juhtumitest pakkus lahenduse välja institutsioon, kelle vastu kaebus esitati, või jõuti sõbraliku lahendini. Mul on hea meel öelda, et komisjoni jaoks on selline suundumus kindlasti õige. See näitab nii teadlikkust ombudsmani tööst kui ka selle tunnustamist, samuti austust kaebuse esitaja vastu.
<P>
Minu eelviimane märkus puudutab resolutsiooni projektis sisalduvat üleskutset võtta hea haldustava eeskirja suhtes kasutusele ühtne lähenemisviis. Nagu te teate, on komisjonil oma eeskiri, mis vastab üldjoontes ombudsmani nõudmistele. Selles olulises küsimuses saab kõige paremini edusamme teha, kui enne õigusakti ettepaneku esitamist alustada kõigepealt institutsioonidevahelist tulemuslikku arutelu ja dialoogi.
<P>
Minu viimane märkus käsitleb tegelikku teabeedastust. Siin tahan kiita ombudsmani tema uue veebilehe eest. Nagu aastaaruanne, on seegi põhjalik, täielik ja kasutajasõbralik. Kui on vaja luua interaktiivne käsiraamat, aitamaks kodanikel leida kõige sobivam asutus oma mureküsimustele vastuse saamiseks, siis usun kindlalt, et selle uue ja suurepärase veebilehega on probleem lahendatud. Tööd ei ole vaja teha topelt, vaid see tuleb muuta selgemaks. Komisjon omalt poolt on selguse loomisele püüdnud kaasa aidata ja just selleks on mõeldud portaali Europa uus veebileht. See on selgem ja kodanikud saavad ombudsmani juhise leida paari hiireklõpsuga.
<P>
Seega kokkuvõttes nägime 2008. aastal nii edusamme kui ka võimalusi meie institutsioonide tegevuse edasiseks parandamiseks. Tahame tänada Nikiforos Diamandourost tema saavutuste ja tähtsa töö eest ning Chrysoula Paliadelit suurepärase raporti eest.
<SPEAKER ID="013" NAME="Pascale Gruny">
fraktsiooni PPE nimel. - (FR) Austatud juhataja, volinik, härra Diamandouros, daamid ja härrad! Euroopa Rahvapartei (kristlike demokraatide) fraktsiooni nimel tahan kõigepealt siiralt tunnustada raportööri tehtud töö eest ja selle koostöövaimu eest, mida ta on kogu raporti koostamise käigus üles näidanud.
<P>
Täna langetame me oma otsuse 21. aprillil esitatud Euroopa Ombudsmani tegevuse aastaaruande kohta.
<P>
Euroopa Parlamendi poolt ametisse nimetatud ombudsman annab meile oma aruande kaudu ametlikult aru Euroopa institutsioonide ja ametkondade haldusomavoli kohta esitatud kaebuste uurimise kõikidest tulemustest. Tal on ülimalt tähtis roll, mis on oluline läbipaistvuse ja hea halduse põhimõtete järgimise tagatis ning tähendab seetõttu tõelist kaitset meie kaaskodanikele ülekohtu, diskrimineerimise, võimu kuritarvitamise, vastuste esitamata jätmise ja teabe andmisega viivitamise korral.
<P>
Kõnealusest aruandest on tõepoolest näha, et ombudsmanile esitatud kaebuste arv on suurenenud. Neist põhiosa puudutab komisjoni ehk kahtlemata suurima arvu ametnikega institutsiooni, kuid sisuliselt on tegemist väidetava läbipaistmatuse kohta esitatud kaebustega. Tõsiasi on, et aluslepingute täitmist kontrollib komisjon.
<P>
Tulles tagasi raporti juurde, siis petitsioonikomisjon kiitis selle 1. oktoobril suure häälteenamusega heaks. Meie ombudsman on teinud oma tööd kaebuste uurimisel ja menetlemisel aktiivselt ja tasakaalukalt. Eelkõige on tal alati õnnestunud säilitada head suhted institutsioonidega ja institutsioonide vahel, mis on asjaomastel institutsioonidel ja asutustel vaid mõne üksiku erandiga aidanud nõustuda sõbraliku lahendiga või lahendada teatud vaidlusi.
<P>
Lisaks sellele on ombudsman institutsioonidele abiks. Ta aitab neil oma tegevust parandada, juhtides nende tähelepanu vajakajäämistele, kusjuures lõppeesmärk on muuta kaaskodanikele osutatav teenus paremaks.
<P>
Petitsioonikomisjonis vastu võetud raport rõhutab ja toob esile, kui tähtis on kehtestada kõikides Euroopa institutsioonides ja asutustes hea haldustava eeskiri, mille Euroopa Parlament kiitis heaks juba kaheksa aastat tagasi. See meie komisjoni korduv üleskutse ei tohi jääda vastuseta. Eurooplased väärivad seda.
<P>
Õigus Euroopa Liidu institutsioonide ja asutuste heale haldusele on põhiõigus, mis on sätestatud Euroopa Liidu põhiõiguste harta artiklis 41 ja nüüdseks mitte enam unistuseks olevas, vaid reaalsuseks saanud Lissaboni lepingu II osas.
<P>
Viimase asjana pean vajalikuks märkida, et ombudsmanile jääb õigus kontrollida komisjoni tööd ja ta peab tagama, et komisjon kasutab oma otsustusõigust rikkumismenetluste alustamisel või karistuste kohta ettepanekute tegemisel nõuetekohaselt.
<SPEAKER ID="014" NAME="Victor Boştinaru" LANGUAGE="RO">
Esiteks tahan kiita meie raportööri Chrysoula Paliadelit suurepärase raporti eest.
<P>
Teiseks tahan ma petitsioonikomisjoni koordinaatori ja mõneaastase liikmestaatusega isikuna avaldada heameelt selle üle, et meil on alati olnud Euroopa Ombudsmani Nikiforos Diamandourosega väga hea koostöö, ja ma soovin selle tõsiasja ära märkida.
<P>
Sotsiaaldemokraatide ja demokraatide fraktsiooni koordinaatorina petitsioonikomisjonis pean väljendama muret nende juhtumite suure arvu üle, kus väidetav haldusomavoli tulenes läbipaistmatusest Euroopa institutsioonides.
<P>
Tuleb rõhutada, et selle probleemi lahendamine on nii Euroopa Parlamendi kui ka petitsioonikomisjoni ülesanne. Meie kohus on taastada Euroopa kodanike usaldus Euroopa institutsioonide vastu.
<P>
Ombudsmanile esitatud kaebusi ja petitsioonikomisjonile esitatud petitsioone tuleb näha kui võimalust parandada vigu ja muuta Euroopa institutsioonide ja õigusaktide toimimine selgemaks, pidades seejuures silmas Euroopa kodanike heaolu.
<P>
Seda arvestades korraldas fraktsioon S&D eelmisel nädalal teabeseminari, kus käsitleti petitsiooniõigust kui vahendit Euroopa Liidu lähendamiseks selle kodanikele ja kus osales suur hulk ajakirjanikke.
<P>
Tahan toetada raportis tehtud ettepanekut luua Euroopa institutsioonide ühine veebileht, mille eesmärk on aidata kodanikel teha kohe kindlaks see institutsioon, kes saab nende kaebuse lahendada.
<P>
Lõpetuseks tahan toetada ka Euroopa Ombudsmani astutud samme koostöö tihendamiseks riikide ombudsmanide ja teiste sarnaste asutustega, et püüda ühiselt suurendada Euroopa kodanike usaldust.
<SPEAKER ID="015" NAME="Anneli Jäätteenmäki">
fraktsiooni ALDE nimel. - (FI) Lugupeetud juhataja, härra Diamandouros, daamid ja härrad! Tahan tänada ombudsmani ja kogu tema ametit ülimalt tähtsa töö eest, mida nad on teinud selleks, et edendada head valitsemistava ja suurendada läbipaistvust. Tahan tubli töö eest tänada ka raportööri.
<P>
Päris algusest peale on Euroopa Ombudsmani amet tõestanud oma vajalikkust ning nüüd, mil Lissaboni leping on jõustumas ja põhiõiguste hartast saab täitmiseks kohustuslik akt, muutub ombudsmani roll tähtsamaks kui kunagi varem. Seetõttu peame tulevikus tegema rohkem selleks, et tagada ombudsmanile vajalike vahendite olemasolu ja tema volituste ajakohasus. See tähendab, et tal peab olema kogu vajalik teave ja ELi ametnikud peavad ütlema, mida nad millegi kohta teavad, mitte seda, mida nad tahavad öelda. Vastasel juhul ei saa me rääkida õigusriigist, millest meile nii väga meeldib rääkida ja mille kohta teistele õpetussõnu jagada. Ka meie peame õigusriigi põhimõtteid täitma ning alles seejärel võime sel teemal sõna võtta.
<P>
Ombudsmani aastaaruanne on hea näide selle kohta, kuidas ka meie peaks oma tehtavat tööd üldsusele esitlema. Aruanne on selge, täpne ja asjakohane. Läbipaistvus on Euroopa demokraatias olulise tähtsusega ja moodustab selle põhiosa ning huvitav on tõsiasi, et 36% kaebustest puudutavad just läbipaistmatust. See näitab väga palju ja probleemiga tuleb tegeleda.
<P>
Põhiõiguste harta kohaselt on igaühel õigus sellele, et liidu institutsioonid, organid ja asutused käsitleksid tema küsimusi erapooletult, õiglaselt ning mõistliku aja jooksul. Seda on sageli mainitud ning see kohustab meid kõiki ja loomulikult kehtib see ka ombudsmani ameti kohta. Sellepärast tahan rõhutada vajadust tagada sobivate vahendite olemasolu, et meie kodanikud ei peaks otsust aastaid ootama. Rohkem kui millestki muust sõltub see just vahendite olemasolust. Tahan ombudsmani tänada tähtsa töö eest ning soovida talle edu väga-väga raskes ja mõnikord liigagi alahinnatud ametis. Kodanike õiguste eest hoolitsemine on üks tähtsamaid töid ja ülesandeid Euroopa Liidus.
<SPEAKER ID="016" NAME="Margrete Auken">
fraktsiooni Verts/ALE nimel. - (DA) Lugupeetud juhataja! Tänan Chrysoula Paliadelit väljapaistva raporti eest. Ombudsman on probleemide asjaliku ja kergesti jälgitava ülevaate eest saanud palju kiita ning minagi tahan astuda tema kiitjate hulka.
<P>
Aega ei ole palju, nii et piirdun kõigest kolme märkusega. Esimese asjana tahan mainida ombudsmani kontrolli tema ja Euroopa Investeerimispanga vahel sõlmitud lepingu üle. Selle algatas meie fraktsioon seoses Euroopa Parlamendi resolutsiooniga 2006. aasta tegevuse aruande kohta. Sellega seoses oleks kohane juhtida tähelepanu panga edusammudele valitsusväliste organisatsioonide ja teiste kodanikuühiskonna sidusrühmadega tehtavas koostöös, mis on muutnud märgitud koostöö lihtsamaks ja läbipaistvamaks. Meil on selle üle hea meel.
<P>
Teiseks tahan mainida Roheliste / Euroopa Vabaliidu fraktsiooni muudatusettepanekut, millega kutsutakse põhiseaduskomisjoni üles koostama menetluskorda, et teha lihtsamaks kohtuasjade alustamine Euroopa Kohtus. Euroopa Parlament toetab seda valdkonda puudutavaid ombudsmani soovitusi. Nii tugevdatakse tunduvalt ombudsmani positsiooni ja seega ka kodanike õiguslikku olukorda. Siin oleme me Euroopa Parlamendi põhimõttelise toetuse juba varem saanud. Nüüd loodame me, et praegusel täiskogu istungil järgib Euroopa Parlament petitsioonikomisjoni eeskuju ja hääletab selle paranduse poolt.
<P>
Minu kolmas märkus puudutab täna esitatud muudatusettepanekut ombudsmani pädevuse selgitamise kohta halva halduse ehk teisisõnu haldusomavoli asjades. Sellega seoses valmistab meile muret, et muudatusettepaneku väga üldine sõnastus võib tekitada tõsiseid tõlgendamisprobleeme. Kuigi meie ettepanek tundub üsna formaalne, on see õiguslikust vaatenurgast palju kindlam kui raporti sõnastus. Meil on hea meel, et Chrysoula Paliadeli on ettepanekut toetanud ja ma loomulikult loodan, et seda toetab ka Euroopa Parlament tervikuna.
<SPEAKER ID="017" NAME="Ryszard Czarnecki" LANGUAGE="PL">
Lugupeetud juhataja ja härra Diamandouros! Te olete väga osav poliitik, härra Diamandouros, ja teate, kuidas saavutada paljude meie parlamendi fraktsioonide toetus. Võiks öelda, et nii mõnigi Euroopa Parlamendi poliitik võiks teist õppust võtta. Loodan, et teie peamiseks saavutuseks ei kujune uue, kergesti ligipääsetava veebilehe loomine.
<P>
Leian, et te peaksite pöörama tähelepanu koostöö tegemisele erinevate riikide, s.t mitte üksnes ELi liikmesriikide, vaid ka Euroopa Nõukogu liikmesriikide ombudsmanidega, sest mõnikord esindavad nad pigem riiki kodanike ees kui kodanikke riigi ees. Lisaks sellele arvan ma, et kaebuste kirjutamise kohta õpiku koostamine paneks kodanikud tegelikult kaebuste kirjutamisest lausa hoiduma. Mulle tundub, et meie institutsioonid vajavad järelevalvet. Olen veendunud, et kuigi see mõte on mässumeelne, on just seda praegu vaja.
<P>
Tahan rõhutada, et meie kõneaineks olev läbipaistvus on kõige põhilisem eeldus täieliku usalduse tekkimiseks Euroopa Liidu ja ELi institutsioonide vastu. Viimasel ajal ei usalda meie kodanikud ELi, mida võib kinnitada ka Chrysoula Paliadeli. D-kava (demokraatia, dialoog ja arutelu ehk debatt) järgi on meie kohus näidata kodanikele, et Euroopa Liit ja selle institutsioonid on läbipaistvad ja teenivad kodanikke. Vastasel juhul muutub demokraatia puudujääk kahjuks üha laialdasemaks.
<SPEAKER ID="018" NAME="Marie-Christine Vergiat" LANGUAGE="FR">
Lugupeetud juhataja, daamid ja härrad! Ombudsmani roll ja seega tema aruande läbitöötamine on Euroopa institutsioonide jaoks tähtis. On ju tegemist ühe näitajaga selle kohta, milline on kaaskodanike arusaam meie institutsioonidest.
<P>
Mõni kuu pärast meie kõigi kurvastuseks madala ja koguni vähenenud osavõtuga Euroopa Parlamendi valimisi on otsustava tähtsusega see, kui oluliseks peab Euroopa Parlament kõnealust aruannet. Veelgi tähtsam on selles toodud soovituste järgimine.
<P>
355 kaebust (6% võrra enam kui eelmisel aastal) on väga vähe. 500 miljoni elanikuga Euroopas on see väga väike arv. Võiks ju rõõmustada ja võtta seda tõendina meie kaaskodanike rahulolu kohta. Ent me teame, et rahul nad küll ei ole.
<P>
Seda arvestades on tõsiasi, et suurem osa kaebusi käsitleb meie institutsioonide läbipaistmatust, samuti paljuütlev. Pärast valimiskampaaniat teame me, mida see kõik tähendab. Kaaskodanikud ei saa meie institutsioonidest eriti aru ega tea, kuidas need töötavad. Nad ei mõista, mis on Euroopa mõte, ning see, et põhiosa kaebustest puudutab komisjoni, ei ole üllatav, sest meie kaaskodanike silmis ongi komisjon Euroopa Liit.
<P>
Kuid - siinkohal ma liialdan, aga ainult õige pisut - teabeedastusega tegelevad ametikohad on eelarves üldiselt ette nähtud ning valimistest alates on meile räägitud, et me peame kaaskodanike teadlikkuse tõstmiseks teavitamistegevust parandama ja tõhustama.
<P>
Kahtlemata peame me teavitamistegevust parandama, aga ma leian, et liigne infomüra hävitab teabe. Toetan meelsasti äsja sotsialistist kolleegi poolt meile esitatud ettepanekut luua ühine veebileht, mis juhatab kodanikud mitmesuguse neile ette nähtud teabe juurde.
<P>
Kõnealune raport on meie institutsioonide nõuetekohase toimimise ja hea halduse näitaja. Seda on siin ka juba öeldud. See näitab, milline on meie valitsemistava. Seetõttu on väga oluline tagada raportis toodud soovituste järgimine, mitte lihtsalt raporti või eriti eriaruannete täitmiseks, vaid ka igapäevase tegevuse käigus.
<P>
Palju tänu, härra Diamandouros, kaaskodanikega tehtud töö eest. Suur tänu teie meeskonnale. Võite olla kindel, et toetame teie töö edendamist ja kergendamist.
<SPEAKER ID="019" NAME="Nikolaos Salavrakos" LANGUAGE="EL">
Austatud juhataja! Lubage kohe öelda, et me toetame ombudsmani aruannet ja Chrysoula Paliadeli raportit, mis on kõikehõlmavad, ning tunnustame neid nende eest. Ajalugu on meile õpetanud, et teatud aegadel, eriti majanduskriisi ajal, väljendavad kodanikud õigusemõistmisega seoses suurt pettumust poliitilistes süsteemides, kuid samas, mida suurem on riigi mõjuvõim majanduslikul ja sotsiaalsel tasandil, seda suurem on kodanike ja riigiorganite vahel tekkivate vaidluste arv.
<P>
Mõte on selles, et poliitiline süsteem peab - loomulikult alati, kuid eriti sellistel aegadel - looma võimalused kodanike usalduse taastamiseks haldustavade, riigi ja liitude vastu. Võiks isegi öelda, et korruptsiooni ja haldusomavoli suurenemist tasakaalustab institutsioonide eetilisem käitumine ja järelevalveorganite erapooletus.
<P>
Eeltoodud mõttest on lihtne näha, et minu meelest on Euroopa Ombudsmani institutsioonil ülimalt tähtis roll Euroopa kodanike usalduse taastamisel Euroopa Liidu institutsioonide ja asutuste vastu ning me toetame kõiki jõupingutusi, mille eesmärk on selle institutsiooni tugevdamine, tema pädevuse laiendamine ja maine parandamine.
<P>
Seetõttu palun meil kõigil püüda Euroopa Ombudsmani tema töös igati aidata ja võtta omaks kõik tema tegevuse tahud, et saavutada kodanikukeskne suhtumine. Tunnustan teid, härra Diamandouros.
<SPEAKER ID="020" NAME="Martin Ehrenhauser" AFFILIATION="NI">
- (DE) Austatud juhataja! Noored tudengid on palunud mul sellel Euroopa Parlamendi täiskogu istungil anda aru Austrias ja ka Saksamaa teatud osades hetkel aset leidvate sündmuste ja seal toimuva kohta. Lugupeetud ombudsman, palun vabandust, aga praegu täidan ma selle palve.
<P>
Austrias on mõne nädala jooksul välja kujunenud Die Uni brennt'i ehk Leegitseva Ülikooli nime all tuntud ühiskondlik liikumine. Teist sarnast liikumist ei ole Austrias ja mujal Euroopas aastakümneid nähtud. Tuhanded üliõpilased osalevad demonstratsioonidel, tulevad tänavatele ja hõivavad lektooriume. Nad nõuavad akadeemilist, mitte kutseharidust, ülikoolide demokratiseerimist ja eelkõige vaba juurdepääsu haridusele.
<P>
Ühe peamise asjana kritiseerivad nad Bologna protsessi. Näiteks Viini ülikoolis on üleval plakat kirjaga "Protsessige Bologna üle!”, mis minu meelest on väga asjakohane. Põlised poliitikud on aastaid ülistanud Bologna protsessi kui ülimalt olulist Euroopa kõrgharidusruumi suunas astutavat sammu ning on kinnitanud meile, et see muudab meid kõiki palju konkurentsivõimelisemaks. Lõppkokkuvõttes on tulemuseks väga paindumatu ja lihtsustatud tegevus ning osaliselt erastatud ülikoolid, mis muudavad võimalikuks nn haridustoodangu planeerimise.
<P>
Kuid skolastika ei ole sugugi planeeritav. See on arukate inimeste üksteisega suhtlemise ja eneseväljenduse viis. Planeerida ei saa ka õpetatud teadmishimu ega loovust. Kõnealune liikumine on seda taas kord tõestanud. Seetõttu peaksime seda tegelikult toetama - tegemist on toimiva demokraatiaga.
<SPEAKER ID="021" NAME="Erminia Mazzoni" AFFILIATION="PPE">
- (IT) Austatud juhataja, daamid ja härrad! Petitsioonikomisjoni esimehena tahan kõigi komisjoni liikmete nimel tänada ombudsmani tehtud töö ja põhjaliku aruande eest. Soovin tänada Chrysoula Paliadelit suurepärase panuse eest meie komisjoni töösse, samuti kõiki arutelus osalenuid, sest nad näitavad välja oma huvi ja panevad tähele, tahtes tagada kõnealuste demokraatia ja kodanikuaktiivsuse edendamise vahendite rakendumine ning see, et need täidaksid oma aluslepingutes sätestatud eesmärgi.
<P>
Euroopa Ombudsmani 2008. aasta aruandesse süvenemisel näeme kahjuks, et põhiõiguste harta artiklis 41 talletatud põhimõtte järgimisest ollakse veel kaugel. Tõsiasi, et 2008. aastal kasutas ombudsmani haldusomavoli juhtumitest teavitamise õigust 3406 Euroopa kodanikku, näitab rahulolematuse kasvu, sest 2007. aastal oli vastav arv 3211. Leian, et kõnealust arvu tuleks võrrelda teadmiste ja teadlikkuse tasemega ning seetõttu väidan vastupidiselt varem sõna võtnud parlamendiliikmele, et need numbrid on tõendiks eurooplaste sügava rahulolematuse kohta. Lisaks sellele pakub vähest lohutust teadmine, et vaid osa nimetatud kaebustest loeti Euroopa Ombudsmani pädevusse kuuluvaks, kuna suur hulk kaebustest, mida ombudsman menetlusse ei võtnud, edastati teistele organitele, sealhulgas minu juhitavale petitsioonikomisjonile.
<P>
Minu arvates peame meie Euroopa institutsioonide ja eelkõige Euroopa Parlamendina võtma vastutuse ka selle eest, kuidas inimesed mõistavad haldustegevuse õiglust ehk seda, kui õiglaseks meie institutsioone peetakse. Vaatamata rõõmustavale kinnitusele selle kohta, et arvestades edukalt lahendatud juhtumite arvu, on Euroopa Ombudsmani roll muutunud otstarbekamaks, peame meie kui Euroopa Parlament, kes on saanud ligikaudu 10% kaebustest, ja kui petitsioonikomisjon, kellele on laekunud 60% ...
<P>
(Juhataja tuletas kõnelejale meelde talle antud kõneaega.)
<P>
Sellisel juhul lubage mul lihtsalt lisada - lugupeetud juhataja, kuna te andsite ühele teisele inimesele pisut rohkem aega, siis arvasin, et ka mina võin võtta mõned sekundid lisaks, sest olen samuti esimees -, et neil institutsioonidel on kohustus astuda samme viidatud demokraatia ja kodanikuaktiivsuse edendamise vahendite parandamiseks, sest meil on olemas ka Lissaboni leping, millega on ette nähtud kodanikualgatus. Leian, et me peame parandama nende asutuste tegevust, kuid seda mitte muutma. Me peame suurendama kodanikele antud vahendite tõhusust ja tulusust, kui me tõesti tahame luua rahvaste Euroopat.
<SPEAKER ID="022" NAME="Kinga Göncz" AFFILIATION="S&amp;D">
- (HU) Petitsioonikomisjoni liikmena tahan samuti öelda mõne sõna. Esiteks, ma toetan täielikult Euroopa Ombudsmani aruande heakskiitmist. Petitsioonikomisjoni liikmena näen ka, et ta on teinud oma tööd väga tasakaalukalt.
<P>
Eriti tähtsaks pean ma seda, et ta on püüdnud vähendada juhtumite menetlemisele kuluvat aega. Me teame ju, et kui keegi on esitanud kaebuse, siis on usalduse seisukohast ülimalt tähtis see kiiresti lahendada, sest nii saab kaebuse esitaja ka vastuse kiiremini. Ühtlasi teame me seda, et suurem osa kaebusi on sellised, millega ombudsman tegeleda ei saa. Seda arvestades on väga oluline, et me annaks Euroopa Liidu kodanikele lähima aja jooksul võimalikult palju teavet selle kohta, millise institutsiooni poole erinevate küsimuste korral pöörduda.
<P>
Petitsioonikomisjoni ja ombudsmani vaheline koostöö on ülihea ning ma loodan, et see jääb ka tulevikus nii.
<SPEAKER ID="023" NAME="Marian Harkin" AFFILIATION="ALDE">
Lugupeetud juhataja! Tahan kiita raportööri väga põhjaliku raporti eest ning samuti ombudsmani ja tema personali. Osutatav teenus paraneb iga aastaga. Tubli töö.
<P>
Kuid, kui pärast raporti läbilugemist ja selle sisuga nõustumist näed seletuskirjas olulist iseendaga seonduvat lõiku, siis ei saa sellest mööda vaadata.
<P>
Loomulikult viitan ma lõigule, milles ombudsman kritiseerib Euroopa Parlamenti selle eest, et 2005. aastal lükkas parlament tagasi teabepäringu Malta parlamendiliikmetele makstud hüvitiste kohta. Muidugi oli tegelikuks probleemiks see, et nõutud teabe avaldamise korral oleks tulnud avaldada andmed meie kõigi hüvitiste kohta.
<P>
Mina olen seisukohal, et tegemist on rahva rahaga ning rahval on õigus teada, kuidas seda kulutatakse. Me oleme avaldanud põllumajandustootjatele ühise põllumajanduspoliitika raames makstud summad, ometi ei avalda me oma sõidukulusid ega muid hüvitisi. Minu meelest on tegemist õiguspäraste kuludega, mis on tekkinud kodanike nimel tehtava töö käigus. Kordan veel kord: minu personali-, kantselei-, sõidu- ja muude kulude hüvitised, mis on makstud selleks, et ma saaks oma valijaid esindada, on täiesti seaduslikud ning ma ei pea nende pärast vabandama ega neid varjama.
<P>
Ma ei väida, et minu personali eraelu puutumatus tuleks kuidagi ohtu seada. Seda ei ole vaja teha. Kuid minu väga selge väide on, et seni, kuni me ei võimalda teabevabadust oma hüvitiste ja kulude osas, näevad kodanikud Euroopa Parlamenti kui kohta, kus küll jutlustatakse läbipaistvusest, aga enda suhtes seda ei kohaldata.
<P>
Ma tean, et üksikud parlamendiliikmed saavad oma kulud avaldada oma veebilehel ja teevadki seda, aga meil siin Euroopa Parlamendis on ühine kohustus see teave avalikustada. Võib-olla kõlab mu jutt väga moraliseerivalt, aga ma ei loe moraali. Ma lihtsalt ütlen, et ühel hetkel see juhtub ja parem oleks, kui Euroopa Parlament ise seda võimaldab, selle asemel, et teda sunnitakse seda tegema.
<SPEAKER ID="024" NAME="Oriol Junqueras Vies" AFFILIATION="Verts/ALE">
- (ES) Austatud juhataja! Petitsioonikomisjoni liikmena tahan lisada mõned tähelepanekud muudatusettepaneku kohta, mille meie fraktsioon esitas seoses Euroopa Ombudsmani tegevuse aastaaruannet käsitleva Chrysoula Paliadeli raportiga.
<P>
Meie arvates võib resolutsioonis toodud haldusomavoli mõistel olla ombudsmani rolli suurendamise ja tugevdamise asemel vastupidine mõju. Esiteks seetõttu, et välja pakutud liiga ebamäärase ja ähmase määratluse puhul on keeruline teha kindlaks, millistel juhtudel saab ombudsman sekkuda ja peaks seda tegema ning see tähendab, et piiratakse tema võimalusi tegevusse asuda. Teise ja vahest isegi tähtsama asjana antakse säärase mõistega ombudsmanile sekkumisõigus, kuid ombudsmani sekkumine võib teistele institutsioonidele tõenäoliselt paista omavolilisena, sest seda ei ole nõuetekohaselt piiritletud ja reguleeritud.
<P>
Sellest tulenevalt leiame me, et meie fraktsiooni, s.o Roheliste / Euroopa Vabaliidu fraktsiooni esitatud muudatusettepanekus sisalduv haldusomavoli mõiste on üksikasjalikum ja täpsem, moodustaks palju sobivama aluse aktiivseks ja tõhusaks sekkumiseks ning on institutsioonidele ja kodanikele palju arusaadavam.
<SPEAKER ID="025" NAME="Oldřich Vlasák" AFFILIATION="ECR">
- (CS) Lugupeetud juhataja, ombudsman, daamid ja härrad! Ma hindan kõrgelt Euroopa ombudsmani tegevust, kuid ma pean ütlema, et näen tema ameti tegevuses kolme suurt probleemi. Esimeseks probleemiks on teave. ELi laiem üldsus ei tea tegelikult, et on olemas selline asi nagu Euroopa Ombudsman, rääkimata sellest, et osatakse arvata, mida ta teeb või millistele küsimustele võiks tema tähelepanu juhtida. Asjaolud on suhteliselt selged. Peaaegu 90% minu Tšehhi Vabariigist pärit kaasmaalaste esitatud kaebustest ei kuulunud Euroopa Ombudsmani pädevusse. Teistes liikmesriikides on olukord samasugune. Seetõttu teeb Euroopa Parlament ettepaneku viia läbi ulatuslik teavituskampaania. Ma ei ole siiski kindel, et me püüame ravida õiget haigust.
<P>
Teiseks probleemiks on kulud. Igal avalikul institutsioonil on hind. Iga uue institutsiooniga suureneb bürokraatia maht, millega kodanikud peavad toime tulema ja mille nad peavad läbima. Seetõttu tuleb kaaluda, kas maksumaksjate arvel tehtud investeering on toonud soovitud tulemusi. Möödunud aastal esitasid minu kaasmaalased Euroopa ombudsmanile 66 kaebust peaaegu 800-st terves ELis Euroopa Ombudsmani pädevusse kuulunud juhtumist. Nende probleemidega tegeles 70 ametnikku, mis läks maksumaksjale maksma üheksa miljonit eurot. Seega maksab iga menetlusse võetud juhtum enam kui 10 000 eurot. Seda on minu arvates liiga palju.
<P>
Kolmas probleem on lähimuspõhimõte. Endise linnapeana olin üsnagi häiritud, lugedes, et üks vähestest ombudsmani menetlusse võetud juhtumitest käsitles väikese Břeclavi piirkonna kiirside planeeringut. Minu meelest on see täiesti ebavajalik, sest kohalike probleemidega tuleks esmalt tegeleda kohapeal ja mitte siin Brüsselis või Strasbourgis. Austatud daamid ja härrad! Kui mina seda institutsiooni juhiks, tagaks ma, et see tegutseb mõistlikult ja võimalikult väikeste kuludega, ning eelkõige selle, et ei kuritarvitata ega suurendata kunstlikult selle volitusi ja bürokraatiat. Selleks tahan soovida ombudsmanile palju edu.
<SPEAKER ID="026" NAME="Nikolaos Chountis" AFFILIATION="GUE/NGL">
- (EL) Lugupeetud juhataja! Toetan Chrysoula Paliadeli koostatud raportit ja hääletan selle poolt ning tahan tunnustada Nikiforos Diamandourost tehtud töö eest. Tahan rõhutada tõsiasja, et paljud Euroopa kodanikud puutuvad sageli kokku millegagi, mida me nimetame viisakalt haldusomavoliks ja mis lõppkokkuvõttes jätab nad ilma põhiõigustest. Minu arvates ei tulene haldusomavoli mitte bürokraatiast või hooletusest, vaid sageli Euroopa Liidu institutsioonide kehtestatud ekslikust või väärast poliitikast. Järelikult annab Euroopa Ombudsmani poole pöördumine Euroopa kodanikele võimaluse panna oma õigused maksma.
<P>
Seetõttu on oluline, et Euroopa Parlament, mis on ainuke Euroopa Liidu otsevalitav esindusorgan, annaks Euroopa Ombudsmani tööle poliitilise toetuse eesmärgiga haldusomavoli võimaluse korral piirata. Lubage mul öelda, et raportist ja praeguse Euroopa Ombudsmani konkreetsest tööst nähtub üheselt, et Euroopa Parlamendi niisugune toetus võimaldaks ombudsmanil oma tööd järgneval ametiajal tõhusamalt teha.
<P>
Kokkuvõtteks tuleb minu meelest püüda anda Euroopa kodanikele Euroopa Ombudsmani rolli ja pädevuse kohta rohkem teavet, et nad oma põhiõiguste rikkumise korral kiiresti tema poole pöörduksid.
<SPEAKER ID="027" NAME="Carlos José Iturgaiz Angulo" AFFILIATION="PPE">
- (ES) Austatud juhataja! Tahan, et minu esimesed sõnad oleksid, nagu kord ja kohus, kiidusõnad Chrysoula Paliadelile kõigepealt petitsioonikomisjoni ja nüüd täiskogu ees esitletud raporti eest.
<P>
Tahan samuti toetada väga mõistlikke märkusi, mille tegid minu kolleegid Pascale Gruny ja Erminia Mazzoni Euroopa Rahvapartei (kristlike demokraatide) fraktsioonist, kuid, lugupeetud juhataja, soovin lisada, et ombudsmani roll on demokraatlikus institutsioonis olulise tähtsusega. Niisuguse järelduseni oleme jõudnud petitsioonikomisjonis paljude Nikiforos Diamandourose visiitide käigus, mil ta on esitlenud oma aastaaruandeid, näiteks seda, mida me täna siin parlamendis analüüsime, või muid oma pädevuse raames koostatud aruandeid.
<P>
Lugupeetud daamid ja härrad! Ma ei kavatse teid arvudesse uputada. Kuigi ombudsmani rolli osas on tehtud edusamme, ei kahtle ma, et kui Euroopa kodanike seas korraldada küsitlus ombudsmani ülesande, töö ja tegevuse kohta, tuleks kahjuks tõdeda, et kodanikud peavad teda vähetähtsaks ega ole sageli tema olemasolust üldse teadlikud. Võib-olla on selle põhjuseks tõsiasi, et ombudsmani otsused ei ole täitmiseks kohustuslikud, nagu ta ise meile siin meelde tuletas, või see, et tema töö on liikmesriikide suhtes väga piiratud, millele Nikiforos Diamandouros samuti siin parlamendis tähelepanu juhtis.
<P>
Kuid kui me tahame osutada kodanikele teenust, peavad siinne institutsioon - Euroopa Parlament - ja petitsioonikomisjon püüdma ombudsmani tööd tõhustada ja edendada. Kuigi, nagu siin mainiti, petitsioone on tõesti palju, eriti läbipaistmatuse kohta, olen kindel, et teabe nõuetekohane andmine - näiteks nüüd toimiva uue veebilehe kaudu, mille üle mul on hea meel - tooks veelgi paremaid tulemusi ning ma tahan seda toonitada seetõttu, et iga Euroopa Liidu kodanik peaks olema ombudsmanist teadlik ja saama tema poole pöörduda ning ma arvan, et sellega nõustuvad kõik. Sel põhjusel soovin ombudsmanile, et tal läheks igati hästi ja ta oleks edukas, sest tema edu tähendab kõikide Euroopa kodanike edu.
<SPEAKER ID="028" NAME="Alan Kelly" AFFILIATION="S&amp;D">
Lugupeetud juhataja! Tahan alustuseks kiita Chrysoula Paliadelit suurepärase raporti eest. Me kõik siin istungisaalis mängime rolli milleski, mida võiks nimetada kodanike usalduse võitmiseks. Kuid on ülimalt tähtis, et me lähtuksime oma Euroopa institutsioonide rajamisel just nendesamade kodanike kujutlustest ja ideedest ning sellest, milline nende arvates peaks demokraatia olema.
<P>
Ombudsmani ülesanne on tähtsam kui kunagi varem ja selle ameti tehtud tööd tuleb tunnustada. Kuid me peame mõistma, et läbipaistmatus ja meie kodanike arusaam sellest on endiselt suur probleem, eriti komisjonis. Kuigi ma rõõmustan uue veebilehe väljatöötamise üle, ei usu ma, et see on see kõige tähtsam asi.
<P>
Puudutab ju rohkem kui kolmandik Euroopa institutsioonide kohta esitatud kaebusi just läbipaistmatust. Kui Lissaboni lepingu rakendamise käigus iirlastele ja tegelikult kõikidele Euroopa kodanikele antud lubadusi tahetakse täita, tuleb iga Euroopa institutsioon muuta läbipaistvamaks ja nende tööd peab saama näha nagu klaasi tagant.
<P>
Kõnealune raport on samm nimetatud eesmärgi suunas, kuid tööd tuleb veelgi teha, eriti riikide ombudsmanide ametitega tehtava koostöö ja Euroopa Parlamendi töömeetodite vallas.
<SPEAKER ID="030" NAME="Csaba Sógor" AFFILIATION="PPE">
- (HU) Ka mina tahan Euroopa Ombudsmani tema töö eest tänada. Kui ma seda praegu kreeka keeles teeksin, arvaksid inimesed siin istungisaalis, et Kreeka surverühm on alustanud koostööd ombudsmani, raportööri ja kõnelejatega.
<P>
Kuid just usalduse ja läbipaistvuse huvides oleks hea, kui me võtaksime eesmärgiks kiita ombudsmani tegevusaruanne heaks õige peatselt, isegi enne ombudsmani valimiskampaania algust. Lugupeetud ombudsman, ükskõik, kas seda tööd jätkate teie või keegi teine, loodan ma, õigupoolest loodame me kõik, et ombudsman võtab ette teavitusalase ringreisi rohkem kui vaid kahte Euroopa piirkonda, mis ehk aitab kaasa käsitletud osakaalude vähenemisele. Me kõik tahame teha oma töö, sealhulgas ka Euroopa Parlamendi töö, läbipaistvamaks.
<SPEAKER ID="031" NAME="Lidia Joanna Geringer de Oedenberg" AFFILIATION="S&amp;D">
- (PL) Lugupeetud juhataja ja härra Diamandouros! Nagu ka varasematel aastatel, on ombudsman esitanud oma tegevuse kohta väga objektiivse aruande, millest on näha, kui tähtis on tema töö Euroopa Liidu kodanike jaoks.
<P>
Uue teemana kajastatakse 2008. aasta aruandes ombudsmani tööd seoses Euroopa Investeerimispangaga. EIP on tähtsaim ELi ja kandidaatriikidesse investeerimiseks laene andev institutsioon. Vaatamata EIP märkimisväärsele autonoomsusele ELi institutsioonilises ülesehituses, peab ta täitma hea halduse nõudeid. Seetõttu võtsin rõõmuga vastu uudise ombudsmani ja Euroopa Investeerimispanga vahel 2008. aastal alanud dialoogi ning hea halduse põhimõtete täitmist käsitleva vastastikuse mõistmise memorandumi allakirjutamise kohta. Nimetatud memorandumis kohustus EIP kehtestama seni puudunud sise-eeskirja kaebuste uurimiseks. Mul on hea meel ka selle üle, et pank kohustus samu hea halduse nõudeid kohaldama kõikide laenutaotlejate, nii ELi kodanike kui ka mittekodanike suhtes. Loodan, et Euroopa Parlamenti hoitakse ombudsmani ja EIP vahelise koostöö arenguga kursis. Veel kord, kiidan teid aruande eest.
<SPEAKER ID="032" NAME="Csaba Sándor Tabajdi" AFFILIATION="S&amp;D">
- (HU) Euroopa Ombudsman on teinud silmapaistvat tööd. Sama arvamus kõlas petitsioonikomisjonis ja ma toetan tema tagasivalimist. Selle üheks põhjuseks on see, et ta on näidanud üles avatust niisuguses tundlikus küsimuses nagu rahvusvähemused. Sellega seoses tahan juhtida tähelepanu tõsiasjale, et Euroopa Liidu suhted rahvusvähemustega on väga ebaselged.
<P>
100 000 leheküljelisest ühenduse õigustikust mainitakse vähemusi alles Lissaboni lepingus. Kuid suhted vähemustega on ebaselged, sest, kui näiteks Slovakkias võetakse vastu hävitav keeleseadus, näitab see, et vähemustega seotud küsimused ei kuulu ühenduse pädevusse. Teisest küljest peavad uued liikmesriigid ühinemisel allkirjastama ja ratifitseerima Euroopa piirkondlike ja vähemuskeelte harta ning rahvusvähemuste kaitse raamkonventsiooni, mis käsitlevad vähemusega seotud küsimusi. Seega edastatakse kahte erinevat sõnumit, mis muudab Euroopa Liidu kahepalgeliseks. Siin on vaja selgust, sest 15% Euroopa kodanikest on kas põliselanikest või sisserännanutest vähemuse esindajad, nende hulka kuulub ka 12 miljonit romit.
<P>
Tegemist on ülimalt tähtsa ja tõsise probleemiga Euroopas. Oleks väga tore, kui ombudsman saaks tulevikus - ma tõesti loodan, et ta jätkab oma ametis - oma töö raames pöörata sellele küsimusele rohkelt tähelepanu.
<SPEAKER ID="033" NAME="Peter Jahr" AFFILIATION="PPE">
- (DE) Lugupeetud juhataja, daamid ja härrad! Mul on kõnealuse raporti kohta neli märkust.
<P>
Esiteks, ombudsman on asendamatu ja, mis veelgi tähtsam, kodanikele lähedalseisev osa demokraatlikust Euroopa Liidust.
<P>
Teiseks, pärast esialgseid pisiprobleeme on petitsioonikomisjoni ja ombudsmani vaheline koostöö olnud erakordselt hea.
<P>
Kolmandaks, petitsioonikomisjon ja ombudsman koos on, kui nii võib öelda, kodanikusõbraliku Euroopa mõõdupuu.
<P>
Neljandaks, petitsioonikomisjoni liikmena ootan jätkuvalt huviga analüüsivat dialoogi Euroopa Liidu kodanikega, eriti nüüd, mil on jõustunud uus alusleping. Euroopa Liit on kodanike jaoks ja mitte vastupidi ning koos peame püüdma tagada, et see jääbki nii ja muutub paremaks.
<SPEAKER ID="034" NAME="Metin Kazak" AFFILIATION="ALDE">
- (FR) Austatud juhataja! Kõigepealt tahan kiita Euroopa Ombudsmani 2008. aastal lõpetatud rekordarvu uurimiste eest. Olen veendunud, et ombudsmani uus põhikiri võimaldab tal teha oma tööd veelgi tõhusamalt ja vastata kodanike kaebustele kiiresti, tugevdades nii vastastikust usaldust ombudsmani ja kodanike vahel.
<P>
Ombudsmani põhiülesanne peab olema haldusomavoli ennetamine. Kahjuks pean ütlema, et selles vallas oleme teinud väga vähe edusamme. Sellele vaatamata loodan ma, et põhiõiguste harta ja Lissaboni lepingu jõustumisega kindlustatakse ka seda valdkonda.
<P>
Teiseks eesmärgiks on läbipaistvuse jätkuv suurendamine Euroopa institutsioonides. Kolmas ülesanne eelseisvate aastate jooksul on teavituskampaaniate alustamine, et saavutada meie kodanike sajaprotsendiline teadlikkus oma õigustest.
<P>
Viimasena märgin, et Euroopa ombudsmanide võrgustik on oluline lähtealus eri riikide vahel tehtavale koostöö ja parimate tavade vahetamisele. Bulgaaria osaleb nimetatud võrgustikus aktiivselt. Ta ei ole saanud mitte üksnes vajalikke kogemusi, vaid on suurendanud viimastel aastatel ka kõnealuse institutsiooni mõju.
<SPEAKER ID="035" NAME="Heidi Hautala" AFFILIATION="Verts/ALE">
- (FI) Lugupeetud juhataja! Tahan tänada ombudsmani Nikiforos Diamandourost eelkõige selle eest, et ta on kindlameelselt toetanud Euroopa Parlamendi püüdeid propageerida ja suurendada läbipaistvust otsuste langetamisel ning nagu me, austatud daamid ja härrad, teame, tuleb seda tööd jätkata. Sellega kaasnevad teatud probleemid. Volinik Wallström mainis hea haldustava eeskirju ning ma soovin temalt ja Nikiforos Diamandouroselt küsida, kas nüüd, mil komisjoni uus koosseis tööd alustab, ei oleks aeg teha ettepanek võtta vastu õigusakt, mis kehtib kõigi institutsioonide kohta ja kohustab neid järgima hea valitsemistava põhimõtteid. Nii palju, kui mina tean, on vastavasisuline õigusakt kehtestatud igas liikmesriigis.
<SPEAKER ID="036" NAME="Angelika Werthmann" AFFILIATION="NI">
- (DE) Lugupeetud juhataja! Minule kui petitsioonikomisjoni liikmele on oluline, et ma saaksin esindada kodanike huve veel paremini kui praegu. Ma tahan, et laiem üldsus saaks teadlikuks võimalusest tuua oma probleemid Euroopa Parlamendi ette. See on eriti asjakohane, arvestades Lissaboni lepingu jõustumist. Lugupeetud ombudsman, igal juhul soovin ma teile veel suuremat edu tulevikus.
<SPEAKER ID="037" NAME="Georgios Papanikolaou" AFFILIATION="PPE">
- (EL) Austatud juhataja! Palju tänu Chrysoula Paliadelile raporti eest. Euroopa Ombudsmani roll on tõepoolest otsustava tähtsusega, eriti praegusel ajal, mil me püüame Lissaboni lepinguga luua kodanikusõbralikumat Euroopat. Sellisena on Euroopa Ombudsmani roll ülimalt tähtis ja määrav. Leian, et Nikiforos Diamandouros on olnud tõhus ja järjepidev ning töötanud läbipaistvuse suurendamise ja selle puudumisega seotud probleemidele tähelepanu juhtimise nimel. Lisaks sellele on ta oma töös kaitsnud tulemuslikke kaebuste esitamise võimalusi nii Euroopa Liidus kui ka liikmesriikides endis.
<P>
Kokkuvõttes näitab selline käitumine, et Euroopa institutsioonid on üldiselt suunatud kodanike teenimisele ning loomulikult tunneb kodanik - kogu selle tegevuse kaudu ja tänu jõupingutustele, mida me peame jätkama - meie kõigi vastu kõikides Euroopa Liidu institutsioonides suuremat usaldust.
<P>
Nii tehes, ja sellega ma lõpetan, on Nikiforos Diamandouros minu meelest oma töös edukas olnud ning ma arvan, et tänane arutelu ja esitatud aruanne annavad meile väga hea põhjuse valida järgmiseks ametiajaks uus Euroopa Ombudsman.
<SPEAKER ID="038" NAME="Nikiforos Diamandouros">
Euroopa Ombudsman. - Lugupeetud juhataja! Lubage mul alustuseks tänada südamest kõiki parlamendiliikmeid, kes tegid ombudsmani töö kohta väga asjalikke ja rõõmustavaid märkusi. Ma hindan seda sügavalt. Tänan ka neid, kes tegid ombudsmani töö kohta väärtuslikke kriitilisi märkusi. Just sellepärast ma siin olengi, et õppida teie soovitustest ja kriitikast eesmärgiga edendada ombudsmani tööd ja teenida kodanikke tulevikus paremini.
<P>
Lubage mul väga lühidalt öelda, et nagu ma aru saan, puudutavad põhilised teile muret valmistavad küsimused vajadust suurema läbipaistvuse järele ning kui mind tagasi valitakse, püüan kindlasti mitmekordistada oma jõupingutusi läbipaistvuse ja hea halduse propageerimisel, sest ma tunnen, et selle eest vastutan liidus eeskätt mina.
<P>
Lissaboni leping pakub kõiksugu uusi võimalusi ning loomulikult kavatsen ma lepinguga lubatud võimalustest võtta viimast jällegi selleks, et kodanikke paremini teenida, tehes seejuures pidevalt koostööd Euroopa Parlamendi petitsioonikomisjoni ja siinse austusväärse organiga.
<P>
Lisaks eespool öeldule tahan samuti lühidalt tänada volinik Wallströmi tema töö, märkuste ja soojade toetussõnade eest ning korrata ja kinnitada tõsiasja, et kuna komisjoni avalikud teenistujad moodustavad 66% kõikidest liidu avalikest teenistujatest, on vältimatu, et põhiosa kaebustest esitatakse komisjoni vastu. Nii see kindlasti on.
<P>
Lubage mul peatuda Victor Boştinaru ja Ryszard Czarnecki tõstatatud küsimustel, mis käsitlevad tihedamat koostööd riikide, eelkõige just väljaspool ELi piire asuvate ombudsmanidega. Selle kohta on kaks märkust. Loomulikult olen olnud ühenduses kõikide kandidaatriikide ombudsmanidega, kes jäävad selles mõttes ELi piiridest väljapoole. Lisaks sellele on mul väga tihe koostöö Euroopa Nõukogu inimõiguste erivolinikuga, kelle tema institutsioon on määranud kõikide Euroopa Nõukogu liikmesriikide ombudsmanide kontaktisikuks.
<P>
Ma ise leian, et kui ma veel kaugemale läheksin, siseneksin ma juba rahvusvaheliste suhete valdkonda, mis kuulub tegelikult täielikult komisjoni pädevusse. Seega ma püüdsin siin kompromissi leida. Kuid ma tean vägagi hästi, et kõikides valdkondades on vaja koostööd tihendada ning ma üritan seda saavutada.
<P>
Juhtumite lahendamise aja kohta, millele viitas Kinga Göncz, lubage mul öelda, et meil on nüüd õnnestunud seda väga märkimisväärselt lühendada ning keskmiselt rohkem kui 50% - umbes 55% - kõikidest juhtumitest lõpetatakse praegu vähem kui aastaga või ligikaudu 12 kuuga. Arvestades, et meil tuleb töötada 23-s keeles, mistõttu on vaja väga palju tõlkida, arvan ma, et tegemist ei ole liiga pika ajaga. Räägin keskmisest ajast, sest lihtsad juhtumid lahendatakse tavaliselt umbes kolme või nelja kuuga. Tahtsin seda lihtsalt selgitada.
<P>
Lubage mul öelda aitäh puuduvale Marian Harkinile ja avaldada tänu selle eest, et ta toetas minu arvamust suurema läbipaistvuse kohta isegi keerulisemates olukordades, kui nii võib väljendada.
<P>
Vastuseks Oldřich Vlasáki ombudsmani kohta tehtud märkustele mainin, et suhtun neisse väga tõsiselt. Kuid lubage mul märkida, et ombudsmani ei tohiks hinnata üksnes menetlusse võetud kaebuste või alustatud uurimiste arvu järgi. Igal aastal tegeleme me lisaks kaebustele rohkem kui 11 000 teabenõudega. Ma sõidan pidevalt erinevatesse liikmesriikidesse. Oma ametiaja jooksul olen teinud rohkem kui 350 reisi kõikjale liitu, suhelnud mitmete valijaskondadega ja kõnelnud paljudes piirkondades.
<P>
Seega ressursid, mida ombudsman kodanike teenimiseks kulutab, on hulga ulatuslikumad kui üksnes menetlusse võetud kaebuste arv ning ma tahan, et siinne auväärne organ seda ei unustaks. Olen veendunud, et enamus teist teab seda, kuid ma lihtsalt soovin seda selgitada.
<P>
Kuna ma kõnelen teie ees oma praeguse ametiaja jooksul viimast korda, siis lubage mul lõpetuseks avaldada siin oma siirast tänu kõikidele tõlkidele viimase viie aasta jooksul minu heaks tehtud töö eest.
<SPEAKER ID="039" NAME="Chrysoula Paliadeli" LANGUAGE="EL">
Lugupeetud juhataja! Tänan sellel istungil osalejaid minu raporti kohta tehtud asjalike märkuste ja heade sõnade eest.
<P>
Petitsioonikomisjonil ja minul isiklikult oli eriline au koostada see raport ühe Euroopa Liidu tähtsaima institutsiooni, s.o Euroopa Ombudsmani aastaaruande kohta ning me jõudsime järeldusele, et Nikiforos Diamandourose tegevus 2008. aastal vastas kõnealuse institutsiooni eesmärgile ja sellest tulenevatele kohustustele järjepidevalt, otsustavalt ja tõhusalt.
<P>
Tugevate institutsioonide ja bürokraatliku hoiaku suhtes võetud erapooletu ja objektiivse suhtumisega kindlustas Euroopa Ombudsman oma positsiooni mitte ainult seetõttu, et ta aitas Euroopa kodanikke haldusalase hooletuse ja saamatuse küsimustes, vaid peamiselt seetõttu, et ta kasvatas nende usaldust Euroopa Liidu ja selle institutsioonide vastu.
<P>
Meie leiame, et 2008. aastal tugevdas ombudsman õigusriigi põhimõtete austamise ja suure ühiskondliku teadlikkusega oma institutsiooni, tõstes lati järgmisteks aastateks kõrgele. Me usume kindlalt, et Euroopa Ombudsmani kohustuste ja õiguste nõuetekohane täitmine ja kasutamine eelolevatel aastatel edendab Euroopa Liidu institutsioonides häid juhtimistavasid veelgi tõhusamalt ning soodustab neis veelgi kodanikusõbralikuma suhtumise ülesnäitamist. Me arvame, et see ei õigusta mitte üksnes Euroopa Ombudsmani ja kaudselt liikmesriikide ombudsmanide institutsiooni, vaid ka teda kontrolliva ja valiva Euroopa Parlamendi suuremat rolli.
<SPEAKER ID="040" NAME="Juhataja. - Arutelu on lõppenud">
Kirjalikud avaldused (kodukorra artikkel 149)
<SPEAKER ID="041" NAME="Petru Constantin Luhan  " LANGUAGE="RO">
Euroopa Ombudsmani 2008. aasta aruanne on ülimalt tasakaalukas ja kõikehõlmav. Tahan kasutada juhust ja tunnustada Nikiforos Diamandourost ning tema meeskonda tehtud töö eest.
<P>
Esiteks paneme tähele, et 2008. aastal on ombudsmani poolt registreeritud kaebuste arv kasvanud - 3406 kaebust võrrelduna 2007. aastal esitatud 3211 kaebusega. Seda tõsiasja saab näha positiivses valguses, kui mõtleme, et Euroopa kodanikud kasutavad oma demokraatlikku teabe saamise õigust, aga ka negatiivses valguses, kui uurime kaebuste sisu.
<P>
2008. aastal alustatud uurimiste puhul olid peamisteks väidetava haldusomavoli liikideks läbipaistmatus, sealhulgas teabe andmisest keeldumine, ning võimu kuritarvitamine. Mind teeb ärevaks, et 36% uurimistest põhineb Euroopa institutsioonide läbipaistmatuse kohta esitatud kaebusel, kuna Euroopa haldustegevus on Euroopa projekti raames kodanike usalduse saavutamisel peamine. Usun ka, et peame tegema kõik võimaliku selleks, et suurendada läbipaistvust meie institutsioonide otsuste langetamisel ja haldustegevuses.
<SPEAKER ID="042" NAME="Andreas Mölzer  " LANGUAGE="DE">
EL on džungel - mitte üksnes toetuste valdkonnas, vaid ka seoses selle volituste, otsuste langetamise kordade ja isegi olemasoluga Internetis. Sõnaga, keskmise kodaniku jaoks jääb EL mõistatuseks. Just nimetatud probleemiga oleks võinud tegelda Lissaboni leping. Sellega oleks võinud tagada suurema läbipaistvuse ning võrdsete partneritena tegutsevatest kultuurrahvastest ja ajaloolistest rahvusriikidest koosneva Euroopa, mis oleks sisemiselt mitmekesine, föderatiivne ja lähimuspõhimõtet järgiv, kuid väliselt ühtne ja tugev, et esindada Euroopa huvisid. Kuid huvi läbipaistvuse vastu paistab olevat leige - nõukogu otsuste tegemine ja komisjoni presidentide ametisse nimetamine toimub suletud uste taga. Teabe ühiseks kajastamiseks Internetis tuleb kasutada läbivalt ELi töökeeli - saksa, inglise ja prantsuse keelt, mille kaudu on võimalik jõuda suurema osa ELi kodanikeni. Praegusel nõukogu eesistujal oleks hea see kõrva taha panna. ELi ombudsmani loomine ja töö on samm õiges suunas, kuid kui me tahame vähendada ELi ja kodanike vahelist lõhet, on vaja teha suuremaid jõupingutusi. Kõige olulisem oleks rahvahääletuste korraldamine edasiliikumist puudutavates küsimustes, kusjuures rahvahääletuste tulemusi tuleks austada. Beneši dekreetidega ei saa mingil juhul ebaõiglust seadustada. Isegi ombudsmanist ei ole teisejärguliste kodanike jaoks palju abi.
<SPEAKER ID="043" NAME="Krisztina Morvai  " LANGUAGE="HU">
Euroopa Ombudsmani aruanne ei kajasta seda, mida ma olen pidanud kogema Ungari inimõiguste advokaadina. Selles ei mainita, et 2006. aasta sügisel vigastas politsei valitsuse käsul mitutsadat erilist sündmust rahumeelselt mälestavat jalakäijat ja meeleavaldajat, vangistas nad ning alustas nende suhtes põhjendamatut kriminaalmenetlust. EL on püsinud vakka. Aruandes ei räägita midagi ka tõsiasjast, et sellest ajast alates on politsei korrapäraselt ja ebaseaduslikult kontrollinud muutuste poolt meelt avaldavate isikute dokumente, filminud neid, tülitanud neid õigusvastaselt ning sageli omavoliliselt vahistanud.
<P>
"Tänu” Euroopa Liidu häbiväärsele passiivsusele on 16 opositsiooni aktivisti kuude kaupa "terrorismiaktis” süüdistatuna vahi all hoitud. Nende peamine "kuritegu” seisneb selles, et nad lõid liikumise valitsuse korruptiivsete tegude paljastamiseks. Nende kodude läbiotsimise ja vara konfiskeerimise viis ning nende kui kinnipeetavate õiguste pidev ja jõhker rikkumine on täielikus vastuolus Euroopa inimõigusalaste normidega.
<P>
Näiteks on suur hulk maskides eriüksuslasi korraldanud kodudes juhuslikke ja hirmutavaid läbiotsimisi ilma volitatud usaldusisiku või muu manuka juuresolekuta. Arvuteid on konfiskeeritud ilma ühtegi õigusakti järgimata ja salvestatud andmeid nõuetekohaselt registreerimata, mis võimaldab võimudel tõendeid võltsida ja õiendada arveid poliitiliste vastastega. Me ootame ELilt otsustavat sekkumist.
<SPEAKER ID="044" NAME="Siiri Oviir  " LANGUAGE="ET">
Põhiõiguste harta artiklis 41 on sätestatud, et "igaühel on õigus sellele, et liidu organid käsitleksid tema küsimusi erapooletult, õiglaselt ning mõistliku aja jooksul”. Tutvunud Euroopa Ombudsmani 2008. aasta tegevuse aruandega, tuleb meil täna kahjuks ikka veel tõdeda fakti, et kõige sagedasem haldusomavoli liik ELi institutsioonide kohta esitatud kaebustes on läbipaistmatus (36% kõigist uurimistest).
<P>
Minu jaoks on murettekitav ka asjaolu, et vaatamata sellele, et Euroopa Parlament kiitis juba 2001. aastal oma resolutsiooniga heaks ombudsmani hea haldustava eeskirja, ei ole teised liidu institutsioonid siiski täielikult järginud parlamendi esitatud üleskutset.
<P>
Toetan igati raportööri ettepanekut, et haldusomavoli tuleks ka edaspidi tõlgendada laiemalt, nii et see hõlmaks lisaks ebaseaduslikele haldusaktidele ning siduvate normide ja põhimõtete rikkumistele ka juhtumeid, kus haldusasutused on olnud lohakad, tegutsenud läbipaistmatult või rikkunud muid hea halduse põhimõtteid. Kutsun ka omalt poolt ELi institutsioone ja tulevast ombudsmani üles suurendama ELi otsustusprotsesside ja haldusstruktuuride läbipaistvust, rakendades hea haldustava eeskirja, et vähendada haldusomavoli ELis.
<SPEAKER ID="999" NAME="Jarosław Leszek Wałęsa  " LANGUAGE="PL">
Lugupeetud juhataja, daamid ja härrad! Kõigepealt tahan tänada raportöör Chrysoula Paliadelit väga põhjaliku ja selge raporti eest ning ombudsmani ja tema personali väsimatute jõupingutuste eest haldusomavoli kõrvaldamisel ja Euroopa Liidu haldusnormide parandamisel. Euroopa Ombudsman mängib tähtsat rolli, sekkudes vastavalt põhimõttele, mille kohaselt "otsused tehakse nii avalikult kui võimalik ja nii kodanikulähedaselt kui võimalik”. Mul on hea meel lugeda raportist, et ombudsman on jätkuvalt kasutanud oma volitusi aktiivselt ja tasakaalukalt, lahendades kaebusi ja säilitades häid suhteid Euroopa institutsioonidega. Kuid mulle valmistab muret tõsiasi, et võrreldes 2007. aastaga on kaebuste arv kasvanud. Õnneks oli kasv vaid 6%, aga see peaks meie institutsioonidele olema hoiatuseks. Juhtkond peaks sellest õppust võtma ning vältima tulevikus vigu ja ebaõiget käitumist, järgides raportis toodud soovitusi. Toetan raportööri üleskutset Euroopa Liidu institutsioonidele ja asutustele viia oma tegevus kooskõlla hea haldustava eeskirja sätetega. Kaheksa aastat on möödunud sellest, kui Euroopa Parlament võttis vastu nimetatud eeskirja heakskiitva resolutsiooni. See on väga pikk aeg. Eeskirja sätete korrigeerimine aitab meil saavutada laialdasema koostöö ja -toime, et vastata meie kodanike vajadustele kõige tõhusamalt.
