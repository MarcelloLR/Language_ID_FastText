<CHAPTER ID="017">
Üheminutilised sõnavõtud poliitiliselt olulistel teemadel
<SPEAKER ID="234" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="235" NAME="Artur Zasada" AFFILIATION="PPE">
(PL) Austatud juhataja! Tahaksin osutada probleemidele, mis tekivad Euroopa lennujaamades väikeste lastega emadel ja eakatel inimestel. Määruse (EÜ) nr 1107/2006 kohaselt peab lennujaam neid kahte rühma abistama. Kahjuks ei peeta enamasti määruse sätetest kinni. Isegi tänavu Euroopa Komisjoni tellimusel suure kära saatel valminud reklaamis ei mainita sõnagagi emasid või isasid, kes reisivad üksinda koos väikeste lastega.
<P>
Probleemile on lihtne lahendus - tuleb võtta tõhusaid meetmeid, et teavitada kodanikke nende õigustest. Kõigepealt tuleks muuta määruse pealkirja, lisades teabe, mis näitab, et see käsitleb ühtlasi emasid ja isasid, kes reisivad üksinda koos oma väikeste lastega. Teiseks tuleb teha ettepanek selle reisijate rühma piltkujutise kohta, mis oleks kohustuslik kõigi Euroopa Liidu liikmesriikide lennujaamades.
<SPEAKER ID="236" NAME="Teresa Jiménez-Becerril Barrio" AFFILIATION="PPE">
(ES) Austatud juhataja! Inimõiguste komisjoni liikmena, Hispaania ja Euroopa kodanikuna ning terrorismi ohvrina, kuna terroristlik organisatsioon ETA mõrvas Sevillas minu venna ja tema naise, võtan täna siin sõna, et mõista hukka tõsiasi, et Venezuela valitsus ja selle president on lubanud oma pinnal välja õpetada ETA terroriste - ja seda Hugo Chávezi valitsuse heaks töötava väidetava terroristi Arturo Cubillasi korraldusel vaatamata asjaolule, et tema arreteerimiseks on antud välja rahvusvaheline order. Tegemist on kõigi Euroopa kodanike põhiõiguse, õiguse turvalisusele tõsise rikkumisega.
<P>
Ma nõuan Hispaania valitsuselt meetmeid vastuseks kogu Hispaania rahva sellisele tõsisele alandamisele. Peaminister Zapatero ei saa enam vaikida, kui Venezuela suursaadik nimetab piinajateks meie tsiviilkaardiväelasi, kes on ja jäävad ETA-vastases võitluses vapruse võrdkujudeks. Ta ei saa ka kõrvale vaadata, kuna ETA ja Colombia revolutsiooniliste relvajõudude vaheline koostöö Venezuela pinnal on tõusuteel, mille on juba hukka mõistnud kohtunik Eloy Velasco. Peaminister ei saa suruda kätt sellisel juhil nagu Chávez, kes on Venezuelast tegemas terroristide varjupaika.
<P>
Sellise riigi nagu Hispaania, kus terrorism on põhjustanud nii palju valu, peaminister ei tohi jätkuvalt probleemi eirata ning peaks andma olukorrale väärilise vastuse, mida teeks iga tavakodanik, kui tal see võimalik oleks.
<SPEAKER ID="237" NAME="Catherine Stihler" AFFILIATION="S&amp;D">
Austatud juhataja! Küsimus, mille täna tõstata tahtsin, on see, et 18. septembril avaldas Euroopa kopsufond tubakavastase töö eest austust 36-le täiskogu liikmele, teiste seas minule.
<P>
Tänavu on tegelikult Euroopa kopsuaasta ja kolleegidel, kes on huvitatud meie tööst tubakatööstuse vastu ja tubakatoodete tarbimise piiramise poolt, on veel võimalik alla kirjutada meie petitsioonile.
<P>
Hetkel on 27 liikmesriigist ainult kümnes kehtestatud avalikus kohas ulatuslik suitsetamise keeld, et muuta need kohad suitsuvabaks. Ma olen uhke, et Šotimaa oli üks esimestest riikidest, mis keelustas suitsetamise avalikes kohtades. Viimastest andmetest nähtub, et haiglates on tänu avalikus kohas suitsetamise keelamisele astmat põdevate laste arv langenud 18%. Ma sooviksin, et sama juhtuks kogu Euroopa Liidus.
<P>
Sooviksin, et täiskogu tunnustaks 36 kolleegi, keda Euroopa kopsufond 18. septembril autasustas.
<SPEAKER ID="238" NAME="Nessa Childers" AFFILIATION="S&amp;D">
Austatud juhataja! Ma tahaksin tunnustada eelarvekomisjoni, mis eelmisel nädalal hääletas Euroopa Liidu volinike palkade ja toetuste külmutamise poolt seni, kuni nende eetikakoodeksit ei muudeta. See hääletus näitab, et parlament ei luba korduda endise siseturu voliniku Charlie McCreevy juhtumil, kelle värsket juhtimist komisjon uurib võimaliku huvide konflikti tõttu.
<P>
Komisjoni juhtfiguurid on esitanud 201 taotlust, et saada luba töökoha vastuvõtmiseks pärast nende ametiaega komisjonis. Kõigest üks lükati tagasi. Koodeks tuleb läbi vaadata ja see ei tohi olla vaid suuniste kogumik, mida saab vabalt tõlgendada.
<SPEAKER ID="239" NAME="Sergej Kozlík" AFFILIATION="ALDE">
(SK) Praegune Slovakkia valitsus on esitanud mitu eelnõud, millega õõnestatakse kohtutele ja kohtunikele põhiseadusega tagatud sõltumatust.
<P>
Parlamendile kavatsetakse esitada põhiseaduse muutmise eelnõu, millega tahetakse piirata kohtunike puutumatust, ilma et eelnevalt oleks küsitud kommentaare ja arutatud küsimust spetsialistidega. Slovakkia kurssi demokraatia ja õigusriigi moonutamise suunas tõendab ka asjaolu, et ülemkohtu eesistujat ja justiitsnõukogu presidenti on kahel korral takistatud riiginõukogus sõna võtmast aruteludel kohtusüsteemi käsitlevate seaduste üle, sealhulgas justiitsnõukogu käsitleva seaduse üle. Justiitsnõukogu seaduse muutmise eesmärk on muuta nõukogu koosseisu enne selle ametliku ametiaja lõppemist. Kohtunike seaduse muudatusega suurendatakse kohtunike valimise ja nende karjääri edendamisega tegelevates valimiskomisjonides poliitiliste kandidaatide arvu ühelt kolmele. See on ainult osa loost, mis näitab selgelt, et Slovakkia praegune täitevjõud ja valitsus üritavad sekkuda kohtute volitustesse.
<SPEAKER ID="240" NAME="Csaba Sógor" AFFILIATION="PPE">
(HU) Täna, 6. oktoober on Ungari ajaloos tähtis päev. Enam kui 150 aastat tagasi haarasid Ungari revolutsionäärid relvad Euroopa kahe võimsaima armee vastu, tehes seda tollal kogu Euroopas esilekerkivate vabaduse, võrdsuse ja vendluse põhiväärtuste nimel. Tänasel kuupäeval hukati lüüasaanud vabadusvõitluse 13 kindralit Aradi linnas, mis praegu paikneb Rumeenias. Ungarlaste vabaduseiha ilmnes sama võimsalt aga ka kommunismi, 20. sajandi rõhuva režiimi vastu, mida näitasid ilmekalt 1956. aasta sündmused. Aradis 1848. aastal hukatud 13 märtrist olid vaid neli ungarlased, mis tõestab, et üldised väärtused ei tunne rahvuserinevusi. Meie, ungarlaste jaoks sümboliseerib see igavest igatsust Ungari rahva vabaduse ja ühtsuse järele, kuid ka rahvastevahelist leppimist ning solidaarsust.
<SPEAKER ID="241" NAME="Agustín Díaz de Mera García Consuegra" AFFILIATION="PPE">
(ES) Austatud juhataja! Tahaksin kasutada võimalust ja mõista hukka alandav ja demokraatiavastane viis, kuidas Hugo Chávezi valitsus kohtleb neid, kes kaitsevad vabadust ja inimõigusi.
<P>
Minu kolleegi Carlos Iturgaizi kinnipidamisele Caracase lennujaamas ei saa vaadata läbi sõrmede. See ei ole esimene kord, kui see režiim on rünnanud Euroopa Rahvapartei (kristlike demokraatide) fraktsiooni liikmeid. Meie missioon täiskogu liikmetena ei piirdu ainult ELiga. See hõlmab ühtlasi selliste Euroopa Liidu alusväärtuste nagu vabadus, demokraatia ja inimõiguste austamine edendamist.
<P>
On ilmne, et need, kes sunnivad oma kodanikele peale totalitaarseid ideid, ei suhtu sellesse ülesandesse hästi.
<P>
27. septembril toimunud parlamendivalimiste tulemus jätab ruumi lootusele, kuigi peaksime kõik muretsema reaktsiooni pärast Venezuela opositsiooni edusammudele.
<P>
Mida saab oodata valitsuselt, mis annab varjupaika terroristidele, kes on pärit Okeri terrorirakukesest, täideviivast organist, mille ridadesse kuulub Venezuela riikliku maainstituudi turvaülemana väidetav ETA mõrtsukas, või valitsusest, mis eirab õigusemõistmise eest pagenud terroristide väljasaatmistaotlusi.
<P>
Ilmselgelt ei saa me midagi oodata.
<P>
Austatud juhataja! Nii põlastusväärne suhtumine väärib tugevat reaktsiooni ja võimalikult kindlat parlamendi tagasilükkamist.
<SPEAKER ID="242" NAME="Csaba Sándor Tabajdi" AFFILIATION="S&amp;D">
(HU) Kaheks jagatud Saksamaa oli kahepooluselise maailma absurdsuse ja ebainimlikkuse kõige käegakatsutavam sümbol. Ilma Saksamaa taasühinemiseta ei oleks toimunud ka Euroopa taasühinemist ning 2004. ja 2007. aasta laienemisi. Mitte keegi ei mõistnud paremini Saksamaa kunstlikku ja absurdset jagamist kui Ungari rahvas. Euroopa taasühinemine algas Saksa rahva taasühinemisega. Berliini müüri langemine tõi kaasa ka müüri langemise külma sõja poolitatud Euroopas. Ungarlasena olen ma eriti uhke selle üle, et toona võtsid minu riigi juhid julge ja kartmatu otsuse lubada kümnetel tuhandetel Ungarisse põgenenud Saksa Demokraatliku Vabariigi kodanikel minna läbi raudse eesriide Austriasse. Nad tühistasid Ungari ja SDV lepingu, millega lõid välja esimese kivi Berliini müürist. Toonane Ungari välisminister Gyula Horn ja peaminister Miklós Németh astusid ajaloolise sammu, mis ei oleks olnud võimalik ilma Mihhail Gorbatšovi reformipingutusteta.
<SPEAKER ID="243" NAME="Pat the Cope Gallagher" AFFILIATION="ALDE">
Austatud juhataja! Saabusin just äsja Islandilt, kus osalesin ELi-Islandi parlamentaarse ühiskomisjoni esimesel kohtumisel. Kahepäevase visiidi ajal pidas meie delegatsioon Islandi valitsuse ja Islandi Parlamendiga väga informatiivseid mõttevahetusi, mis olid seotud nende liitumisavaldusega.
<P>
Delegatsiooni kohtumisel Islandi kalandusministriga kasutasin juhust, et tõstatada küsimus makrelli püügiloa olulise suurendamise kohta. Me kõik vastutame selle püügipiirkonna, tegelikult kõigi püügipiirkondade säilimise eest, kuid osutasin konkreetselt sellele. Mul on hea meel, et Island alustab 12. oktoobril rannikuriikidega läbirääkimisi, ja ma loodan, et jõutakse rahuldavale lahendusele.
<P>
Finantskriisi tagajärjed on Islandil ikka veel väga ilmsed. Seepärast peab arutelu Icesave'i üle jääma Islandi, Ühendkuningriigi ja Madalmaade kahepoolseks küsimuseks. On elutähtis, et osapooled jätkavad läbirääkimisi eesmärgiga saavutada rahuldav tulemus.
<SPEAKER ID="244" NAME="Georgios Koumoutsakos" AFFILIATION="PPE">
(EL) Austatud juhataja! Mul on eriti hea meel volinik Barnier' tänase kohaloleku üle, sest ma tean, et minu tõstatav küsimus pakub talle erilist huvi. Loodusõnnetuste kulusid ei ole inimelude ja majanduse infrastruktuuride seisukohalt võimalik kokku arvutada. Selle käsitlemine on ühine katsumus ja selleks on vaja ühiseid meetmeid. Euroopa Liit peab seega olema kindlasti suuteline selliste hädaolukordade puhul tõhusalt reageerima. Selleks peab Euroopa paremini ära kasutama oma potentsiaali ja ärgitama Euroopa kodanikud tegudele.
<P>
Euroopa pikaajaline vabatahtliku töö traditsioon ja solidaarsuse põhimõte on tugev alus, millelt see saavutada. Seega on saabunud aeg asutada Euroopa vabatahtlikud abikorpused, mis on sätestatud Lissaboni lepingu artikli 214 lõikes 5. Tuletan teile meelde, et 2011 on Euroopa vabatahtlike aasta. Euroopa vabatahtlike abikorpuste abil tugevdatakse Euroopa rolli ja kuvandit ning need aitavad võita Euroopa ning kogu maailma kodanike südant ja meelt.
<P>
Euroopa Parlamendi ülesanne on võtta kiiresti meetmeid Euroopa vabatahtlike abikorpuste loomiseks.
<SPEAKER ID="245" NAME="Zbigniew Ziobro" AFFILIATION="ECR">
(PL) Austatud juhataja! 2013. aastal hakkavad Euroopa Liidus kehtima konkreetsed CO2 heitkoguste piirid. Euroopa Liidu hiljutine kava viia piir varem planeerituga võrreldes madalamale tasemele, nimelt tasemele 0,688 tonni CO2 valmistoote tonni kohta, võib viia paljudes Euroopa riikides, sealhulgas Poolas tsemenditootjate jaoks katastroofilise olukorrani.
<P>
Nagu meedias on avaldatud, näiteks päevalehes Gazeta Prawna, tõuseb tsemendi hind arvutuste kohaselt vähemalt 30%, mis ühest küljest on hoobiks maja või korterit ehitavale jaekliendile, kuid aeglustab ka majanduse arengut igal pool, kus tsement on tootmises kasutatav põhiressurss. Olukord on eriti ohtlik uutele ELi liikmesriikidele, sest neil on käia pikk tee, et jõuda järele näiteks sellistele rikastele riikidele nagu Prantsusmaa või Saksamaa, kes ehitasid suurema osa oma infrastruktuurist, nagu maanteed, välja kaua aega tagasi, kui selles valdkonnas veel piiranguid ei kehtinud. Olukorral on negatiivne mõju ka seepärast, et osa tootmisest kolitakse üle meie idapiiri ning CO2 tootmine jätkub, mistõttu jääb kaotajaks meie majandus.
<SPEAKER ID="246" NAME="Georgios Toussas" AFFILIATION="GUE/NGL">
(EL) Austatud juhataja! Eile, 5. oktoobril Euroopa Nõukogu parlamentaarse assamblee heakskiidetud demokraatiavastases resolutsioonis võrdsustatakse töölisklassi ja rohujuure võitlus ekstremismiga ning tehakse ekstremismi vastu võitlemise sildi all ettepanek piirata ja tühistada demokraatlikud põhiõigused, nagu sõnavabadus, kogunemis- ja ühinemisõigus, ning isegi keelata parteide tegevus.
<P>
Selles põlastusväärses resolutsioonis mainitakse spetsiaalselt Kreekat ja hiljuti vastusena Euroopa Liidu ning meie riigi valitsuse ja teiste Euroopa Liidu liikmesriikide valitsuste jõhkrale rohujuurevastasele poliitikale tekkinud ulatuslikku töölisklassi ja rohujuuretasandi võitlust. Reaktsioonilised otsused ja seadused ei peata klassivõitlust! Tegemist on ajaloolise hoovaga, süsteemi vältimatu produktiga, mille on sünnitanud barbaarsus ja inimese ekspluateerimine inimese poolt. Töölisklassi võitluse, töölisklassi ja rohujuuretasandi liikumise taastamise ning selle antava vastulöögiga saadetakse need otsused sinna, kus on nende koht: ajaloo prügikasti.
<P>
Kreeka Kommunistlik Partei kutsub töölis- ja rohujuureklassi üles mõistma selle reaktsioonilise resolutsiooni praktikas hukka, lisades tempot oma võitlusele Euroopa Liidu ja kodanlike valitsuste kapitali rohujuurevastase rünnaku vastu, millega toetatakse jõupingutusi luua töölisklassi ja iseenda tööandjaks olevate isikute vahel sotsiaalpoliitiline liit, mis teeb rahva hüvanguks muudatusi.
<SPEAKER ID="247" NAME="Laima Liucija Andrikien" AFFILIATION="PPE">
(LT) Täna toimub Brüsselis ELi-Hiina tippkohtumine. Lisaks kliimamuutusele ja kaubandusele arutletakse ka Hiina inimõiguste kaitsjate olukorra, surmanuhtluse ja Laogai sunnitöölaagrite üle. Kahtlemata on tegemist väga tähtsate teemadega, kuid tahan teile meelde tuletada veel ühte teravat Hiina probleemi - Tiibetit. On kahetsusväärne, et lootust sisendav dalai-laama esindajate ja Hiina Rahvavabariigi valitsuse esindajate dialoog areneb väga aeglases tempos. Dialoogi 9. voor toimus eelmise aasta novembris. Kohtumised toimuvad ebaregulaarselt ning neil valitseb usaldamatuse õhkkond. Seda hoolimata asjaolust, et dalai-laama on vahepeal loobunud mitte ainult Tiibeti iseseisvuse, vaid ka Tiibeti suveräänsuse eesmärgist.
<P>
Tahaksin taas kutsuda Hiina liidreid üles lahendama Tiibeti küsimus dialoogi abil, ilma jõudu kasutamata ja dalai-laamat eiramata. Euroopa Liit kiidaks sellise dialoogi kahtlemata heaks ja on valmis kaasa aitama, vahendama ning igal muul viisil abistama.
<SPEAKER ID="248" NAME="Corneliu Vadim Tudor" AFFILIATION="NI">
(RO) Kahjuks toimib Rumeenias karm tsensuuri süsteem, mille sarnast ei ole üheski teises Euroopa Liidu liikmesriigis. Ma räägin absurdsest asutusest, mida nimetatakse Riiklikuks Audiovisuaalnõukoguks.
<P>
Tegemist on stalinistliku ebardiga, mis igasuguse mõistuse vastaselt keelaks isegi sellised suured kirjanikud nagu Cervantes, Goethe, Byron, Balzac, Cesar Pavese ja Adam Mickiewicz, kui nad veel elaksid. See rämps terroriseerib tõhusalt sõltumatuid telejaamu. Ma võrdleksin seda nõukogu elevantide surnuaiaga, kus ärkavad üles paar laipa, keda kontrollib poliitiliselt eemalasuv allakäiv diktatuur, mis määrab sandistavaid rahatrahve programmidele, milles lubatakse opositsiooniparteidel välja öelda teatud tõdesid.
<P>
Aidake meil lahti saada Riikliku Audiovisuaalnõukogu despootlikest bürokraatidest ja taastada Rumeenia revolutsiooni aastal, 1989. aastal saavutatud suurim võit: pressivabadus.
<SPEAKER ID="249" NAME="Marian Harkin" AFFILIATION="ALDE">
Austatud juhataja! Arutlesime varem täna õhtul sotsiaalsätete ja Lissaboni lepingu üle, milles kohustatakse liitu kaaluma poliitika kujundamisel otsuse sotsiaalseid tagajärgi. Kas EL - või ma peaksin ütlema komisjon - on järele mõelnud, mis on nõudmise, et Iirimaa hakkaks täitma stabiilsuse ja kasvu pakti 2014. aastaks, sotsiaalsed ja tõesti ka majanduslikud tagajärjed?
<P>
Loomulikult on eelarve konsolideerimine väga tähtis, kuid tundub, et see on tõesti ainsana oluline. ELilt tulev väga tugev sõnum on: "2014. aastaks olgu 3% olla või muidu...”. Varem täna õhtul ütles eesistujariik Belgia, et arutu kasinus ei ole vältimatu, kuid ometi seisame sellega silmitsi: arutu kasinus, eelarve korrigeerimine iga hinna eest. Kuidas on vajadusega ehitada meie majandus uuesti üles? Jah, peame 3% taseme uuesti saavutama, kuid meil on vaja rohkem aega.
<P>
Ma nõustun, et paljud raskustest on meie endi tekitatud, ja ma ei otsi kaastunnet, kuid väidan, et arutu kasinus hävitab meie väikese avatud majanduse, milles kriisi teisel aastal lõpetab ikka iga päev tegevuse neli ettevõtjat.
<SPEAKER ID="250" NAME="Joanna Katarzyna Skrzydlewska" AFFILIATION="PPE">
(PL) Austatud juhataja! Viimased paar päeva on olnud täis teateid psühhoaktiivsete ainete ehk disainerravimite surmavast toimest. Probleem torkab silma ka Poolas mürgituste ja isegi surmajuhtumite kasvava laine tõttu, eriti noorte seas.
<P>
Disainerravimite valmistajate ja edasimüüjate leidlikkus on saavutamas võitu liikmesriikide õigusaktide üle. Nad hakkavad surmavaid drooge turustama kaugelt enne, kui liikmesriigid suudavad riigisiseste õigusaktidega nende müügi ära keelata, ning ostjate seas levib veendumus, et kuna disainerravimid ei ole keelatud, siis ei ole need ka kahjulikud. Miski ei saaks olla tõest kaugemal. Disainerravimid on sama kahjulikud kui ebaseaduslikud ravimid ning tegelikult isegi ohtlikumad, sest sõltuvus nendest tekib kiiremini.
<P>
Selle väga tõsise disainerravimite probleemi valguses, mis iga päeva möödudes aina süveneb, peame võimalikult kiiresti võtma otsustavaid ja tõhusaid meetmeid. Euroopa Komisjon peaks mure tõttu tuhandete noorte tervise pärast võtma kiiresti eri meetmeid, et teavitada inimesi disainerravimite kahjulikkusest ja nende kasutamisega seotud ohtudest, ning ühtlasi valmistama ette uued õigusaktid.
<SPEAKER ID="251" NAME="Seán Kelly" AFFILIATION="PPE">
Austatud juhataja! 6. oktoobril teatas Financial Times, et teadusuuringute volinik Geoghegan-Quinn on hoiatanud Euroopa uuenduskriisi eest.
<P>
Me peame eri meetmete, näiteks riskikapitali rahastamisalgatuste kaudu stimuleerima teadusuuringute rahastamist erasektoris. Euroopa Liidu ettepanekutes, millega tahetakse vältida finantsmajandusliku kriisi kordumist, pannakse aga riskikapital - väikeste uuenduslike algatuste käimalükkamise alus ELis - ühte patta spekulatiivsete riskifondidega.
<P>
Riskikapital on alternatiivsete fondide meemesilane, sest selle abil saab toita tekkivaid ettevõtteid ning tõugata tagant globaalmajanduse kasvu, mille näideteks on Google, Facebook ja Skype. Riskikapital võimaldab uuenduslikel eraalgatustel ja VKEdel pääseda juurde kapitalile, äriteadmistele ning sageli ka turule endale. See tagab stabiilse toetuse ja investeeringud keskmiselt 3-7 aastaks.
<P>
Me peame ületama ka lõhe meie ning USA ja Jaapani vahel. Ma arvan, et peaksime kuulama teadusuuringute volinikku Geoghegan-Quinni.
<SPEAKER ID="252" NAME="Sonia Alfano" AFFILIATION="ALDE">
(IT) Austatud juhataja! Tahaksin parlamendile teatada, et eelmisel pühapäeval paavsti külaskäigu ajal Palermosse peatati Itaalia põhiseaduse ja Euroopa Liidu põhiõiguste harta kehtivus. Sõna- ja mõttevabadus ning kodude puutumatus tallati jalge alla.
<P>
Selle sündmuse puhul nõudis Itaalia politsei, et eemaldatakse loosung, millel oli fraas evangeeliumist: "Minu koda peab hüütama palvekojaks, aga teie teete selle röövliauguks”, samal ajal kui samad politseiüksused riputasid üles plakateid, mis olid homofoobsed ja vabaabielus elavate paaride vastu. Raamatupoes Altro quanto oli omanik riputanud üles loosungi sõnadega "Ma armastan Milingot”. Politseinikud sisenesid eraruumidesse ning konfiskeerisid loosungi ilma kohtu loata ja kasutades meetodeid, mis ei olnud isegi nende endi standardite kohaselt eriti õpetlikud.
<P>
On paradoks, et ilmalikus ja demokraatlikus riigis, milleks Itaaliat peetakse, suruvad ametiasutused maha üldsuse sõnavabadust, et mitte riivata paavsti tundeid, samal ajal kui peaminister Berlusconi võib avalikult ropendada ja see ei ole kiriku jaoks probleem. Seekord sõtkusid ilmalikud ja religioossed asutused demokraatia Itaalias jälle jalge alla, suurendades sellega ületamatut lõhet, mis on praeguseks asutuste ja üldsuse vahel tekkinud.
<SPEAKER ID="253" NAME="Claudiu Ciprian Tănăsescu" AFFILIATION="NI">
(RO) Vaatamata Euroopa riikide valitsuste vastu võetud taastusmeetmetele tõstsid hiljutised meeleavaldused ja streigid esile selle, et olukord on paranemisest veel kaugel.
<P>
Kahjuks on just need taastusmeetmed, mida valitsused tahavad kasutada bürokraatlike lõhede kinnitoppimiseks ning pankadelt võetud kallite laenude kinnimaksmiseks, põhjustamas uut kriisi, mis kajastub Euroopa kodanike sissetulekute silmapilkses languses ja nende elukvaliteedi halvenemises.
<P>
Võib-olla on Euroopa Liidu liikmesriikide valitsustel aeg muuta oma suhtumist ning seada aina tühjemaks jäävate taskutega kodanike huvid kõrgemale pankade huvidest, mis suudavad imekombel ikka suuri kasumeid teenida. Kui keegi peab selles mängus kaotajaks jääma, siis ei peaks selleks olema inimene tänavalt.
<SPEAKER ID="254" NAME="Gabriel Mato Adrover" AFFILIATION="PPE">
(ES) Austatud juhataja! Ka mina tahan rääkida Venezuelast, sest on inimesi, kes ei mõista, et demokraatia ei tähenda ainult hääletamist. Demokraatia tähendab, et seda on võimalik teha turvaliselt, vabalt ja võrdselt, ning seda, et demokraatlikus riigis, milles on vabaduste süsteem, tuleb alati austada eraomandit.
<P>
Kahjuks on praegu Venezuelas üldsus ja nende ettevõtted ohus. Siinkohal tahaksin mainida ühte firmat, nimelt Agroisleña, mille asutasid Kanaari saartelt pärit inimesed ja millest sõltub rohkem kui 1000 perekonda. See sundvõõrandati ebaausalt ja sarnaselt paljude teiste äriühingutega on see pärast paljusid aastaid kestnud rasket tööd nüüd alla käimas isemeelsete otsuste tõttu, mille on teinud need, kelle arvates kõik n-ö käib kah. Kõigepealt konfiskeeriti maa, nüüd konfiskeeritakse äriühinguid ning kes teab, mis tuleb järgmiseks.
<P>
Venezuela inimestel on aeg tunda end vabana ja äriinimestel mitte enam tunda end kaitsetuna ja pidevas ohus. Nagu öeldud, on aeg, et Venezuelast saaks tõeliselt demokraatlik riik, kus mingil juhul ei leiaks varjupaika ükski terrorist.
<SPEAKER ID="255" NAME="Evelyn Regner" AFFILIATION="S&amp;D">
(DE) Austatud juhataja! Tahaksin juhtida tähelepanu sellel nädalal toimuvale Rahvusvahelise Transporditöötajate Föderatsiooni (ITF) aktsioonide nädalale, mis saab teoks saabuval nädalavahetusel Istanbulis. Rahvusvahelise solidaarsuse päeva põhjuseks on rahvusvahelise kullerifirma käitumine omaenda töötajate suhtes, kes soovivad asutada ametiühingu. Kahjuks ei vasta Türgi tööõigus veel Euroopa standarditele ning tööandjad kasutavad seda sageli täielikult ära. Türgi tööseaduse kohaselt võib ametiühing tegutsema hakata alles siis, kui selle liikmeks on astunud üle 50% firma töötajatest. Ma kordan: üle 50%.
<P>
USAs baseeruv kullerifirma UPS on käitunud jõhkralt, et peatada ametiühingu asutamise kampaania. Firma vallandas ette teatamata 157 töötajat, kes olid ühendunud pädevasse transporditöötajate ühingusse TÜMTIS ja üritasid saada liidule UPSi tunnustust. Maist alates on tuhanded UPSi töötajad võidelnud, et saavutada oma kolleegide tööle ennistamine ja parandada töötingimusi. Selline ettevõtjameelne tööõigus ja selle jõhkrad meetodid tähendavad seda, et Türgi on ametiühinguvaba tsoon.
<SPEAKER ID="256" NAME="Izaskun Bilbao Barandica" AFFILIATION="ALDE">
(ES) Austatud juhataja! 18. oktoobril algab Türgi linnas Diyarbakiris kohtuprotsess Demokraatliku Türgi Partei (DTP) 28 liidri üle.
<P>
Nende seas on 14 üldsuse valitud esindajat: 12 linnapead ja kaks linnavolikogu liiget. Nende kuritegu seisneb oma poliitiliste vaadete rahumeelses kaitsmises, mis võib neile maksma minna 15aastase kuni eluaegse vangistuse.
<P>
DTP keelamine ning minu mainitud vahistamised on veel üks näide tagakiusamisest, mille all kannatab kurdi vähemus Türgis. Need sündmused mõisteti sõnaselgelt hukka meie 10. veebruaril vastu võetud resolutsioonis, milles analüüsiti Türgi 2009. aastal liidu suunas tehtud edusamme, kuid me ei usu, et on saavutatud piisav edu.
<P>
Kui tahame olla järjekindlad ja aidata ohvritel ning Türgil liikuda õigesti edasi, siis saame seda teha. Vahepeal toetagem solidaarsusliikumist kurdi üritusega.
<P>
Palun seetõttu tungivalt komisjonil ja parlamendil saata ametlik esindaja Diyarbakiris toimuvale kohtuprotsessile.
<SPEAKER ID="257" NAME="Corina Creţu" AFFILIATION="S&amp;D">
(RO) Kõige halvem asi, mis võib majanduskriisi ajal juhtuda, on see, kui sellele järgneb poliitiline kriis. Just see juhtub praegu Rumeenias, mille majanduslangus on kõige järsem juba kriisist välja tulema hakanud Euroopas.
<P>
Valitsus rakendab enneolematult karme kasinusmeetmeid, olles ükskõikne miljonite rumeenlaste raskuste suhtes, kes on praktiliselt mõistetud kannatama külma ja nälga ning kellel ei ole võimalik osta ravimeid. Sotsiaalprotestid, mille tunnistajaks oleme viimasel ajal olnud, peegeldavad inimeste meeleolu, kes on meeleheitel, mõeldes sellele, kuidas elada üle karm talv, kui sissetulekud on järsult vähenenud. Samal ajal pannakse toime šokeerivaid sõnavabaduse rikkumisi, mida täna õhtul täiskogu arutelu ajal juba mainiti.
<P>
Elanikkonna vaeseimale osale suunatud pensioniseaduse petislik jõustamine sunnib mind paluma Euroopa institutsioone keskendada tähelepanu täielikule kriisile, mis on Rumeenia enda alla matnud, ning anda vastulöök demokraatiavastastele kuritarvitustele selles riigis.
<SPEAKER ID="258" NAME="Maria Da Graça Carvalho" AFFILIATION="PPE">
(PT) Ma tahaksin esile tõsta sündmuse, mis leidis aset eile Portugalis ja mis on ülitähtis Portugali, Euroopa ja inimkonna tuleviku jaoks.
<P>
Champalimaud'i fond õnnistas sisse vähi ja neuroteaduste uurimiskeskuse. Champalimaud oli ettevõtja, kes jättis ühe kolmandiku oma isiklikust varandusest - 500 miljonit eurot - selles valdkonnas tehtavateks teadusuuringuteks. Ma annan au Champalimaud'i fondi president dr Leonor Belezale, kes on kehtestanud ranged kriteeriumid, et ühendada tipptasemel teadustöö kliinilise praktikaga. Ma olen kindel, et suudetakse täielikult saavutada eesmärk viia Portugal ja Euroopa selle valdkonna tipptasemel teadustöös esirinda.
<P>
Champalimaud'i fond meelitab Portugali ja Euroopasse maailmakuulsaid teadlasi. Taguse estuaarist saab alguse uus peatükk Portugali ja Euroopa teadusuuringutes, millega antakse maailmale teada uutest maailmadest.
<SPEAKER ID="259" NAME="Miroslav Mikolášik" AFFILIATION="PPE">
(SK) Homme hääletatakse Euroopa Nõukogu parlamentaarsel assambleel Briti sotsialisti Christine McCafferty raporti "Naiste juurdepääs seaduslikule meditsiiniabile: reguleerimata siseveendumusliku keeldumise probleem” üle.
<P>
Me peame selle raporti täielikult hukka mõistma, sest selle puhul on tegemist enneolematu ja tõsise sekkumisega - ja ähvardusega - liikmesriikide suveräänsusesse, subsidiaarsuse põhimõttesse ning mõtte-, südametunnistuse ja usuvabaduse põhiõigustesse. Raportis keskendutakse eelkõige niinimetatud naiste reproduktiivsele tervishoiule ja abortidele, steriliseerimisele ning samuti valu vaigistamisele elu lühendavate vahendite abil surmavat haigust põdevate patsientide puhul, mis tähendab aktiivset eutanaasiat. Selles Euroopa Nõukogu dokumendis nõutaks isegi seda, et liikmesriigid paneksid oma tervishoiuteenuste osutajatele kohustuse teostada soovitud ravi, milleks patsiendil on õigus, hoolimata nende siseveendumuslikest vastuväidetest. Lisaks kutsutakse selles üles looma mingit registrit inimestest, kes on selle vastu, ning tehakse ettepanek, et selliseid inimesi tuleks mingi moel taga kiusata. Vastuvõetamatu on anda järele sellisele trendile reguleerida Euroopas siseveendumuslikku keeldumist.
<SPEAKER ID="260" NAME="María Muñiz De Urquiza" AFFILIATION="S&amp;D">
(ES) Austatud juhataja! Vastutustundetu on seada kahtluse alla Hispaania välispoliitika kindlus terrorismivastase võitluse seisukohalt ning vale on süüdistada Venezuela valitsust kokkumängus ETA terroristide väljaõppega tema territooriumil, sest sellise kokkumängu kohta puuduvad tõendid.
<P>
Hispaania vapras terrorismivastases võitluses nii oma piiride sees kui ka väljaspool toimub rahvusvaheline dialoog ja koostöö ning dialoog ja koostöö on olemas ka Venezuelaga, kellel on palutud sel juhul võtta konkreetseid meetmeid.
<P>
Selle asemel et nõuda sidemete katkestamist ja vastastikust vaenutsemist, laskem politseil, kohtutel ja diplomaatidel teha oma tööd, mida on saatnud terrorismivastases võitluses Hispaanias enneolematu edu ning tulemused.
<SPEAKER ID="261" NAME="Juhataja">
Päevakorrapunkt on ammendatud.
