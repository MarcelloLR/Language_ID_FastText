<CHAPTER ID="004">
Parlamendi koosseis
<SPEAKER ID="013" NAME="Juhataja">
Ernst Strasser on esitanud palve astuda tagasi Euroopa Parlamendi liikme kohalt alates 24. märtsist 2011. Vastavalt kodukorra artikli 4 lõigetele 1 ja 3 võttis parlament selle teadmiseks ja märkis, et Ernst Strasseri ametikoht jääb alates eelnimetatud kuupäevast vabaks. Hella Ranner on esitanud tagasiastumispalve Euroopa Parlamendi liikme kohalt alates 1. aprillist 2011. Vastavalt kodukorra artikli 4 lõigetele 1 ja 3 võttis parlament selle teadmiseks ja märkis, et Hella Ranneri ametikoht jääb alates eelnimetatud kuupäevast vabaks. Austria pädevad ametiasutused on teatanud, et Ernst Strasseri asendab Euroopa Parlamendis alates 31. märtsist 2011 Hubert Pirker. Soovin öelda tere tulemast meie parlamendi uuele liikmele ning tuletada liikmetele meelde, et kuna Hubert Pirkeri mandaadi kehtivust ei ole kontrollitud ja ei ole vastu võetud otsust mandaadi võimaliku vaidlustamise kohta, osaleb ta täieõiguslikult parlamendi ja selle organite töös vastavalt kodukorra artikli 3 lõikele 2 tingimusel, et ta on eelnevalt esitanud kirjaliku deklaratsiooni selle kohta, et tal ei ole ühtki Euroopa Parlamendi liikme ametiga kokkusobimatut ametit.
<SPEAKER ID="014" NAME="Barry Madlener" AFFILIATION="NI">
(NL) Austatud juhataja! Tahaksin esitada kodukorda puudutava märkuse Ernst Strasseri ja ühe teise parlamendiliikme kohta, kes lahkusid Euroopa Parlamendist korruptiivse käitumise tõttu. Soovin teada, kas teil, austatud juhataja, on kavas uurida võimalust peatada vähendatud töötasu maksmine, sest oleks ju ülekohtune, kui kõik, kes on seotud korruptsiooniga, lahkuksid siit ja saaksid edasi vähendatud töötasu. Kas te uuriksite seda, palun?
<SPEAKER ID="015" NAME="Juhataja">
Me vastame sellele küsimusele hiljem, kuna ma ei olnud selleks valmis.
<SPEAKER ID="016" NAME="Antonio Masip Hidalgo" AFFILIATION="S&amp;D">
(ES) Austatud juhataja, mul on kodukorda puudutav märkus. Ennist viitasite terve Euroopa Parlamendi nimel esitatavale palvele, et USA osariik määraks karistusalusele hukkamise asemel eluaegse vangistuse.
<P>
Tahaksin paluda, et kui me tõepoolest taotleme selle karistuse muutmist, siis me ei kasutaks väljendit "määrata eluaegne vanglakaristus”, võttes eelkõige arvesse, mida tähendab eluaegne vanglakaristus Ameerika Ühendriikides. Ma arvan, et see tuleks ümber sõnastada nii, et surmanuhtlus asendatakse "muu proportsionaalse karistusega”.
<SPEAKER ID="017" NAME="Juhataja">
Tänan! Selleks on kahtlemata vaja eraldi laiaulatuslikku arutelu. Sellele probleemile lahenduse leidmine ei ole kindlasti kerge ülesanne.
<P>
Järgmiseks annan teada, et Austria pädevad ametiasutused on teatanud Hella Ranneri asendamisest parlamendis Heinz Beckeriga alates 1. aprillist 2011. Soovin öelda tere tulemast meie parlamendi uuele liikmele ning tuletada liikmetele meelde, et kuna Heinz Beckeri mandaadi kehtivust ei ole kontrollitud ja ei ole vastu võetud otsust mandaadi võimaliku vaidlustamise kohta, osaleb Heinz Becker täieõiguslikult parlamendi ja selle organite töös vastavalt kodukorra artikli 3 lõikele 2 tingimusel, et ta on eelnevalt esitanud kirjaliku deklaratsiooni selle kohta, et tal ei ole ühtki Euroopa Parlamendi liikme ametiga kokkusobimatut ametit.
