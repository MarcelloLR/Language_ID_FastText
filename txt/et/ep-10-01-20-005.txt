<CHAPTER ID="005">
Hispaania eesistumise tegevuskava (arutelu jätkamine) 
<SPEAKER ID="060" NAME="Juhataja">
Daamid ja härrad, jätkakem nüüd arutelu Hispaania eesistumise tegevuskava üle.
<SPEAKER ID="061" NAME="Carlo Casini" AFFILIATION="PPE">
(IT) Austatud juhataja, lugupeetud kolleegid! Euroopa Parlamendi põhiseaduskomisjoni esimehena on mul hea meel, et eesistujariik Hispaania peab oluliseks Euroopa Liidu toimimise lepingus ette nähtud struktuurireformide elluviimist, eriti seoses Euroopa Liidu välisteenistusega, kodanikualgatusega ning Euroopa inimõiguste ja põhivabaduste kaitse konventsiooni järgimisega Euroopa Liidus. Põhiseaduskomisjon on sellega seoses juba nimetanud raportööri, kelleks on hispaanlane Jáuregui Atondo. Te teate teda.
<P>
Kuid Hispaania ajalehes El País eelmisel pühapäeval avaldatud intervjuus avaldasite teie, härra Zapatero, lootust, et usuvabaduse seaduse tulemusena tehakse Hispaanias edusamme kõigi Hispaania ametiasutuste normidega vastavusse viimisel.
<P>
Ma tahaksin sellega seoses lühidalt meenutada asjaolu, et Euroopa Liidu struktuurid on vahendid eesmärgi saavutamiseks ning et Euroopa Liidu eesmärk on sätestatud Lissaboni lepingu artiklis 2: edendada väärikust, võrdõiguslikkust, vabadust ja solidaarsust. Seetõttu pean ma väljendama teatavat muret selle väärtusi puudutava arutelu suuna pärast.
<P>
Majanduslikule ühtsusele eelneb kultuuriline ühtsus. Euroopa vaim on tugevam kui tema riiklik - vabandust, juriidiline - struktuur. Euroopa vaim tuleneb Antiik-Kreekast pärinevast instinktiivsest janust tõe ja ilu järele, Roomast pärinevast austusest õiguse vastu ja kristluse erakordselt tähtsast pärandist, mis väärtustab inimesi, kes on võrdsed alates eostamisest kuni oma loomuliku surmani.
<P>
Täna ütleme Kristuse risti nimel, et tuleb minna Haitile ja olla seal kohal, sest kõige tähtsamad on inimesed, eriti vaeseimad nende seast.
<P>
Niisiis ma küsin teilt: mida tähendab "normidega vastavusse viimine" seoses usuvabadusega? Kas see tähendab ehk seda, et kõik kodanikud ei või avalikult väljendada oma usku? Kas see tähendab meie riikide juurte, sealhulgas kristlike juurte unustamist?
<SPEAKER ID="062" NAME="Kader Arif" AFFILIATION="S&amp;D">
(FR) Austatud komisjoni president, peaminister, Euroopa Parlamendi president, lugupeetud kolleegid! Praegusel kriisiajal räägitakse avalikes aruteludes üha enam kaubanduspoliitikast, sest eurooplaste seas kasvab teadmine, et Euroopa Liidu tasandil rakendatav kaubandusstrateegia mõjutab otseselt majanduskasvu ja tööhõivet.
<P>
Teravnenud rahvusvaheline konkurents on sundinud aina enam kulusid kärpima; selle tulemusena on kaotatud liiga palju töökohti ja liiga palju ettevõtteid kolib oma tegevusega mujale. Seda olukorda arvestades on meie fraktsioon seisukohal, et kaubandus peab olema tööriist, mis teenib selliseid eesmärke nagu töökohtade loomine, ebavõrdsuse vähendamine ja säästev areng. Oma kuulamisel tundus kaubandusvolinik Karel De Gucht nõustuvat, et kaubandus ei saa olla eesmärk omaette.
<P>
Seetõttu tahaksin teada, kas te toetate oma eesistumise ajal Euroopa kaubanduspoliitika muutmist, et see võimaldaks luua rohkem uusi töökohti ja oleks tihedamalt seotud tõelise tööstuspoliitikaga? Kas te võtate meetmeid, et toetada õiglast kaubandust ülemaailmsel tasandil - õiglast kaubandust, mis soodustaks arengut, inimväärset tööd ja inimõiguste austamist? Teisisõnu, kas te lisate meie lepingutele siduvad sotsiaalsed ja keskkonnastandardid?
<SPEAKER ID="063" NAME="Luis de Grandes Pascual" AFFILIATION="PPE">
(ES) Härra Zapatero, hispaanlasena on mul suur au teid siin Euroopa Liidu eesistumise ülevõtmise puhul tervitada. Selle eesistumisperioodiga kaasneb palju ootusi ja ülesandeid ning muidugi tuleb neile ootustele vastata. Meie kodanikud peavad nägema, et meie uuenenud institutsioonid suudavad pakkuda lahendusi tegelikele probleemidele.
<P>
Te teate, et me nõustume teie esitatud tegevuskavaga. Te teate, et Hispaania Rahvapartei jaoks on see riiklik küsimus ning et me toetame teid kõiges, mis meie arvates on Euroopa ühistes huvides ja mis on tähtis Hispaania jaoks. See on mitmekülgne tegevuskava ja loodetavasti täidetakse see ka sisuga.
<P>
Loodan, et Hispaania eesistumise kindlasti värvikas ja mitmekesises tegevuses näevad inimesed igas sündmuses olulist teetähist nende väga tõsiste probleemide lahendamisel, millega nad silmitsi on.
<P>
Kriis mõjub majandusele rängalt ja töötuse määr tundub lausa fantaasiamaailmast pärit. Te tunnistasite ausalt, et Hispaanias on töötuse määr 20%, kuid see ei pidurda teid. Ma arvan, et see kohustab meid kõiki leidma lahendust probleemile, mille peame ühiselt lahendama. See on tõsine probleem.
<P>
Aeg ei võimalda mul palju öelda, peaminister. Ma tahan teile siiski kinnitada, et Hispaanial tuleb lahendada palju ülesandeid, kuid ma olen Hispaania kui riigi võimekuses kindel ning ma tahan uskuda ja usun, et te suudate need ülesanded täita. Arvestades praegu Euroopas valitsevat olukorda, ei tohi me inimeste ootusi petta.
<P>
Teisalt on globaliseeruvas maailmas - te viitasite sellele targalt - esile kerkimas uued võimukeskused ning Euroopa Liit peab aktiivsemalt ja ühtsemalt kaitsma oma väärtusi ja huve. Vastasel korral on meil oht muutuda tähtsusetuks.
<P>
Lõpetuseks, peaminister, tahan öelda, et meie, hispaanlased, ei lepi sellega, kui meile ei anta võimalust teha ettepanekuid. Meil on see õigus. Meil peab olema ka alandlikkust, et võtta omaks soovitus, mille Don Quijote andis Sancho Panzale. Don Quijote soovitas Sancho Panzal Barataria saare valitsemisel lähtuda alandlikkusest.
<P>
(Juhataja katkestas kõneleja.)
<SPEAKER ID="064" NAME="Glenis Willmott" AFFILIATION="S&amp;D">
Austatud juhataja, ma tervitan peaministri väga positiivset ja edasipüüdlikku tegevuskava Hispaania eesistumise ajaks. Nüüd, mil oleme väljumas finantskriisist, on tema rõhuasetus majanduskasvule ja töökohtade loomisele väga oluline meie kõigi jaoks ning ma ootan väga koostööd minu mõttekaaslastest sotsialistide valitsusega.
<P>
Järgmised kuus kuud on Euroopa Liidu majanduse ja keskkonna tuleviku seisukohalt määrava tähtsusega ning me ootame, et Euroopa Ülemkogu kohtumisel veebruaris tehakse kaugeleulatuv algatus finantssektori reformimiseks.
<P>
Pärast ebaõnnestunud kliimamuutusealaseid läbirääkimisi Kopenhaagenis tahaksin ma väga teada, kuidas kavatseb eesistujariik teha koostööd komisjoniga, et esitada Euroopa Liidu ühine eesmärk heitkoguste vähendamiseks 31. jaanuariks seatud tähtajaks. Seda on juba mainitud, kuid ma kutsuksin teid, peaminister, üles oma eesistumise ajal kasutama võimalust lahendada maa võõrandamisega seotud ja muud probleemid, mis põhjustavad suurt kurbust ja südamevalu kümnetele tuhandetele seaduskuulekatele kinnisvaraomanikele kogu Lõuna-Hispaanias. Me tõesti vajame kohest tegutsemist.
<P>
Härra Zapatero, on tore teid siin näha ja ma soovin, et teie eesistumist saadaks edu.
<SPEAKER ID="065" NAME="Tunne Kelam" AFFILIATION="PPE">
Austatud juhataja, eesistujariiki Hispaaniat hinnatakse Lissaboni lepingu institutsioonilise rakendamise põhjal. Peaminister, ma soovin teile palju edu.
<P>
Et kiirendada majanduse taastumist ja uute töökohtade loomist, tuleb teil viia lõpule Euroopa Liidu siseturu kujundamine, sealhulgas avada teenuste turud valdkondades, mida siiani käsitatakse eranditena. Kuni seda pole saavutatud, ei ole ühelgi Euroopa Liidu strateegial kuigi suurt mõju.
<P>
Ma toetan teie kavatsust luua ühine energiaturg, mille aluseks on energiavõrkude sidumine kogu Euroopas. Te võiksite sellega seoses aluseks võtta Euroopa Parlamendi seisukoha energiaalase välispoliitika ja solidaarsuse kohta, mis võeti vastu juba 2007. aastal ja ootab rakendamist.
<P>
2020. aasta strateegia tähendab info- ja kommunikatsioonitehnoloogia rakendamist igapäevaelus, võttes kasutusele parimad tavad, mida on praktiseeritud nendes liikmesriikides, kus selles valdkonnas on juba edusamme tehtud. Loodan, et teie eesistumise ajal otsustatakse ära ka infotehnoloogiasüsteemide haldamiseks keskse asutuse loomine, mida Euroopa ilmselgelt vajab. Kiiresti on vaja välja töötada ka tõhus ja usaldusväärne Euroopa küberjulgeoleku strateegia.
<P>
Loodan, et Euroopa Liit mängib uue idapartnerluse raames aktiivsemat rolli Lõuna-Kaukaasia piirkonna olukorra stabiliseerimisel.
<P>
Lõpetuseks teen ettepaneku jääda kindlaks Euroopa Liidu ühisele seisukohale Kuuba suhtes, kuni pole kinnitust leidnud, et Kuubal on toimunud tegelikud muutused. Kahjuks ei anna opositsiooniga kohtuda soovinud sotsialistist Euroopa Parlamendi liikmele sissesõidukeelu kehtestamine tunnistust olukorra tegelikust muutumisest.
<SPEAKER ID="066" NAME="Catherine Trautmann" AFFILIATION="S&amp;D">
(FR) Austatud juhataja, president Barroso, härra peaminister! Härra Zapatero, ma tänan teid kõigepealt selle eest, et nüüd, mil Euroopa Liit peab suutma kriisist välja tulla ja Kopenhaageni tippkohtumine kukkus läbi, olete teie tagasi toonud suured eesmärgid, poliitilise vaatenurga ja ka energia.
<P>
Loodan, et komisjon ja eesistujariik võimaldavad meil asetada suuremal arvul ja parema kvaliteediga töökohtade loomise, võitluse sotsiaalse tõrjutuse vastu ja säästva arengu 2020. aasta strateegia keskmesse. See kehtib eelkõige põllumajanduse eelarve ja ka kalanduse eelarve kohta. Te olete end selle kohustusega sidunud.
<P>
Härra Zapatero, me loodame, et te tagate selle poliitika elluviimiseks vajalikud vahendid, seostate pinnase saastest puhastamise toiduohutusega, loote tingimused keskkonnasäästlike töökohtade loomiseks ja kalavarude säilitamiseks, et tagada toiduainetega kindlustatus ning luua lõunapoolsete riikide jaoks õiglasemad kaubandustingimused.
<P>
Me vajame julget põllumajanduse eelarvet ja ma tahaksin paluda, et te seoksite selle eelarvega ka kalanduse eelarve. Neis valdkondades hinnatakse meie tööd ja ka meie poliitikat saavutatud tulemuste põhjal.
<SPEAKER ID="067" NAME="Jan Olbrycht" AFFILIATION="PPE">
(PL) Lugupeetud juhataja, peaminister Zapatero! Teemade seas, millest peaminister täna mõnevõrra üldsõnaliselt rääkis, on mitu küsimust, mis nõuavad konkreetsete ettepanekute väljatöötamist ja esitamist.
<P>
Need küsimused kuuluvad kahte leeri - need, millega eesistujariik Hispaania objektiivselt võttes peab tegelema, ja need, millega ta oma eesmärkide poole püüeldes tahab tegeleda. Euroopa Liidu institutsioonide vahelised suhted kuuluvad nende küsimuste hulka, millega tuleb tegeleda. Siinkohal tahaksin ma juhtida härra Rodríguez Zapatero tähelepanu Lissaboni lepingule, mille protokoll subsidiaarsuse kohta räägib vajadusest määrata kindlaks liikmesriikide piirkondlike ja kohalike omavalitsuste roll. Kui me räägime piirkondadest, siis Hispaania kogemus annab lootust, et ehk püüab eesistujariik Hispaania selgitada piirkondlike ja kohalike omavalitsuste rolli puudutavat sõnastust. See on eriti tähtis, arvestades, et peaminister Rodríguez Zapatero sõnul on üks tema eesmärkidest edendada innovatsiooni ja haridust. Nagu me teame, on see eesmärk esmajoones saavutatav Euroopa Liidu rahaliste vahendite kasutamisega piirkondlikul ja kohalikul tasandil.
<P>
Euroopa Parlament ootab suure huviga teatud küsimuste täpsustamist, institutsiooniliste küsimuste lahendamist ja ettepanekuid ühtekuuluvuspoliitika tuleviku kohta; me teame, et seda teemat arutatakse eelseisval kohtumisel Zaragozas ning seejärel Euroopa uuenduslike piirkondade nädala raames. Ootame suure huviga otsuseid ja konkreetseid ettepanekuid.
<SPEAKER ID="068" NAME="Anni Podimata" AFFILIATION="S&amp;D">
(EL) Austatud juhataja, lugupeetud peaminister! See, et Hispaania võtab Euroopa Liidu eesistumise üle praeguses keerulises olukorras, on keeruline ülesanne ja ka suur võimalus neile, kes väidavad, et Euroopa senised meetodid kriisile reageerimisel on olnud ühepoolsed ning nendest ei piisa selleks, et vähendada kriisi mõju reaalmajandusele ja tööhõivele, neile meie seast, kes väidavad, et majanduse elavdamise strateegia pidanuks ühtlasi hõlmama arengumudeli muutmist, et kaitsta Euroopa kodanike majanduslikku, sotsiaalset ja keskkonnaalast heaolu. Hispaania eesistumine on kõva pähkel nende jaoks meie seast, kelle arvates on vaja Euroopa majanduslikku juhtimist ja kes leiavad, et tuleks demokratiseerida majanduspoliitilised vahendid, mis tagavad finantssektori konservatiivsuse ja vajaliku solidaarsuse, et kaitsta Euroopa kodanike huve.
<SPEAKER ID="069" NAME="Edite Estrela" AFFILIATION="S&amp;D">
(ES) Mul on hea meel võimaluse üle öelda, et José Luis Rodríguez Zapatero on suutnud üllatada Euroopa naisi väga uuenduslike ja edumeelsete meetmetega. Ta on moodustanud sooliselt tõepoolest tasakaalustatud valitsuse ning julgelt tõstnud soolise võrdõiguslikkuse ja vastastikuse austuse teema riiklikus ja Euroopa Liidu tegevuskavas tähtsale kohale.
<P>
Lugupeetud peaminister, ma tunnustan teid südamest selle teie eesmärgikindla tegevuskava eest, mis käsitleb võitlust soolise vägivalla kui suure sotsiaalse probleemi vastu. Euroopa tasandil soolise vägivalla järelevalvega tegeleva organi loomine on edumeelne ettepanek, mida Euroopa naised toetavad ja tunnustavad.
<P>
Austatud peaminister, ma soovin teile Portugali sotsiaaldemokraatide nimel edu. Võite loota meie solidaarsusele. Naised toetavad Zapaterot!
<SPEAKER ID="070" NAME="Ramón Jáuregui Atondo" AFFILIATION="S&amp;D">
(ES) Tahaksin teile, lugupeetud peaminister, siiralt öelda, et te olete Hispaania eesistumise tegevuskava suurepäraselt tutvustanud. Minu arvates oli teie kõne erakordselt hea.
<P>
Peaminister, tahtsin esitada teile küsimuse Ladina-Ameerika kohta. Minu arvates on Ladina-Ameerika Euroopa jaoks väga oluline ja muidugi on ka Euroopa tähtis Ladina-Ameerika jaoks. Ladina-Ameerikaga seovad meid inimestevahelised suhted ja mitmesugused ärihuvid. Ladina-Ameerikas on mitu kiiresti arenevat riiki, näiteks Argentina, Brasiilia ja Mehhiko, kes osalevad maailma juhtimise uues struktuuris ning kellega Euroopal peavad olema liitlassuhted.
<P>
Küsiksin teilt, austatud peaminister, millised on Euroopa Liidu ja teie eesistumise plaanid seoses Ladina-Ameerikaga ning mida oodatakse tippkohtumiselt Ladina-Ameerika riikidega?
<SPEAKER ID="071" NAME="Laima Liucija Andrikien" AFFILIATION="PPE">
(ES) Kuna mul on ainult minut aega, keskendun kodanike õigustele.
<P>
Hispaania eesistumine annab võimaluse kord majja lüüa. Üheks näiteks on Kanaari saared ja seal elavad inimesed.
<P>
Eelmisel aastal õppisin ma seal hispaania keelt. Oma üllatuseks sain ma teada, et kui ma osalen hispaania keele kursustel mandril või Baleaari saartel, siis kulud hüvitatakse, kuid seda ei tehta juhul, kui keeltekool asub Kanaari saartel, sest need ei ole osa Euroopast. Kanaari saared on osa Euroopa Liidust, kuid nad ei ole osa Euroopast, mistõttu neil saartel asuvad keeltekoolid - isegi juhul, kui kursuste kvaliteet on väga hea, - on ilma jäetud võimalusest...
<P>
(Juhataja katkestas kõneleja.)
<SPEAKER ID="072" NAME="Chris Davies" AFFILIATION="ALDE">
Austatud juhataja, peaminister rääkis oma avakõnes sellest, et Euroopal tuleb töötada välja tõhusam välispoliitika, eriti seoses oma lähinaabritega, kelle hulka tuleb lugeda ka Iisrael.
<P>
See on riik, mis sõjaliselt okupeerib teise riigi territooriumi, rikub inimõigusi, ei soostu lõpetama Gaza blokaadi ning rakendab kollektiivset karistust pooleteise miljoni inimese suhtes. Ometi peame meie Iisraeli tavapäraseks kaubanduspartneriks. Meie poliitika ja põhimõtted on selged: välisministrid kordasid neid taas alles eelmisel kuul, kuid näib, et meie sõnu ei toetata tegudega.
<P>
Ma arvan, et lähikuudel saab eesistujariigi tõeliseks proovikiviks see, kas me hakkame oma suhetes Iisraeliga ilmutama mõningast iseseisvust ning kas me näitame, et meie põhimõtted tähendavad midagi ja me rakendame neid.
<SPEAKER ID="073" NAME="Kinga Göncz" AFFILIATION="S&amp;D">
(HU) Minagi soovin Hispaaniale, kes on Lissaboni lepingu alusel tegutseva eesistujakolmiku esimene eesistujariik, palju edu. Seoses 2020. aasta strateegiaga on korduvalt maininud, et sellel strateegial on võtmeroll kriisist taastumisel. Kuid ka liikmesriikidel, kelle pädevuses on asjaomaste valdkondade poliitika, on suur vastutus. Palun lubage mul juhtida teie tähelepanu asjaolule, et meil on olemas ühenduse poliitika ja ühenduse eelarve, mida saab kasutada tööriistana kriisi mõju vähendamiseks. Sellest seisukohast on erakordselt tähtis, et läbirääkimised uue eelarveperioodi üle algaksid 2011. aasta alguses ja et komisjon esitaks selleks ajaks oma eelarvet käsitleva ettepaneku, mis võimaldab meil vastavate valdkondade poliitikat täpsustada. Ma palun komisjonil seda õigel ajal teha.
<SPEAKER ID="074" NAME="Ulrike Lunacek" AFFILIATION="Verts/ALE">
(ES) Lugupeetud peaminister, ma loodan, et teil kui Hispaania valitsuse peaministril on tõepoolest julgust ja suutlikkust oma väga eesmärgikindla tegevuskava elluviimiseks, eriti mis puudutab naiste vastu suunatud vägivalda.
<P>
Mul on kaks küsimust. Üks neist on seotud välispoliitikaga. Te ütlesite, et Euroopa Liit peab toetama välispoliitikat ja ka kaitsma oma huve. Ma tahaksin teilt küsida, millised on Euroopa Liidu huvid? Kas need on suurte rahvusvaheliste ettevõtete huvid, kelle eesmärk on teenida kasumit, võtmata arvesse sotsiaalseid või keskkonnaalaseid kokkuleppeid? Või kas te mõtlete neid huve, mis tulenevad euroopalikest väärtustest ja Euroopa Liidu põhiõiguste hartast ning milleks on näiteks inimõigused, demokratiseerimine, kodanikuühiskonna tugevdamine ja vähemuste õigused? Milliseid huve te silmas peate?
<P>
Teine küsimus. Te pole öelnud sõnagi sisserände kohta, mis on Euroopas väga oluline teema. Me vajame kava...
<P>
(Juhataja katkestas kõneleja.)
<SPEAKER ID="075" NAME="John Bufton" AFFILIATION="EFD">
Aitäh, lugupeetud juhataja. Austatud peaminister, te tutvustasite täna tegevuskava, mis on väga Euroopa Liitu pooldav. Ma tahaksin teile öelda, et see kava ei toimi. Euro on praegu teatud riikides suures ohus. Kreeka on suurtes raskustes; hädas on ka Hispaania, teie kodumaa. Te olete oma kodumaa viinud olukorda, kus töötuse määr 18-24aastaste noorte seas on praegu 40%.
<P>
Hispaanlased võivad ise enda eest rääkida. Järgmise kuue kuu vältel on teil aga voli rääkida ka minu kodumaal elavate inimeste eest. Te mainisite alguses suuremat lõimimist. Enne kui te hakkate tegelema suurema lõimimisega, suhelge palun minu kodumaa, Ühendkuningriigi, rahvaga, ja andke neile võimalus teha oma valik rahvahääletusel.
<SPEAKER ID="077" NAME="Zoltán Balczó" AFFILIATION="NI">
(HU) Austatud peaminister, te rääkisite muutuse tähtsusest, tuues põhjenduseks ülemaailmse majanduskriisi, mille sarnast pole nähtud viimase 80 aasta jooksul ja mille tõttu on kadunud 8 miljonit töökohta. Vahendid, mida te loetlesite, on väärt toetust, kuid need ei aita olukorda tegelikult paremaks muuta. Pärast kriisist saadud õppetunni teadvustamist on meil vaja tõelist majanduslikku revolutsiooni. Kas nõustute, et liberaliseeritud turg ei suuda end ise reguleerida? Kas nõustute, et liberaalsed dogmad tuleks üle vaadata? Kas olete nõus, et on vaja suurendada ühenduse reguleerivat rolli ja et valitsuse sekkumine on turumajandusega riigis hädavajalik? Ootan huviga teie vastust.
<SPEAKER ID="078" NAME="José Luis Rodríguez Zapatero">
nõukogu eesistuja. - (ES) Lugupeetud juhtaja, mul on hea meel näha, et Euroopa Parlamendil on rohkem tugevust ja elujõudu kui kunagi varem. Sõnavõtte ja konkreetseid küsimusi oli väga palju. Ma ei saa neile kõigile põhjalikult vastata, sest vastasel juhul venib see arutelu lubamatult pikaks.
<P>
Lubage mul teha kompromiss ja käsitleda oma sõnavõtus mõningaid küsimusi, mis minu arvates on kõige olulisemad ja mida tuleb selgitada. Minu kompromiss oleks selline, et kõik parlamendiliikmete esitatud konkreetsed küsimused saavad vastuse lõppistungil, kus ma osalen kuue kuu pärast ja kus antakse hinnang eesistujariigi Hispaania tegevusele. Ma loodan niisiis vastata kõigi parlamendiliikmete ootustele teatud konkreetsetes küsimustes, mille ma olen teadmiseks võtnud.
<P>
Lubage mul öelda paar sõna minu kaasmaalaste, hispaanlastest parlamendiliikmete sõnavõttude kohta. Tahan tänada Hispaania Rahvaparteid toetuse eest, mida ta sel istungil väljendas. Seda toetust kinnitati ka riigisiseses poliitilises arutelus ja ettepanekus. See on kahtlemata meie töös erakordselt positiivne tegur ning rõhutab meie ühist ideaali Euroopast, meie ühiseid jõupingutusi ja tööd, mida oleme valmis jätkama, keskendudes praegusele väga raskele ajale ja majanduskriisile.
<P>
Ma räägiksin sisserändest. Üks parlamendiliige küsis, milline on meie sisserändepoliitika, ja ütles koguni, et sellele ei ole üldse viidatud. On tõsi, et oma kõnes ma sellele teemale ei viidanud, aga - lühidalt öeldes - tuleb ju teha mingi valik. Keegi väitis otsesõnu, et ma pooldavat massilist sisserännet. See on täielik vale. Ma pooldan kõigi inimeste õiguste austamist, olenemata sellest, kust nad pärit on.
<P>
(Aplaus)
<P>
Meil on Euroopa sisserändepakt, mis töötati välja ja kinnitati Prantsusmaa eesistumise ajal. Me peame sellest paktist kinni pidama. Muidugi hõlmab see pakt piirikontrolli ning koostööd ja poliitilist dialoogi riikidega, kust sisserändajad pärit on, sest see on parim viis vältida sisserändajate suurt sissevoolu. Pean siiski lisama, et Euroopa sisserändepakti aluseks olev poliitika hõlmab ka integratsiooni ja sisserändajate inimõigusi. Ma räägin riigi nimel, kuhu on viimastel aastatel tulnud erakordselt palju sisserändajaid - ja mitte asjata, sest alates 2000. aastast on Hispaania rahvaarv kasvanud kuue miljoni inimese võrra. Teisalt on Hispaanial ka väljarände alane kogemus: diktatuuriaastatel toimus majanduslik väljaränne paljudesse Euroopa riikidesse.
<P>
Me teame oma kogemustest, mida tähendab vajadus lahkuda oma kodumaalt, otsides paremaid võimalusi või majanduslikult veidigi inimväärsemat elu. Me teame, et see on raske otsus. Me teame ka, et riike ja rahvaid ei hinnata üksnes nende poliitilise, sõjalise või majandusliku võimu põhjal. Riike - nagu ka Euroopa Liitu - hinnatakse ka selle põhjal, kuidas nad austavad inimõigusi ja kohtlevad inimesi, kes tulevad neisse riikidesse tööle, otsides tulevikku, mida neil oma kodumaal ei ole.
<P>
(Aplaus)
<P>
Lisaks peab Euroopa Liit arvestama - ja arvestabki -, et 2025. aastaks on 30% tema elanikkonnast üle 65 aasta vanad. Sellist tulevikku ei ole ühelgi teisel maailma piirkonnal. Euroopa on piirkond või maailmajagu, kus elab tulevikus kõige rohkem üle 65 aasta vanuseid inimesi, ning see tähendab, et meie tootlikkus langeb, tööealine elanikkond ja tööjõupotentsiaal vähenevad. See omakorda seab Euroopa sotsiaalse kaitse süsteemid surve alla. Euroopa vajab keskpikas plaanis töötajaid juurde. Kui kriis on möödas, vajame uusi töötajaid, peame tooma naised tööturule ja suurendama tööealiste inimeste arvu, et säilitada sotsiaalne kaitse. See on peamine järeldus.
<P>
Teiseks: subsidiaarsus ja keeled. Muidugi me rakendame Lissaboni lepingut täpselt. Soovin ka rõhutada, et just minu juhitud valitsus propageeris Hispaania teiste ametlike keelte kasutamist Euroopa Liidu institutsioonides. Samas ei ole kahtlust, et hetkel on Lissaboni lepingu kohaldamise keskmes institutsioonidevaheline tasakaal. Siin tehti sel teemal mõningaid märkusi, mis minu arvates olid ebaõiglased, kuigi pean tunnistama, et neid oli vähe. Vahetuva eesistujariigi peaministrina olen ma kinnitanud ja toetanud Euroopa Ülemkogu alalise eesistuja ja kõrge esindaja institutsioonilist rolli ning komisjoni täielikku koostööd ja ma teen seda ka edaspidi.
<P>
Eesistujariik Hispaania käivitab Euroopa Parlamendi uued volitused, tehes seda täielikus koostöös komisjoni presidendiga, kes on alati olnud tihedates töösuhetes Euroopa Parlamendiga. Ma viitan president Durão Barroso tööle. Mind on kritiseeritud selle eest, et ma teda toetan. Jah, ma olen teda toetanud ja ma toetan teda edaspidigi, sest ma olen näinud teda tegutsemas tugeva ja ühtse Euroopa Liidu nimel. See on väga tähtis eesmärk, mis on kõrgemal igasugustest ideoloogilistest seisukohtadest.
<P>
Kolmandaks: finantssüsteem, maksuparadiisid ning uus regulatsioon ja järelevalve. Ma ei viidanud sellele valdkonnale, et mitte kõiki teemasid üles lugeda, kuid ma olen täiesti nõus sellega, et kohaldatakse uut finantsjärelevalvekorda ja reguleerimist käsitlevaid eeskirju. Mis puudutab maksuparadiiside likvideerimise nõuet, siis eesistujariik kavatseb olla kindlameelne ja range.
<P>
(Aplaus)
<P>
Eesistujariik kindlasti edendab, soodustab ja nõuab seda, et kõik riigid liiguksid selles suunas, et sõlmitaks vajalikud kokkulepped maksusüsteemide läbipaistvuse ja teabe edastamise kohta rahvusvahelises kogukonnas.
<P>
Kliimamuutusega seoses analüüsib nõukogu 11. veebruaril komisjoni abiga Kopenhaageni tippkohtumist. Muidugi peaks Euroopa Liit jätkuvalt astuma samme strateegia väljatöötamiseks, mille tulemusena sõlmitakse järk-järgult rakenduv leping kliimamuutuse piiramiseks. Minu arvates peaks Euroopa Liit oskama nutikalt viia heitkoguste vähendamisega seotud eesmärgid, mille me oleme endale seadnud 2020. aastaks või ajavahemikuks 2020-2030, kooskõlla teiste riikide vajadustega. Toetades Euroopa Liidu ühtsust ja ühist strateegiat, peame usaldama selle ülesande komisjonile. Nõustun täielikult ka sellega, et Ameerika Ühendriigid ja Hiina on kaks juhtivat jõudu, kelle puhul me näeme palju aktiivsemat rolli.
<P>
Olen täiesti veendunud, et ühine põllumajanduspoliitika peaks hõlmama kalandust ning et ühiskondlik lepe, millele mõned parlamendiliikmed viitasid, vajab muutmist, et võtta arvesse Euroopa töötajate suure hulga esindajate huve, esindusõigust ja asjakohast seisukohta. Ma pean silmas neid, kes esindavad töötajaid, ametiühinguid, kelles väljendub Euroopa ühiskondlik lepe, mis on viimase paarikümne aasta jooksul teinud meist suurima sotsiaalse heaoluga ja jõukaima piirkonna pärast Teist maailmasõda.
<P>
(Aplaus)
<P>
Euroopa Liidu tulevikku ja Euroopa heaolu ei saa luua ilma töötajateta, ilma sotsiaalsete õigusteta ja sotsiaalse heaolu poliitikata. Kõik need teemad tuleb seega aktiivselt kaasata.
<P>
Esitati küsimusi välispoliitika, eelkõige Lähis-Ida ja Ladina-Ameerika ning vihjamisi ka Iisraeli kohta. Me loodame järgmise kuue kuu jooksul liikuda edasi Lähis-Ida kokkuleppe sõlmimise vallas. Me teame, et rahu Lähis-Idas on vajalik põhieeldus selleks, et rahu valitseks ka teistes piirkondades, kus levivad terror ja konfliktid, mille ajendiks on äärmuslus ning ideoloogiline ja religioosne fanatism. Euroopa Liit täidab oma rolli ja aitab rahuprotsessile kaasa, kutsudes vaenupooli üles uuesti läbirääkimisi alustama. Me teame, millised on eesmärgid ja tingimused. Me teame, et see dialoog peab ühe põhilise tingimusena sisaldama Palestiina riigi tunnustamist.
<P>
(Aplaus)
<P>
Koostöö Iisraeliga tähendab tööd rahu nimel. Kui me ei tee Iisraeliga koostööd - olgugi et paljud Iisraeli teod väärivad kriitikat -, siis rahu ei saavutata. Koostöö Palestiinaga tähendab tööd selle nimel, et Palestiinal oleks õigus oma riigile, oma territooriumile, lootusele heaolule ja võimalusele lahendada kõik praegused probleemid. Me teeme seda kindlameelselt ja loomulikult koostöös teiste peamiste rahvusvaheliste partneritega.
<P>
Ladina-Ameerikast. Ladina-Ameerika on noor, tohutult elujõuline maailmajagu, millel on suur tulevik. Ladina-Ameerikas elab 500 miljonit inimest ning Euroopa - mitte ainult Hispaania - on Ladina-Ameerikale suurt mõju avaldanud, sest pärast pikka aega ja mõningaid raskusi selle riikide rühma stabiilsuse saavutamisel järgitakse seal nüüd demokraatlikke ja edumeelseid väärtusi. Meie soov on saavutada Ladina-Ameerika tippkohtumisel edu Mercosuri, Kesk-Ameerika ja Andide Ühenduse riikidega kaubanduslepingute sõlmimise eesmärgil. See kõik on arengu ja progressi huvides, nii Ladina-Ameerika kui ka Euroopa majanduslikes huvides; minu arvates tuleks neidki huve kaitsta.
<P>
Euroopa huvid. Täna tehti siin viide - millega teised parlamendiliikmed nõustusid - Euroopa Liidu poliitikale meeste ja naiste võrdõiguslikkuse vallas. Minu arvates on see väga hea näide kodanikke mõjutavast poliitikast. Need on Euroopa huvid. Euroopa huvid, mida ma toetan välispoliitilise tegevuse raames, on huvid, mis seostuvad väärtustega, mida Euroopa esindab; huvid, mis on alguse saanud valgustusajastust ning kõikidest kultuurilisest, religioossetest ja kodanikuühiskonnaga seotud traditsioonidest, mis Euroopas on kinnistunud ja arenenud. Normidega vastavusse viimine tähendab sallivust, austust Euroopa traditsioonide suhtes - parimate Euroopa traditsioonide suhtes -, mis tähendab, et Euroopa on religioosse, ideoloogilise, poliitilise ja kultuurilise vabaduse piirkond. See vabadus eeldab sallivust ning kõigi usundite ja veendumuste võrdset kohtlemist: nii saab demokraatia olla täielik.
<P>
(Aplaus)
<P>
Austatud juhataja, põhimõtteliselt ma tahtsin vastata mõningatele sõnavõttudele, mis puudutasid minu kodumaad Hispaaniat, iseäranis Werner Langeni viidetele Hispaania ja meie majanduse kohta. Ma tunnen, et pean neile vastama. Pean ütlema, et täna hommikul oma kõnet alustades esindasin ma Euroopa riiki, Euroopa-meelset riiki, kes on tänulik võimaluse eest olla Euroopa Liidu liige, tänulik neile riikidele, kes julgustasid meid Euroopa Liiduga ühinema; riiki, kes on nende viimase 25 aasta jooksul teinud läbi suure muutuse ja palju saavutanud. Alates ajast, mil Hispaania ühines Euroopa Liiduga, oleme vähendanud inimeste sissetulekute vahet 15 protsendi võrra, ületades praegust Euroopa keskmist. Selle saavutuse eest oleme tänu võlgu paljude hispaanlaste - töötajate ja ettevõtjate - jõupingutustele.
<P>
Pärast sellist märkimisväärset edu oleme nüüd majanduskriisis, mis mõjutab tööhõivet. On tõsi, et töötuse määr on meil suur, nagu ka 1970. ja 1990. aastate kriisi ajal. Meie riiki iseloomustab see, et loome majanduskasvu aegadel rohkem töökohti kui teised riigid. Kuid ma võin Werner Langenile kinnitada, et kui töötuse määr peaks homme kasvama tema kodumaal - kes iganes seda valitseb -, siis mina kui juhtiv poliitik, peaminister ja Euroopa Liidu pooldaja väljendan toetust ja olen solidaarne, mitte ei esita süüdistusi, mida sisaldas Langeni sõnavõtt.
<P>
(Aplaus)
<P>
Väljendan oma toetust ja solidaarsust. Nii ma tunnen ja nii käituksin eurooplasena. Ma imetlen teie kodumaad ja loodan, et seda, mis ma ütlesin, ei juhtu.
<P>
Kokkuvõttes, austatud juhataja, teeme oma eesistumise ajal tööd selle nimel, et edendada Euroopa solidaarsust, koostööd, tõhusamat majandusliitu, reforme ja põhimõtteid. Ma tänan teid selle eest, et viitasite Joaquín Almuniale, muu hulgas ka seetõttu, et mina tegin ettepaneku tema nimetamiseks voliniku ametikohale. On kindel, et järgmise kuue kuu jooksul võib Euroopa Parlament arvestada minu kodumaa ja valitsuse koostöö, austuse ja lugupidamisega ning et selle eesistumisperioodi lõpul tulen ma siia ja annan põhjalikult aru ning vastan kõikidele teie küsimustele austuse ja solidaarsuse vaimus.
<P>
(Aplaus)
<SPEAKER ID="079" NAME="Juhataja">
Tänan teid teie sõnavõtu eest, härra Rodríguez Zapatero. Meie koostöö - koostöö Euroopa Parlamendi ja eesistujariigi Hispaania vahel - on väga tähtis. Me tegeleme õigusloomega ja järjestikuste eesistujariikide valitsused on õigusloomeprotsessis meie jaoks olulised.
<P>
Kirjalikud avaldused (kodukorra artikkel 149)
<SPEAKER ID="998" NAME="Jean-Pierre Audy  " LANGUAGE="FR">
Mulle meeldis Hispaania Kuningriigi peaministri kõne, eriti mis puudutas tasakaalu majandus-, sotsiaal- ja keskkonnaküsimuste vahel. Toetan tööturu osapoolte vahelise ühiskondliku leppe ideed, sest see on suurte sotsiaalsete eesmärkide saavutamise eeltingimus ja pealegi olen ma veendunud, et see mõjutab Euroopa majanduse tulemuslikkust. Arvestades, et Pürenee poolsaare käes on kaks tähtsat juhtivat kohta (Euroopa Liidu Nõukogu juhib Hispaania peaminister José Luis Rodríguez Zapatero ja Euroopa Komisjoni juhib portugallane José Manuel Barroso), on minu arvates kahetsusväärne, et eesistujariik Hispaania ei ole näidanud suutlikkust tuua poliitilist lisandväärtust suhetesse teiste Ameerika mandri riikidega peale Ameerika Ühendriike ja Kanada. Sellest on kahju, kuna 2010. aasta esimesel poolel leiab aset kuues Euroopa Liidu ning Ladina-Ameerika ja Kariibi mere piirkonna riikide tippkohtumine ning ELi-Mehhiko ja ELi-Brasiilia tippkohtumised toimuvad vastavalt 2010. aasta esimesel ja teisel poolaastal. Tahaksin kasutada võimalust ja väljendada veel kord kahetsust asjaolu pärast, et Euroopa Ülemkogu uus eesistujal, kes valiti novembri keskel ja kes astus ametisse 1. detsembril 2009, ei ole veel leidnud aega, et tulla tervitama Euroopa Parlamendi liikmeid ega isegi saatnud neile lihtsalt teadet.
<SPEAKER ID="080" NAME="Elena Băsescu  " LANGUAGE="RO">
Soovin rõhutada, et olin väliskomisjoni selle delegatsiooni liige, mis Madridis 2009. aasta oktoobris valmistas ette eesistujariigi Hispaania esmatähtsad eesmärgid. Tuginedes oma teadmistele nende eesmärkide kohta, juhin tähelepanu ühisjoontele Rumeenia eesmärkidega.
<P>
Eesistujariigi Hispaania huvide keskmes on Vahemere piirkond, mis võib olla väga kasulik ka Rumeeniale. Rumeenia ettevõtetel on võimalus naasta Vahemere piirkonna turgudele (sellistes riikides nagu Alžeeria, Türgi, Süüria ja Egiptus). Suur ühine eesmärk on tagada Euroopa Liidu energiajulgeolek. Rumeeniaga seostub see eesmärk Nabucco ja Constanţa-Trieste üleeuroopalise naftajuhtme ning Rumeenia ja naaberriikide gaasivõrkude vastastikuse sidumise kaudu (Rumeenia-Ungari (Arad-Szeged), Rumeenia-Bulgaaria (Giurgiu-Ruse) Isaccea ja Negru Vodă).
<P>
Samas arvan, et eesistujariik Hispaania peab erilist tähelepanu pöörama idapartnerlusega hõlmatud riikidele. Rumeenial on üks suur poliitiline eesmärk, nimelt Moldova Vabariigi kaasamine Lääne-Balkani riikide rühma, pidades silmas tema võimalikku ühinemist ELiga. Läbirääkimised Euroopa Liidu ja Moldova Vabariigi vahel assotsiatsioonilepingu sõlmimiseks algasid Chişinăus 12. jaanuaril 2008. Moldova vajab praegu rahalist ja poliitilist toetust. See peaks olema nii praeguse eesistujariigi kui ka järgmiste eesistujariikide üks prioriteete.
<SPEAKER ID="081" NAME="Dominique Baudis  " LANGUAGE="FR">
Lugupeetud nõukogu eesistuja, teie kodumaa on järgmise kuue kuu jooksul Euroopa Liidu eesistujariik. Välispoliitika valdkonnas on teid ootamas palju ülesandeid, eriti seoses Vahemere lõunakaldaga. Mida te kavatsete teha selleks, et panna uuesti toimima Vahemere Liit, mille peakorter asub Barcelonas? Hiljuti nimetati ametisse Vahemere Liidu peasekretär. Millisena näete koostööd Vahemere Liidu esimese peasekretäriga? Me vajame Vahemere piirkonda hõlmavat ulatuslikku poliitikat, mis läheb kaugemale majanduspartnerlusest ja seab eesmärgiks tõelised poliitilised partnerlussuhted.
<SPEAKER ID="082" NAME="Vilija Blinkevičiūt " AFFILIATION="S&amp;D">
kirjalikult. - (LT) Hispaania võtab Euroopa Liidu eesistumise teatepulga üle ajal, mil Lissaboni leping on vahetult jõustunud. See tähendab, et eesistujariigil on võimalik oma põhjaliku tegevuskava elluviimisel teha tihedamat koostööd Euroopa Parlamendiga. Ma toetan Hispaania tegevuskava olulisemaid prioriteete, mis hõlmavad ELi 2020. aasta strateegiat, tööhõive ja sotsiaalse progressi tagamist, haridust ja innovatsiooni puudutavaid algatusi ning energiajulgeoleku tagamise küsimusi. Mulle kui Leedut esindavale parlamendiliikmele on väga tähtis, et eesistujariik jätkaks Rootsi eesistumise ajal vastu võetud ELi Läänemere piirkonna strateegia elluviimist. Euroopa võitleb lähiaastail vaesuse ja sotsiaalse tõrjutusega. Ma tahaksin paluda, et Hispaania võtaks oma eesistumise ajal meetmeid, mis on vajalikud vaesuse vastu võitlemiseks ja minimaalsete sotsiaalsete tagatiste kaitsmiseks. ELi põhjaosas asuv Rootsi oli edukas eesistujariik; ma soovin, et ka lõunapoolsel riigil Hispaanial õnnestuks teha kasulikku tööd ELi kodanike hüvanguks.
<SPEAKER ID="997" NAME="Cristian Silviu Buşoi  " LANGUAGE="RO">
Soovin juhtida eesistujariigi Hispaania tähelepanu mitmele küsimusele, mida pean esmatähtsaks ja millele meil minu arvates tuleks leida lähikuudel lahendused. Patsientide õigusi piiriüleses tervishoius tuleb pidada esmatähtsaks küsimuseks, sest Euroopa Liidus peavad kõikidel patsientidel olema võrdsed õigused. Kutsun eesistujariiki üles tegema jõupingutusi, et kõrvaldada selles küsimuses nõukogus tekkinud takistused. Samuti palun ma eesistujariigil anda oma toetus direktiivile, mis käsitleb üldsuse teavitamist retseptiravimitest ja millele nõukogu on vastu. Praeguse olukorra säilitamine selles valdkonnas ei ole kasulik ei patsientidele ega ka ravimitööstusele. Et meil oleks võimalik majanduskriisist välja tulla, tuleb toetada ettevõtlussektorit, eriti uutes liikmesriikides, kus selles valdkonnas on tõsiseid probleeme. VKEde toetamine on minu arvates hädavajalik. Eesistujariik Hispaania peab jõuliselt toetama direktiivi, mis käsitleb äritehingute puhul maksmisega hilinemise vastu võitlemist ja mis on VKEde jaoks ülioluline. Soovin eesistujariigile Hispaaniale edu tema eesmärkide saavutamisel ja Euroopa Liidu praegustele probleemidele lahenduse leidmisel.
<SPEAKER ID="996" NAME="Proinsias De Rossa  " AFFILIATION="S&amp;D">
kirjalikult. - Euroopa eesmärk on saavutada Lähis-Idas kõikehõlmav rahuleping, pidades silmas kahe eraldi riigi moodustamisel põhinevat lahendust. Me soovime turvalist riiki iisraellastele ja elujõulist demokraatlikku riiki palestiinlastele, lähtudes enne 1967. aastat eksisteerinud piiridest. Selle lahenduse saavutamisega on ülimalt kiire. Te peate nõukogu 8. detsembri selge avalduse põhjal jõuliselt ja otsustavalt edasi tegutsema. Edu saavutamine eeldab Palestiinas ennetähtaegsete valimiste jaoks tingimuste loomist. Euroopa peaks tegema selgeks, et ta lähtub uutel valimistel valituks osutunud jõududega - sõltumata nende poliitilistest vaadetest - suhtlemisel kohustusest viia ellu kokkuleppeid, mille Palestiina rahvas on heaks kiitnud. Nüüdsest peab Euroopa poliitika Iisraeli, Palestiina omavalitsuse ja Hamasi suhtes põhinema eeldusel, et nimetatud osapooled astuvad aega viitmata samme, et alustada lõplikku staatust käsitlevaid tõsiseid läbirääkimisi, mille aluseks on neliku rahuplaan ja Araabia rahualgatus. Peame nõudma, et Gaza sektori blokeerimine Iisraeli poolt ja kohutavad inimlikud kannatused, mida Iisrael Gaza 1,5 miljonile elanikule põhjustab, tuleb kohe ja ilma mis tahes eelnevaid tingimusi seadmata lõpetada. Kui Euroopa ei astu praegu julgeid samme ega julgusta ka Ameerika Ühendriike sama tegema, võib olukord väga kiiresti pöördumatult muutuda.
<SPEAKER ID="083" NAME="Ioan Enciu  " LANGUAGE="RO">
Praegusele eesistujariigile Hispaaniale on usaldatud tähtis ülesanne - koostada Stockholmi programmi rakendamise tegevuskava. See kava peab kõige tähtsamate eesmärkide seas hõlmama kõiki sisserände- ja varjupaigapoliitikaga seotud küsimusi, piirikontrolli ja julgeolekut ning võitlust organiseeritud kuritegevuse ja terrorismi vastu. Lühidalt, see kava peab hõlmama ELi kodanike julgeoleku tagamist.
<P>
Nende eesmärkide saavutamine eeldab tulevikus veelgi laialdasemat teabevahetust ameti- ja eriasutuste vahel ning ELi andmebaasi tõhustamist, seega - kodanike isikuandmete jätkuvat kogumist. Samas tuleb säilitada püsiv tasakaal julgeoleku tagamise ja kodanike eraelu puutumatuse austamise vahel. Tuleb püüda saavutada liikmesriikide üksmeel nende kahe eesmärgi vahel mõistliku tasakaalu leidmise suhtes.
<P>
Põhiliste inimõiguste austamine peab olema iga Euroopa poliitikavaldkonna esmane eesmärk ning sellele eesmärgile peavad järgmise 18 kuu jooksul ELi eesistujariigina tegutsevad kolm riiki kõige enam tähelepanu pöörama.
<SPEAKER ID="084" NAME="José Manuel Fernandes  " LANGUAGE="PT">
Soovin eesistujariigile Hispaaniale palju edu. Hispaania on esimene liikmesriik, kes annab elu uuele institutsioonilisele mudelile, mis koos Lissaboni lepinguga jõustus.
<P>
Loodame, et peaminister Rodríguez Zapatero poolt välja öeldud eesmärk - tuua Euroopa kriisist välja ja kindlustada majanduskasvu taastumine - täidetakse ning et meil on võimalik jätkuvalt võidelda kliimamuutuse vastu ja kaitsta oma energiajulgeolekut. Samuti tuleb võtta vastu sidus metsanduspoliitika ja tegeleda veemajanduse tõhustamisega.
<P>
Tänavusel vaesuse vastu võitlemise Euroopa aastal ja praeguse majanduskriisi ajal loodame, et töötatakse välja tõhus poliitika kõige raskemas olukorras olevate ühiskonnaliikmete toetamiseks. Loodetavasti teevad liikmesriigid ja Euroopa Liidu institutsioonid koostööd, et EL muutuks jõukamaks ja ühtsemaks ning oleks rahvusvahelisel areenil rohkem nähtav.
<P>
Loodan ka, et Hispaania eesistumise ajal tugevnevad Portugali ja Hispaania vahelised suhted. Meie riikide majanduse vastastikune sõltuvus ja omavahelised seosed on kõigile teada. Hea näide ühiste jõupingutuste kohta on Bragas asuv Ibeeria nanotehnoloogia labor, mis võimaldab teha teadusuuringuid ning arendada innovatsiooni ja teadmisi; see kõik tagab meie ettevõtetele suurema konkurentsivõime.
<SPEAKER ID="085" NAME="Carlo Fidanza  " LANGUAGE="IT">
Austatud juhataja, lugupeetud kolleegid! Nõukogu eesistuja on esitanud oma prioriteedid. Need kõik on olulised teemad, kuid kõrvulukustav vaikus valitseb seoses võitlusega ebaseadusliku sisserände vastu - seda ei ole prioriteedina määratletud.
<P>
Eesistujariik ei ole viidanud Frontexi programmi tugevdamisele ega vajadusele muuta pagulaste jaotamist käsitlevad kokkulepped siduvamaks; mingit kohustust ei võeta ebaseaduslike sisserändajate lähteriikidega tehtava koostöö suurendamiseks ja mainimist ei leia ka vajadus toetada ÜRO tegevuse raames kohapealsete keskuste loomist, mis teevad kindlaks varjupaigataotlejate isikud ja kontrollivad, kellele laieneb varjupaigaõigus.
<P>
Need lüngad on väga tõsine märk sellest, et oleme kaugenemas Euroopa Ülemkogu hiljutisel kohtumisel kinnitatud seisukohtadest ja Itaalia valitsuse seisukohast; Itaalia valitsus on alati võidelnud selle eest, et sisserände ohjamisega seotud küsimused oleksid Euroopa Liidu tegevuse päevakorras tähtsal kohal.
<P>
Loodan, et eesistujariik Hispaania läheb kaugemale oma üldsõnalistest avaldustest inimõiguste tagamise kohta, vaatab oma prioriteedid läbi ja tegutseb vastavalt sisserändega seotud kohustustele, mille on võtnud eelmised eesistujariigid. Kuni seda pole toimunud, avaldame peaminister Rodríguez Zapaterole ja tema valitsusele jätkuvalt survet.
<SPEAKER ID="995" NAME="Lívia Járóka  " LANGUAGE="HU">
Tervitan asjaolu, et eesistujariigi Hispaania tegevuskavas on lisaks põllumajanduse arendamisele ja suhetele kolmandate riikidega esmatähtsa eesmärgina nimetatud ka naiste ja meeste võrdsete võimaluste tagamist Euroopa tööturul. Samuti on tervitatav, et tegevuskavas rõhutatakse võitlust soolise vägivalla vastu ja soolise vägivalla ohvrite kaitset ning üldiste eesmärkide seas mainitakse soolise võrdõiguslikkuse osa Euroopa Liidu arengus. On märkimisväärne, et diskrimineerimise tõkestamisele pühendatud osas võtab eesistujariik kohustuse vähendada meeste ja naiste praeguseid palgaerinevusi, edendada soolise võrdõiguslikkuse juhiseid aastateks 2011-2015, luua soolise vägivalla Euroopa seirekeskus ja korraldada foorum, mille raames hinnatakse ÜRO Pekingi tegevusprogrammi abil seni saavutatud tulemusi ja tulevikus lahendamist vajavaid küsimusi. Kuigi tegevuskavas ei mainita eesistujariigi plaane seoses romide integreerimisega ühiskonda, loodan südamest, et eesistujariik jätkab eelkäijate alustatud tööd ning - tänavust vaesuse ja sotsiaalse tõrjutuse vastu võitlemise Euroopa aastat silmas pidades - kasutab kõiki vahendeid, et toetada romide kui Euroopa suurima ja kõige kaitsetuma vähemuse sotsiaalset ja majanduslikku integreerimist. Avaldan ka lootust, et rahvusvahelisel romide päeval Córdobas peetaval tippkohtumisel annab eesistujariik Hispaania olulise tõuke selleks, et praegu välja töötatav Euroopa romide strateegia kiiresti valmiks.
<SPEAKER ID="086" NAME="Ádám Kósa  " LANGUAGE="HU">
Mul on hea meel eesistujariigi Hispaania tutvustatud tegevuskava "Uuenduslik Euroopa" üle, sest selles mainitakse ühe prioriteedina turismipoliitika väljatöötamise kiirendamist ja muu hulgas kavatsetakse arvesse võtta ka turistide seisukohti ELi vastava poliitika suhtes. Sel eesmärgil keskendub eesistujariik Euroopa turismimudeli loomisele, arvestades ka grupiturismi. Juhin teie tähelepanu asjaolule, et võimalikult suures ulatuses tuleks arvesse võtta ka puuetega inimeste huve. Transpordivaldkonnas teeb eesistujariik ettepaneku toetada intelligentseid transpordisüsteeme, millega ma olen täiesti nõus. Kasutan siinkohal võimalust, et korrata: Euroopa Liit peaks loobuma senisest õigusloomepraktikast, mille puhul võetakse vastu ja jõustatakse niisama palju õigusakte kui on transpordivahendeid. Praegu ei pakuta erinevate transpordivajadustega inimestele samal tasemel transporditeenuseid, olgugi et kõigil neil on ühesugused reisijate õigused. Ma soovitan eesistujariigil võtta arvesse volinikukandidaat Siim Kallase avaldust, milles ta nimetas vaba liikumist Euroopa kodanike üheks kõige põhilisemaks vabaduseks; see vabadus väljendub nüüdisaegses transpordis. Volinikukandidaat nõustus algatusega ja lubas töötada välja ühtse tegevusjuhendi, mis hõlmab kõiki transpordisektoreid. Nii saab ta oma ametiaja jooksul tagada, et kõigil Euroopa kodanikel on selged ja läbipaistvad õigused, ning eesistujariigil Hispaania võiks olla ja peaks olema selles oluline roll.
<SPEAKER ID="087" NAME="Krzysztof Lisek  " LANGUAGE="PL">
Ma olen väga rahul, et naabruspoliitika on eesistujariigi Hispaania üks prioriteete. Ma tean, kui oluline on Hispaania jaoks arendada koostööd Vahemere-äärsete riikidega ja millist tähtsust Hispaania omistab Vahemere Liidu kontseptsioonile. Mõistan muidugi, et see puudutab Euroopa Liidu mitmeid naaberriike ja liidu tähtsaid majanduspartnereid. Veelgi suuremat heameelt valmistasid mulle peaminister Rodríguez Zapatero ja eesistujariigi Hispaania teiste esindajate avaldused, mille kohaselt nad soovivad jätkata oma eelkäijate, eriti tšehhide ja rootslaste jõupingutusi, mille eesmärk on arendada koostööd ELi idanaabritega, eelkõige Poola ja Rootsi ettepanekul ellu kutsutud idapartnerluse programmi kaasatud riikidega. Sellega seoses tahaksin kutsuda eesistujariiki ja peaminister Rodríguez Zapaterot isiklikult üles pöörama erilist tähelepanu olukorrale Valgevenes. On väga oluline kavandada ümber Valgevene suhtes välja töötatud strateegia ning jälgida riigi sisepoliitilist olukorda. EL peaks nõudma, et Valgevene ametivõimud austaksid inimõigusi ja muudaksid oma suhtumist kodanikuühiskonda kui institutsiooni. Peaminister Rodríguez Zapatero rõhutas inimõiguste tähtsust. Kahjuks on Valgevenes ikka veel süümevange ning võimude suhtumine demokraatlikku opositsiooni, vabasse ajakirjandusse ja valitsusvälistesse organisatsioonidesse, sealhulgas rahvusvähemuste organisatsioonidesse ei ühti kaugeltki Euroopa standarditega. Demokratiseerimine ja austus peamiste kodanikuvabaduste suhtes on tegur, mida tuleks käsitada idapartnerluse raames ELi ja Valgevene koostöö arendamise eeltingimusena.
<SPEAKER ID="088" NAME="Elżbieta Katarzyna Łukacijewska  " LANGUAGE="PL">
Eesistujariigi Hispaania üks esmatähtsaid eesmärke on ELi majanduse elavdamine, mis tuleb saavutada 2020. aastani kavandatud Euroopa säästva arengu strateegia heakskiitmise ja elluviimise abil. Komisjoni esitatud dokumendist ilmneb, et see strateegia hõlmab ennekõike teadmistepõhise ja keskkonnasõbralikuma majanduse edendamist. Teine idee, mille Hispaania on esitanud, puudutab rahatrahvide süsteemi, mis sisaldab näiteks Euroopa Liidu eelarvest antavate toetuste vähendamist riikide puhul, kes ei saavuta strateegias kehtestatud eesmärke. Hispaania on nüüd sellest ideest loobumas, kuna paljud riigid ja huvirühmad on selle vastu.
<P>
Mul on siiski küsimus: miks enne sellise pöördelise idee teatavaks tegemist ei toimunud konsultatsioone? Kas Hispaania enda kogemused ei ütle talle, et vaesematel riikidel võib olla raskusi nii kaugele minevate tingimuste täitmisel - mitte sellepärast, et neil puudub tahe, vaid kuna nad ei suuda? Kas te ei arva, härra Rodríguez Zapatero, et lisakaristuste kehtestamisel on soovituga võrreldes vastupidine mõju, see viib veelgi suuremate erinevusteni eri piirkondade arengus, mis omakorda nõrgestab kogu Euroopa Liitu? Me kõik soovime tugevat liitu, ja liit on tugev siis, kui liidu osad on tugevad. Piirkondadevaheliste erinevuste silumise poliitika toimib, nii et ärgem rikkugem selle tulemusi jõuliste meetmetega.
<SPEAKER ID="089" NAME="Iosif Matula  " LANGUAGE="RO">
Austatud juhataja, lugupeetud kolleegid! Ma tervitan asjaolu, et eesistujariik Hispaania on ühe esmatähtsa eesmärgina võtnud ülesandeks tagada Euroopa Liidu energiajulgeolek. Seega on väga oluline Nabucco projekti õigeaegse lõpuleviimisega mitmekesistada gaasitarnete allikaid. Pärast Nabucco gaasijuhet käsitleva valitsustevahelise kokkuleppe sõlmimist peab Euroopa Liit tegutsema asuma.
<P>
Tahaksin rõhutada, et eesistujariigi Hispaania prioriteetide hulka peavad kuuluma ka suhted idapartnerluse riikidega. Sellega seoses leian, et meil tuleks kindlasti anda tugev poliitiline toetus hiljuti ELi ja Moldova Vabariigi vahel alanud läbirääkimiste edukale lõpuleviimisele. Need läbirääkimised peavad viima assotsiatsioonilepingu sõlmimiseni, mis märgib suurt edasiminekut euroopalike väärtuste järgimisel selles ELi vahetus läheduses asuvas Euroopa riigis. Ma arvan ka, et peame saatma positiivse sõnumi Moldova Vabariigi kodanikele, kellest enamik teatas 2009. aasta valimistel, et pooldab koalitsiooni nimega Eurointegratsiooni Liit.
<SPEAKER ID="090" NAME="Andreas Mölzer  " LANGUAGE="DE">
Tundub üsna kummaline, et eesistujariik Hispaania kutsub meid üles võitlema majanduskriisi vastu ja soovib muuta majanduspoliitiliste eesmärkide saavutamise kohustuslikuks. See kõlab absurdselt riigi puhul, kus töötuse määr on peaaegu 20%, Euroopa keskmisest kaks korda suurem. Veelgi halvem on see, et eesistujariik propageerib Euroopa majandusliku juhtimise vana ideed. Selline subsidiaarsuse põhimõtte rikkumine tuleb kindlalt tagasi lükata. EL peab jääma mitmekesisusel ja rahvusriikidel põhinevaks liiduks - me võlgneme seda oma kodanikele.
<P>
Samuti on liidul oma kodanike ees kohustus Türgiga peetavatel läbirääkimistel end lõpuks selgelt väljendada. Eesistujariik Hispaania sulgeb silmad tegelikkuse ees - fakti ees, et Türgi ei kuulu Euroopasse ei geograafiliselt ega vaimses või kultuurilises mõttes. Selles Väike-Aasia riigis diskrimineeritakse endiselt rahvus- ja usuvähemusi ning Ankara keeldub kangekaelselt tunnustamast Küprost, mis on ELi liikmesriik. Väide, et juba aastakümneid kestnud konfliktile leitakse peagi tõhus lahendus, pole midagi muud kui soovmõtlemine. Juba rahalistel põhjustel ei saa EL hakkama Türgi ühinemisega. Türklaste massiline sissevool ja plahvatuslikult kasvavad paralleelühiskonnad teevad ELile lõpu. On ülim aeg viivitamata lõpetada Ankaraga ühinemisläbirääkimised ja teha tööd eripartnerluse sõlmimise nimel.
<SPEAKER ID="091" NAME="Rareş-Lucian Niculescu  " LANGUAGE="RO">
Ma olen rahul sellega, et eesistujariik Hispaania on põllumajanduse valdkonnas seadnud prioriteedid, mis on tegelikult selle eesistumisperioodi kõige tähtsamad eesmärgid: ühise põllumajanduspoliitika tulevikku puudutava arutelu jätkamine ja ühise põllumajanduspoliitika kohandamine pidevalt muutuvate oludega tänapäeva Euroopas.
<P>
Lisaks täheldasin ma Hispaania eesistumise tegevuskavas teisigi olulisi mõtteid: Euroopa põllumajandusele piisavate vahendite tagamine ja piimakvootide järkjärgulise kaotamise protsessi jätkamine vastavalt nn tervisekontrolli tulemustele. Lisaks on mul hea meel esmaspäeval toimunud põllumajanduse ja kalanduse nõukogu esimesel istungil alguse saanud arutelude üle, mille käigus käsitletakse toiduainete tarneahela paremat toimimist, et hoida hinnakõikumised kontrolli all ja tagada tulude õiglasem jaotumine tarneahela osaliste vahel. Kõik need on kaugeleulatuvad eesmärgid, mis on ühtlasi ka Euroopa kodanike jaoks väga olulised.
<SPEAKER ID="092" NAME="Sławomir Witold Nitras  " LANGUAGE="PL">
Tänan teid teie avakõne eest, lugupeetud peaminister. Kahjuks puudus selles kõnes aga selge viide tohutu eelarvepuudujäägi probleemile. Ma ei kujuta ette, et eesistujariik Hispaania ei pööra sellele probleemile tähelepanu ega sea selle lahendamist esmatähtsaks eesmärgiks. Härra Rodríguez Zapatero, teie kõige olulisem ülesanne peaks olema seotud mitte ainult Kreekas, vaid ka Hispaanias ja teistes riikides valitseva olukorraga. Kas te ei karda, et kui te ei saa eelarvet Hispaanias kontrolli alla, siis polegi raha teie viidatud elektriautode ostmiseks? Te peate teadma, et teatud liikmesriikide valitsuste, sealhulgas Hispaania valitsuse kergemeelne poliitika vähendab Euroopa Liidu konkurentsivõimet, vähendab töökohti Euroopa Liidus ja lükkab edasi uute riikide kaasamise euroalasse. Kõige selle põhjuseks on liidu sisemine ebastabiilsus. Palun suhtuge sellesse probleemi väga tõsiselt. Te olete kohustatud seda tegema.
<SPEAKER ID="093" NAME="Wojciech Michał Olejniczak  " LANGUAGE="PL">
Hispaania eesistumine järgneb vahetult Lissaboni lepingu jõustumisele. Tavad, mis kujunevad välja ühelt poolt Euroopa Ülemkogu alalise eesistuja ning välisasjade ja julgeolekupoliitika kõrge esindaja ning teiselt poolt ühenduse teiste institutsioonide ja liikmesriikide juhtide vahel, sõltuvad suurel määral nüüd algavast eesistumisest. Teeksin siinkohal üleskutse uute institutsioonide võimalikult suures ulatuses tunnustamiseks, lähtudes lepingu sätetest ja läbiviidava reformi mõttest. On oluline, et Euroopa Liit räägiks rahvusvahelisel areenil ühel häälel. Veelgi tähtsam on aga see, et liidu häält võetaks kuulda ning et liit paneks aluse uutele suundumustele ja oleks otsuste tegemisel mõjukas. Et vältida Kopenhaageni kliimakonverentsil toimunu kordumist, peab eesistujariik juba praegu astuma samme, et luua õhkkond, mis võimaldab järgmisel tippkohtumisel teha Euroopa Liidu seisukohaga kooskõlas olevaid otsuseid. Liit peab olema ühtne ka kriisi vastu võitlemisel ja uue finantssüsteemi loomisel.
<P>
Eesistujariigi ülesanne on aktiivselt toetada igasuguseid intellektuaalseid arutelusid Euroopa majandusliku ja sotsiaalse mudeli muutmise teemal, mis tuleneb praegusest majanduskriisist saadud õppetundidest. Mina omalt poolt aga loodan eesistujariigi mõistvale toetusele ühise põllumajanduspoliitika reformimiseks tehtavale tööle. Sellest saab peagi üks Euroopa Liidu kõige olulisemaid poliitilisi küsimusi.
<SPEAKER ID="094" NAME="Joanna Senyszyn  " LANGUAGE="PL">
Eesistujariigi Hispaania tegevuskava sisaldab olulisi eesmärke, mille saavutamine võimaldab meil tunda end konkurentsivõimelises ja majanduslikult tugevas Euroopa Liidus turvaliselt. Minu arvates tuleb kõige tähtsamaks pidada järgmist kolme eesmärki.
<P>
1. Otsustav ja kiire tegutsemine tööpuuduse suurenemise vähendamise eesmärgil. Uute töökohtade loomine nõuab palju eeltööd ja suurt rahalist toetust, sealhulgas turu-uuringuid ja koolitust. 2010. aasta on parim aeg selleks, et inimesed tõstaksid oma kvalifikatsiooni ja isegi õpiksid ümber vastavalt kriisist väljuva majanduse vajadustele.
<P>
2. Võitlus koduvägivalla vastu, sealhulgas kavandatud direktiivi eelnõu ELi kaitse kohta koduvägivalla ohvritele. Selle nähtuse ulatus Euroopas ei jäta kahtlust, et paljud naised tunnevad end oma kodus kõige kaitsetumana. See on absurdne olukord, mis ühtlasi seab ELi liikmesriigid halba valgusse, sest nad ei tule toime selle nii olulise sotsiaalse probleemi lahendamisega. Väga suurel määral on selles süüdi poliitikud, kes ei võitle piisavalt naistevastase vägivalla vastu ja teevad sageli näo, justkui polekski see nähtus nii laialt levinud. Toetuse puudumine Euroopa Parlamendi resolutsioonile naistevastase vägivalla teemal kahjustas parempoolsete mainet. Õnneks võeti see resolutsioon vastu vasakpoolsete parlamendiliikmete häältega.
<P>
3. Edasine tegevus võitluses diskrimineerimise vastu, sealhulgas edusammud seoses erinevaid diskrimineerimise vorme käsitleva uue direktiiviga ja ranged karistused riikidele, kes viivitavad ELi diskrimineerimisvastaste õigusaktide rakendamisel.
<SPEAKER ID="994" NAME="Czesław Adam Siekierski  " LANGUAGE="PL">
Taas kord võtab Hispaania ELi eesistumise üle otsustaval hetkel. Kaheksa aastat tagasi, 2002. aasta esimesel poolel, pidi Hispaania tulema toime probleemidega, mis kaasnesid euro kui ühisraha kasutuselevõtuga. Nüüd seisab eesistujariigi Hispaania ees samavõrd kaalukas ülesanne - Lissaboni lepingu sätete rakendamine. Pädevuse jagunemine liikmesriigist eesistujariigi ja Euroopa Ülemkogu alalise eesistuja vahel omandab suure tähenduse. Maailmaareenil Euroopa Liidu positsiooni tugevdava välispoliitika seadmine prioriteediks väärib toetust. Kas hiljuti ametisse nimetatud välisasjade ja julgeolekupoliitika kõrge esindaja aga saab sellega hakkama? See kartus tuleneb paruness Ashtoni avaldustest ja tema minevikust, aga ka tema esimestest tegudest pärast ametisse asumist. Kindlasti ei pea kedagi veenma selles, et jätkuvalt tuleb võidelda kriisi ning selle negatiivsete majanduslike ja sotsiaalsete tagajärgede vastu. Selline tegevus on eriti Hispaania huvides, keda majanduslangus on erakordselt rängalt tabanud. Kuidas me suudame naasta stabiilsuse ja kasvu pakti kriteeriumide järgimise juurde nii suurtes kui ka väikestes liikmesriikides? Kuidas tuleks võitlust kriisiga Euroopas ja maailmas kooskõlastada? Veel üks Lissaboni lepingu sätetest tulenev katsumus on vajadus korraldada eesistujakolmiku koostööd. Hispaania peab kooskõlastama oma tööd Belgia ja Ungariga. Eriti tähtis on tagada eesistumise sujuv üleandmine ühelt riigilt teisele, et säiliks tehtava töö järjepidevus. Ma soovin eesistujariigile Hispaaniale edu!
<SPEAKER ID="095" NAME="Bogusław Sonik  " LANGUAGE="PL">
Austatud juhataja, ma soovin südamest eesistujariik Hispaaniale edu. Pean tunnistama, et mul on selle eesistumisperioodi suhtes konkreetsed ootused. Esiteks seetõttu, et eesistujariigi üks prioriteete on energiajulgeolek. Ma olen sellega väga rahul. See valdkond peaks olema kõigi eesistujariikide prioriteet. Tahaksin rõhutada, et ELi tegevuskava varustuskindluse ja solidaarsuse tagamiseks energiavaldkonnas on energiajulgeoleku väga oluline element. Selle tegevuskava rakendamiseks tehtava töö jätkamine ja kiirendamine on täiesti hädavajalik.
<P>
Olen nõus eesistujariigi Hispaania põhimõtetega, mis on seotud kliimamuutuse ohjamiseks võetavate meetmetega. Tahan juhtida tähelepanu sellele, et väga oluline on kooskõlastada Euroopa Liidu liikmesriikide kodanike teavitamine võimalustest, kuidas nad ise saavad võidelda kliimamuutuse vastu. Kopenhaageni hiljutine tippkohtumine näitas, et ainuüksi poliitikute tahtest ei sõltu kuigi palju. Seega peame kaasama eurooplased nii suures ulatuses kui võimalik ja veenma neid, et kliimamuutus ei ole abstraktne protsess, vaid nähtus, mis mõjutab kõiki meid ühiselt ja igaüht üksikult.
<SPEAKER ID="096" NAME="Csaba Sándor Tabajdi  " LANGUAGE="HU">
Ungari ja Hispaania-Belgia-Ungari eesistujakolmiku ühe osa esindajana soovin eesistujariigile Hispaaniale edu. On tõesti haruldane, kui Euroopa Parlamenti külastaval peaministril on nii selge arusaam ELi tulevikust ja eesistujariigi tegevuskavast, nagu me täna hommikul Rodríguez Zapatero kõnest kuulsime. Olen nõus seisukohaga, et majandusliitu rakendamata on Euroopa konkurentsivõime maailmamajanduses ohus. Peaminister Rodríguez Zapatero loetletud neli prioriteeti järgmiseks kümneks aastaks määravad tegelikult ära kõige tähtsamad strateegilised eesmärgid. Liidu kui terviku, eriti aga uute liikmesriikide, sealhulgas Ungari huvides on vähendada energiasõltuvust. Ilma keskkonnasäästliku majanduskasvu, digitaalturu, ühise innovatsioonivõime loomise ja Euroopa haridussüsteemi tegeliku arendamiseta ei suuda liit uueneda.
<P>
Ma olen väga rahul ka eesistujariigi Hispaania otsusega kiirendada arutelu ühise põllumajanduspoliitika tuleviku teemal. Aega on vähe; esiteks peame välja töötama ühise põllumajanduspoliitika raamistiku ja seejärel kasutama seda eelarve koostamise alusena - mitte vastupidi. Vastasel korral kaotavad palju nii ühise põllumajanduspoliitika raames toetuse saajad kui ka ühendus tervikuna. Ungari Põllumajanduse Akadeemia on oluline koht, kus arutatakse ühise põllumajanduspoliitika tulevikku Ungaris; loodetavasti on eesistujariigil Hispaanial võimalik osaleda akadeemias 2010. aastal korraldataval üritusel.
<SPEAKER ID="097" NAME="Nuno Teixeira  " LANGUAGE="PT">
Hispaania eesistumine langeb kokku strateegiliselt tähtsa ajaga Euroopas. Asjaolu, et Hispaania alustab eesistujariigina tegutsemist Lissaboni lepingu jõustumise ajal, suurendab tema vastutust uue lepingu tulemusliku kohaldamise eest, mis on tema tegevuskava elluviimise üks eeldusi.
<P>
Ootan pikisilmi arutelu ühtekuuluvuspoliitika tuleviku teemal ja püüan tagada, et see hõlmaks ka territoriaalse ühtekuuluvuse küsimust. Euroopa üht äärepoolseimat piirkonda esindava parlamendiliikmena pööran ma erilist tähelepanu sellele, mida teeb uus eesistujariik seoses saarepiirkondade arendamise poliitikaga.
<P>
ELi-Maroko tippkohtumine on kahtlemata ideaalne võimalus edendada Euroopa ja Aafrika Atlandi koostööpiirkonda, eelkõige Madeira, Assooride, Kanaari saarte ja naaberriikide koostöö kaudu. Sellele valdkonnale kavatsen ma täielikult pühenduda.
<P>
Arvestades geograafilist ja ajaloolist lähedust Hispaaniaga, huvitab Portugali ja tema äärepoolseimaid piirkondi, näiteks Madeirat see, kuidas eesistujariik Hispaania kavatseb ellu viia ja arendada neid piirkondi käsitlevat uut Euroopa strateegiat.
<P>
Sellega seoses kavatsen ma tähelepanelikult jälgida eesistujariigi tegevust komisjoni teatises "Äärepoolseimad piirkonnad - Euroopa eelis" sisalduvate soovituste elluviimisel ning arutelu tulevase finantsperspektiivi teemal.
<SPEAKER ID="993" NAME="Silvia-Adriana Ţicău  " LANGUAGE="RO">
Eesistujariik Hispaania peab lõplikult formuleerima Lissaboni lepingu rakendamise institutsioonilise korralduse. Komiteemenetluse uute eeskirjade määratlemine on õigusloome seisukohalt väga oluline. On mitu dokumenti, sealhulgas ehitiste energiatõhususe direktiiv ja intelligentsete transpordisüsteemide direktiiv, mille vastuvõtmine sõltub sellest, kui kiiresti need institutsioonidevahelise koostöö eeskirjad koostatakse. Lisaks on majanduskriis pannud keerulisse olukorda Euroopa kodanikud, kes kaotavad oma töökohti ja loodavad majanduse taastumist soodustavate meetmete väljatöötamisele. ELi 2020. aasta strateegia peab leidma lahendused, et neile ootustele vastata. Seega peab Hispaaniast, Belgiast ja Ungarist koosnev Euroopa Liidu eesistujakolmik tugevdama sotsiaalset Euroopat, luues töökohti ja parandades Euroopa kodanike elutingimusi. Lisaks tähistab 2010. aasta finantsperspektiivi 2007-2013 keskpunkti. Sel aastal on liikmesriikidel ainulaadne võimalus vaadata rakenduskavad läbi, et võtta võimalikult suures ulatuses kasutusele Euroopa Liidu rahalisi vahendeid ja viia ellu projekte, mis aitavad luua töökohti ning parandada Euroopa kodanike elukvaliteeti. Kutsun eesistujariiki Hispaaniat ja kõiki teisi liikmesriike üles kasutama võimalikult hästi ära vahekokkuvõtte tegemist, et saavutada majanduse elavnemine aastatel 2012-2013.
<SPEAKER ID="098" NAME="Georgios Toussas  " LANGUAGE="EL">
Eesistujariigi Hispaania prioriteetideks on tagurliku Lissaboni lepingu tõhus kohaldamine, rahvavaenuliku Lissaboni strateegia elluviimise jätkamine ELi 2020. aasta strateegia kaudu, ühise kaitse- ja julgeolekupoliitika tugevdamine ning demokraatlike õiguste ja vabaduste ründamine Stockholmi programmi alusel. Need on rahavõimu prioriteedid. Eesistujariigi tegevuskava kajastab euroala kapitaliringkondade kiirustamist eesmärgiga edendada kapitalistlikku ümberkorraldust ning jätkata järeleandmatult töötajate õiguste ja elatustaseme ründamist. Selle rünnaku keskmes on palga- ja pensionikärped, töösuhete täielik lõhkumine, paindlike ja ajutiste töövormide üldine kohaldamine, riiklike kindlustussüsteemide lammutamine, põllumajandustootjate sissetulekute hävitamine ühenduse eelarvest põllumajandusele ja loomakasvatusele eraldatavate toetuste ning sotsiaaltoetuste suurte kärbetega ning tervise, heaolu ja hariduse muutmine kaubaks riigieelarve puudujääkide ja stabiilsuspakti kohaldamisega hirmutamise abil. Euroala monopoolsed kapitaliringkonnad on otsustanud tugevdada ELi imperialistlikku poliitikat uute poliitiliste ja strateegiliste sekkumismehhanismidega, milleks on näiteks Euroopa välisteenistus, suurendada ELi militariseerimist, varustades ELi lahinguüksustega, ja suurendada koostööd NATOga.
<SPEAKER ID="992" NAME="Jarosław Leszek Wałęsa  " LANGUAGE="PL">
Daamid ja härrad, Hispaania asub neljandat korda Euroopa Liitu juhtima. Kuid ta teeb seda esimest korda uute põhimõtete alusel ja teeb esimest korda oma tööd koos Lissaboni lepingu alusel loodud uute institutsioonidega. Need asjaolud annavad Hispaania rollile erilise tähenduse ja suurendavad tema vastutust, arvestades seda, et finantskriis ja Euroopas toimuvad muutused langevad kokku Lissaboni lepingu jõustumisega. Pärast suhteliselt edukat Tšehhi eesistumist ja professionaalseid rootslasi on Euroopa silmad pööratud Pürenee poolsaarele. Esitatud prioriteedid - töö Euroopa kodanike õigustega, majanduse elavdamine ja finantskontroll, õigluse kaitsmine ja Euroopa sisejulgeoleku strateegia väljatöötamine - on väga keerukad, kuivõrd neid tuleb rakendada samal ajal uue lepingu jõustumisega täies mahus. Hispaania ees seisab suur võimalus ja suur katsumus, sest uued õigusaktid tuleb teisendada konkreetseteks meetmeteks ja neid tuleb kohandada kiiresti muutuvale olukorrale maailmas. Euroopa Liidu juhtimine ülemaailmse finantskriisi ajal ei ole lihtne. Seda enam ootan ma kannatamatult tulemusi ja soovin teile uue Euroopa projekti elluviimisel edu. Tänan.
<P>
* * *
<SPEAKER ID="100" NAME="David-Maria Sassoli" AFFILIATION="S&amp;D">
(IT) Austatud juhataja, lugupeetud kolleegid! Itaalia politsei vahistas eile õhtul viis inimest, kes olid kavandanud maffia rünnakut Rosario Crocetta vastu, kes on meie kolleeg ja Sitsiilia linna Gela endine linnapea.
<P>
Süüdistuse kohaselt oleks rünnak võinud toimuda mis tahes päeval alates tänasest, 20. jaanuarist. Tuletan teile meelde, et Belgia ametiasutused pole veel taganud sobivat kaitset Rosario Crocettale, kes Itaalias on juba mõnda aega olnud kaitse all, nagu Euroopa Parlamendi presidentuur teab.
<P>
Ma paluksin presidentuuril näidata Euroopa Parlamendi nimel üles solidaarsust meie kolleegiga ja võtta meetmeid, et tagada Rosario Crocettale kui Euroopa Parlamendi liikmele piisav kaitse.
