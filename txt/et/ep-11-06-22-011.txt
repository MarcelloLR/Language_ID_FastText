<CHAPTER ID="011">
Tööplaan
<SPEAKER ID="015" NAME="Juhataja">
Ria Oomen-Ruijten on palunud sõna.
<SPEAKER ID="016" NAME="Ria Oomen-Ruijten">
fraktsiooni PPE nimel. - (NL) Austatud juhataja! Eelmisel osaistungjärgul rääkisime Venemaast. Edastasime tol korral komisjoni presidendile ja nõukogu eesistujale sõnumi, milles palusime neil käsitleda Venemaa valimisi. Nüüd on meile teatavaks saanud, et üht Venemaa parteid keelduti registreerimast. Teisalt aga teavitas OSCE meid sellest, et neile anti luba valimistele vaatlejad saata. Soovime, et meile esitataks võimalikult kiiresti avaldus olukorrast Venemaal. Samuti soovime, et selle üle korraldataks arutelu. Leian, et see oleks asjakohane.
<SPEAKER ID="017" NAME="Hannes Swoboda">
fraktsiooni S&D nimel. - (DE) Austatud juhataja! Toetan seda ettepanekut. Siiski on see esimeeste konverentsi otsustada, kas näidata üles poliitilist tahet ning võimaldada meile sellel teemal lühike avaldus ja arutelu juuli osaistungjärgul, siis kui kohal viibib ka kõrge esindaja.
<SPEAKER ID="018" NAME="Juhataja">
Praegu ei toimu arutelu. Võtame selle soovi teadmiseks ja edastame asjaomastele organitele.
<P>
Jätkame nüüd tööplaaniga.
<P>
2011. aasta 9. juunil esimeeste konverentsil kodukorra artiklite 137 ja 138 kohaselt koostatud osaistungjärgu lõplik päevakorra projekt on välja jagatud.
<P>
Pidasin fraktsioonidega nõu ning tahaksin esitada täiskogule ettepanekud järgmisteks muudatusteks lõplikus päevakorra projektis.
<P>
Neljapäev, 23. juuni 2011
<P>
1. Hääletus Euroopa aktiivsena vananemise aastat (2012) käsitleva Martin Kastleri raporti üle lükatakse edasi juuli osaistungjärgule.
<P>
2. Paindlikkuskava alusel turule viidud traktoreid käsitlev Salvatore Tatarella raport pannakse otse hääletusele.
<P>
Muudatusettepanekute esitamise tähtaeg on täna kell 16.00.
<P>
Kas kellelgi on märkusi?
<P>
Märkusi ei ole, seega on need muudatused vastu võetud.
<P>
Peale selle taotletakse järgmisi muudatusi.
<P>
Roheliste / Euroopa Vabaliidu fraktsioon palub, et täna, kolmapäeval, 22. juunil 2011 peetaks majandusjuhtimist käsitlev arutelu vahetult pärast Euroopa Ülemkogu kohtumise ettevalmistamise arutelu, enne Albert Dessi ühise põllumajanduspoliitika raportit.
<P>
(Muudatusettepanek lükati tagasi)
<P>
Edasi käsitleme neljapäevast tööplaani. Euroopa Ühendatud Vasakpoolsete / Põhjamaade Roheliste Vasakpoolsete liitfraktsioon on palunud lükata edasi mõnele järgmisele osaistungjärgule hääletuse majanduse juhtimise ühise arutelu aluseks olevate raportite üle (Ferreira, Feio, Ford, Goulard, Wortmann-Kool ja Haglund.
<P>
Taotluse tutvustamiseks saab sõna Jürgen Klute.
<SPEAKER ID="019" NAME="Jürgen Klute" LANGUAGE="DE">
Austatud juhataja! Teen ettepaneku majanduse juhtimise alane arutelu ja hääletus juulikuisele osaistungjärgule edasi lükata. Meie põhjendused on väga lihtsad. Majandus- ja rahandusküsimuste nõukogu kogunes esmaspäeval ning muutis taas läbirääkimiste tulemusel saavutatud kompromisslahendusi. Meil, Euroopa Parlamendi liikmetel, ei ole olnud piisavalt aega neisse süvenemiseks. Samuti puudusid vajalikud tõlked. Meie arvates on tegemist sobimatu surveavaldusega nõukogu poolt ning kutsume kaasparlamendiliikmeid üles sellele survele mitte järele andma ning hääletama arutelu ja hääletuse edasilükkamise ettepaneku poolt.
<SPEAKER ID="020" NAME="Corien Wortmann-Kool">
fraktsiooni PPE nimel. - Austatud juhataja! Euroopal on hädasti vaja eurole tugev alus luua. Oleme seda paketti juba kuid arutanud ja saanud lõpuks 98% ulatuses nõukoguga kokkuleppele. Soovime, et hääletus toimuks homme, sest nõnda saaks parlament avaldada oma seisukohad täiskogul antud häälte abil. Läbirääkimisi nõukoguga tuleb jätkata, et jõuaksime veel enne suve lõplikult kokku leppida ning eurole tugeva aluse luua.
<SPEAKER ID="021" NAME="Ilda Figueiredo" LANGUAGE="PT">
Austatud juhataja! Me räägime siin paketist, mida majandus- ja rahandusküsimuste nõukogu viimasel hetkel muutis ning mida pole eri keeltesse veel tõlgitud. Esiteks on olemas vaid üks keeleversioon, vähemalt minule on kättesaadav olnud ainult inglisekeelne tekst, mis ei anna meile toimunust selget pilti. Teiseks on tegemist eluliselt tähtsate asjaoludega, mis toovad meie riikidele ja rahvastele kaasa väga rängad tagajärjed, eriti kui pidada silmas praeguseks Euroopa Liidus, näiteks Kreekas ja Iirimaal ning värskete teadete kohaselt ka Portugalis, kujunenud olukorda. Seepärast leiame, et nendele küsimustele tuleb läheneda ettevaatlikumalt. Just sel põhjusel soovime tungivalt, et hääletus neis asjus lükataks edasi juulisse.
<SPEAKER ID="022" NAME="Juhataja">
Taotlus on tagasi lükatud.
<P>

<P>
Seega on tööplaan kinnitatud.
