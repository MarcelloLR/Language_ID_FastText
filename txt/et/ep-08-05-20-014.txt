<CHAPTER ID="014">
Romide olukord Itaalias (arutelu) 
<SPEAKER ID="332" NAME="Juhataja">
Järgmine päevakorrapunkt on komisjoni avaldus romide (mustlaste) olukorra kohta Itaalias.
<SPEAKER ID="333" NAME="Vladimír Špidla" LANGUAGE="FR">
Hr juhataja, daamid ja härrad, komisjon mõistab tugevalt hukka igasuguse mustlaste vastase vägivalla ja palub kõikide liikmesriikide ametivõimudel tagada oma territooriumil kõikide inimeste ohutus. Eelmise nädala sündmused Ponticellis ei ole eraldiseisev juhtum. Rassistlik vägivald, mida toidavad poliitiline populism, vihkamiskõned ja ülespuhumine meedias, on nähtus, mida võib näha paljudes liikmesriikides.
<P>
Komisjon tõrjub otsustavalt igasugust mustlaste häbimärgistamist ja nende sarnastamist kurjategijatele. Liikmesriikide ametivõimud pea mitte üksnes hoiduma sellisest käitumisest, vaid ka olema eeskujuks võitluses rassismi ja võõraviha vastu. Neil on kohustus uurida rassistlikke rünnakuid ja karistada neid, kes kutsuvad üles sellistele rünnakutele või panevad neid toime.
<P>
Sooviksin juhtida tähelepanu ühele asjale. Euroopa Liidu mõte ongi saada üle sellest, mis on sajandeid iseloomustanud Euroopa ajalugu - rassiline vihkamine, pogrommid ja hävitamine põletamise teel. Euroopa toetab iga mehe, naise ja lapse õigust olla kaitstud tagakiusamise ja diskrimineerimise eest. See kätkeb endas ühiskondlikku solidaarsust, demokraatiat ja õigusriigi põhimõtteid üheskoos iga inimese austamisega, kes on teistsugust päritolu või teistsuguse usutunnistuse, nahavärvi või eluviisiga.
<P>
Me ei tohiks oma silmi kinni pigistada tõeliste probleemide eest, millega mustlased seisavad silmitsi Itaalias ja mujal. Igaühele on näha äärmine vaesus, sotsiaalne tõrjutus, ikka ja jälle esinev töötus ja madal haridustase, mille all nad kannatavad. See olukord põhjustab inimkannatusi ja ühiskondlikke pingeid. See muudab mustlased ühiskonna heidikuteks. Annete ja potentsiaali kaotsiminek on julm mustlaste suhtes ja kaotus Euroopale.
<P>
Miks valitseb selline olukord? Mustlased ei ole vähem intelligentsed kui enamik, samuti ei ole nad kerjused ega sündinud kurjategijad. Mida saame me selle olukorra muutmiseks teha? Olgem ausad selles suhtes, mida komisjon saab teha ja mida liikmesriikide valitsused peavad tegema. Nagu õigustatult rõhutatud Euroopa Ülemkogu 2007. aasta detsembri kohtumise järeldustes, mida teie parlament tervitas, peavad liikmesriigid ja liit tegema kõik, mis nende võimuses, et edendada mustlaste kaasatust.
<P>
Mis puutub kodanike vabasse liikumisse Euroopa Liidus, siis põhineb direktiiv 2004/38 liidu õiguse kinnistunud põhimõtetel. Paljud selle sätted on kehtinud juba aastakümneid. Direktiiv sisaldab ka Euroopa Kohtu praktikat nendes küsimustes. Pärast Rumeenia ühinemist Euroopa Liiduga on rumeenlastel sama liikumisvabadus kui muudel liidu kodanikel. Rumeenlased ei ole enam sisserändajad kolmandatest riikidest. Rumeenlased on liidu kodanikud. Neid ei saa mingil juhul kohelda vähem soodsalt kui muid liidu kodanikke ning komisjon tagab nende õiguste austamise.
<P>
Direktiiv võimaldab liikmesriikidel tagasi tõrjuda liidu kodanikke, kes on tegevusetud ja kellel ei ole piisavalt vahendeid nende territooriumil elamiseks, et need inimesed ei muutuks koormaks nende sotsiaalhoolekandesüsteemile. Neid vahendeid ei saa hinnata automaatselt, vaid tuleb arvesse võtta isiku käitumist.
<P>
Vaba liikumise eeskirjad ei ole mõeldud kurjategijate abistamiseks. Direktiiv võimaldab välja tõrjuda inimesi, kelle käitumine kujutab endast tõelist, valitsevat ja piisavalt tõsist ohtu ühiskonna põhihuvidele. Kuritegevuse vastu võitlemisel tuleb täielikult austada õigusriigi põhimõtteid. Otsust kedagi välja tõrjuda saab teha ainult juhtumipõhiselt, järgides protseduurilisi tagatisi ja põhitingimusi. Kohese väljatõrjumise puhul peab pakilisus olema nõuetekohaselt põhjendatud. Liidu kodanike väljatõrjumine on äärmuslik meede. See on asutamislepingus sätestatud põhivabaduse piiramine.
<P>
Enamik mustlaste ühiskonda kaasamise põhitahke, nagu haridus, tööhõive, kaasamine seltsiellu, rahvatervis, infrastruktuuri parendamine ja elamumajandus, jäävad liikmesriikide pädevusse. Sellest hoolimata on Euroopa Liit valmis täitma oma rolli riikide poliitika koordineerimisel, toetamisel ja edendamisel. Kui me kõik õpime rakendama omavahel vastastikust survet, suudame saavutada tulemusi.
<P>
Valdkond, milles Euroopa Liidul on selgelt pädevus, on võitlus diskrimineerimise vastu ja ma võtan kohustuse tagada ühenduse õiguse kohaldamine. Direktiiv 2000/43 on tähis vahend laiaulatusliku kohaldamisalaga. Selle rakendamist riiklikul tasandil peavad siiski täiendama algatused teadlikkuse tõstmiseks õiguste ja kohustuste vallas. Võrdõiguslikkuse eest vastutavate organite kaebuste aktiivne läbivaatamine ja kodanikuühiskonna täielik kaasamine sellesse järelevalveprotsessi on olukorra parenemise olulised eeldused.
<P>
Eelmise nädala sündmused Itaalias nõuavad meie ühiseid jõupingutusi. Meie mustlastest kaaskodanikud vajavad meie solidaarsust, et murda tõrjutuse ja vägivalla nõiaring, mida toidab lootusetus. Ma tõlgendan seda vägivallapuhangut kui appikarjet. Poliitiliste juhtidena on meie kohus anda igale inimesele lootust, et neile probleemidele leitakse püsiv lahendus. Sotsiaalse tõrjutuse vastu on võimalik võidelda eesmärgistatud sihtprogrammide abil, mida rahastatakse Euroopa struktuurifondidest, eeskätt Euroopa Sotsiaalfondist. Selliste programmidega saaks aidata parandada kogu elanikkonna elutingimusi ehk siis nii vähemuste kui ka enamuse omil
<P>
Vastusena Euroopa Ülemkogu ja Euroopa Parlamendi üleskutsele uurime hetkel ühenduse õiguslikke vahendeid ja poliitikat, mida saab rakendada mustlaste kaasamise edendamiseks. Sooviksin kutsuda Itaalia valitsust ja muude liikmesriikide valitsusi üles selle tegevuse tulemusi meiega arutama ja sellest õppust võtma.
<P>
(Aplaus)
<P>
Tänan teid väga, volinik Špidla. Sotsiaalne solidaarsus, demokraatia, õigusriik: ma soovin, et parlament järgiks rohkem neid väärtusi!
<SPEAKER ID="335" NAME="Lívia Járóka">
fraktsiooni PPE-DE nimel. - (HU) Tänan teid, proua juhataja. Proua juhataja, daamid ja härrad, mustlaste olukord Itaalias - nagu kogu Euroopas - on kohutav ja on olnud seda mitmeid aastakümneid. Me oleme teinud äärmiselt vähe ning valitsused, keda me suuname või toetame, isegi meie oma fraktsioonidesse kuuluvad valitsused, teevad selle lõpetamiseks väga vähe.
<P>
Ei vasak- ega parempoolsed valitsused ole suutnud saavutada viimastel aastakümnetel mustlaste aktsepteerimise osas mingit muutust, mistõttu ma leian, et on äärmiselt tähtis võtta see küsimus siin parlamendis alaliselt päevakorda ja arutusele. Nõuaksime veelgi suuremat pühendumist poliitilistelt fraktsioonidelt, kuid ma usun siiski, et Euroopas on vaja programme, mustlaste tõelist ja korralikku lõimimist, et mustlased ei langeks sedalaadi massihüsteeria tulemusena julmuste ohvriks.
<P>
Minu arvates ei piisa kõnedest täiskogu istungitel ning selle teema käsitlemine parteipoliitilise küsimusena on täiesti kasutu, sest sotsialistlikud, liberaalsed ega konservatiivsed valitsused ei ole suutnud midagi ära teha. Me oleme vastu praegusele jätkuvale, mustlaste küsimusega seotud tegevusetusele Euroopas, nagu me oleme ka vastu igasugusele kollektiivse süü põhimõttele viitamisele või selle rakendamisele, nagu me oleme ka vastu kuritegevusele.
<P>
Minu arvates on väga tähtis, et Itaalia valitsus teeks kõik, mis tema võimuses, et täita oma lubadust ja tagada, et kavandatud julgeolekupaketti ei suunataks ühegi kindla rahvusrühma vastu ja et välditaks massilisi väljasaatmisi. Minu arvates on aga veelgi tähtsam sõnum, mida me saame riikidele siit, Euroopas saata, ja vastutus, mille Euroopa Komisjon peab võtma, et tagada miinimumnõuete kehtestamine ja liikmesriikidevahelise kokkuleppe saavutamine selle osas, kuidas nad kavatsevad kohe praegu muuta mustlaste olukorda Euroopas.
<P>
Mis puutub Euroopa seisukohta nii kõlbelises kui ka konkurentsi mõistes, on minu arvates hädavajalik lõpetada tühipaljaste sõnade loopimine ja keskenduda selle asemel tegutsemisele, tõsiste plaanide teostamisele. See peaks olema põhipunkt, millele keskenduda. Samuti leian, et meie ülesanne on seda edendada ja nõuda. Tänan teid.
<SPEAKER ID="336" NAME="Martin Schulz">
fraktsiooni PSE nimel. - (DE) Proua juhataja, Euroopa Parlamendi sotsialistide fraktsioon nõudis seda arutelu ja ma tänan teid, volinik Špidla, et käsitlesite vajalike väljaütlemiste põhitahke. Olen ka väga tänulik teie väga selgete sõnade eest.
<P>
Seetõttu lubage mul alustada palvega meile kõigile. Siin saalis nii vasakul kui ka paremal istujad jagavad ühiseid väärtusi. Olen väga tänulik, et paljud selle parlamendi konservatiividest liikmed nõustuvad meiega, et me peame lahendamist vajavatele probleemidele lähenema humanitaarsel viisil.
<P>
Inimväärikuse suhtes Euroopa Liidus järeleandmisi ei tehta. Laagrite mahapõletamine, inimeste tagaajamine tänavatel - see on vastuvõetamatu! See lähenemisviis ei lahenda mitte midagi. Tänan teid, volinik Špidla, et keskendusite oma märkustes sellele Euroopa poliitika põhiväärtusele.
<P>
Me tahame probleemide lahendamisele kaasa aidata, seega tahan ühe asja väga selgeks teha. Probleem, millest täna räägime, et ole Itaalia probleem, vaid pigem probleem, mis, olgugi et see ilmneb Itaalias, on viimastel aastatel tegelikult ilmnenud kõikjal Euroopa Liidus. Probleemiks on, et vähemused ei ole piisavalt hästi lõimitud Euroopa ühiskondadesse ja et eeskätt mustlaskogukonnad kannatavad seepärast kõikides ELi riikides.
<P>
Sellised sündmused, nagu Itaalias toimunu, mille üle me oleme täna väljendanud oma pahameelt, on toimunud ka muudes ELi riikides. Seetõttu ütlen veel kord, et praegu ei ole aeg näidata näpuga Itaaliale. On aeg mõelda, kuidas me saame koos Itaalia ametivõimudega probleemi lahendada, peaasjalikult mustlaskogukonna huvides, kes vajab kohest, vahetut abi. Selle lahendamisel tuleks arvestada ka kohalike omavalitsuste - väikeste ja suurte linnade - huvidega, kellest mõningad on mattunud neilt nõutavasse lõimimistöösse. Sealsed linnapead vajavad samuti meie abi. Seetõttu on teist väga tark, volinik, välja pakkuda, et me peaksime mõtlema, kuidas selliseid omavalitsusüksusi kohe aidata, rakendades saadavalolevaid ELi rahalisi vahendeid.
<P>
Usun, et meie jõupingutused peaksid nüüd kõik keskenduma ühele suunale. Me ei tohiks praegu vaielda, keda mille eest süüdistada või kes jättis mille tegemata. Ma peaksime püüdma ühiselt tugineda hiljutistele sündmustele, ütlemaks, et mustlaskogukond vajab, et kõik ELi liikmesriigid, et kogu Euroopa kodanikkond oleks valmis teda endasse lõimima. Samuti peame nõudma, et mustlaskogukond laseks ennast lõimida meie ühiskonda. See peab olema võimalik, täie austuse juures selle kogukonna kultuurilise identiteedi vastu.
<P>
Rääkisin täna telefoni teel hr Frattiniga, Itaalia välisministriga, et teha selgeks, et meie kui sotsialistide fraktsioon koos komisjoni ja nõukoguga tahame leida lahenduse pakilisimatele probleemidele, sest minu arvates ei tohi me lubada mustlaste muutumist selliste inimeste rünnakute ohvriks, kes tahavad nende puudujääkide põhjal ajada oma parempoolset populistlikku poliitikat. See on meie ühine ülesanne; see on põhjus, miks me taotlesime seda arutelu.
<P>
(Aplaus)
<SPEAKER ID="337" NAME="Viktória Mohácsi">
fraktsiooni ALDE nimel. - Proua juhataja, ma õnnitlen volinikku väga hea kõne eest sel teemal. Sooviksin avaldada oma arvamust vastusena mustlasvastastele pogrommidele, mis toimusid Napolis selle aastal 13. mail, ja järgnenud sündmustele Itaalias. Otsustasin eelmisel nädalalõpul külastada Roomat ja Napolit, et asja kohapeal uurida, ja rääkisin isiklikult seal elavate inimestega. Samuti nõuan Itaalia ametivõimude kiiret sekkumist, et tagada põhiõigused ja kaitsta riigis olevaid mustlasi edasiste vägivallategude ja rassistlike rünnakute eest ning hajutada Itaalias valitsev mustlastevastase vaenu õhkkond. Kirjutasin Silvio Berlusconile 23. veebruaril kirja. Olime koos 88 VVOga tõsiselt mures, et teostatud poliitiline kampaania seostas mustlasi negatiivsete stereotüüpidega ja et selles kasutati kogu mustlasrahvust valimistel patuoinastena, mis on täielikult vastuolus Euroopa väärtushinnangutega. Nüüd näeme selle kampaania mõju.
<P>
Mustlaste eriolukord kuulutati välja, kui meedia teatas, et 16-aastane mustlastüdruk oli Napolis üritanud röövida emalt 6-kuust last. Minu tõeotsingute tulemuste kohaselt ei ole see jutt tõene: politseil ei ole mingeid andmeid selle kohta; selles asjas ei ole uurimist algatatud.
<P>
13. mail süütas umbes 60-pealine inimrühm Molotovi kokteilide abil Napolis viis mustlaslaagrit. Samalaadseid vägivallapuhanguid on esinenud ka muudes Itaalia linnades, näiteks Milanos. Mis aga tõsiselt muret teeb, on see, et Napoli politseiametnikelt saadud teabe kohaselt ei ole ka politsei ka selle asja suhtes algatanud uurimist. Pean teile ütlema, et Itaalia valitsus tundub rõhuvat nõrku ja toetavat tugevaid. Alati, kui nad tõstatavad julgeoleku küsimuse, peaksid nad esmalt tõstatama Camorra toimepandud organiseeritud kuriteod. Nad kavatsevad rääkida sisserände ja mustlaste küsimusest, et juhtida tähelepanu kürvale Itaalia tegelikest probleemidest. Ma loodan, et Itaalia ametivõimud tagavad Napolis ja Milanos aset leidnud sündmuste asjakohase ja tõhusa uurimise ja võtavad seadusega lubatud maksimaalses ulatuses vastutusele kõik vastutavad isikud, sealhulgas avalikud teenistujad, kes teevad mustlaste kohta vaenulikke avaldusi, mis kallutavad rassilise vihkamisele.
<P>
Ma kutsun Itaalia ametivõime üles tegema täielikku koostööd valitsusvaheliste institutsioonide, rahvusvaheliste organisatsioonide ja oma kodanikuühiskonnaga, et kiirelt ja tulemuslikult lõpetada mustlaste inimõigustega seotud eriolukord Itaalias. Samuti kutsun Euroopa Komisjoni üles esitama ELi mustlasstrateegia, eesmärgiga muuta mustlaste kaasamine ühiskonda esmatähtsaks küsimuseks ning juhendada ja koordineerida liikmesriikide tegevust oma mustlastest kodanike õiguste austamise tagamisel.
<SPEAKER ID="338" NAME="Monica Frassoni">
fraktsiooni Verts/ALE nimel. - (IT) Proua juhataja, daamid ja härrad, parlament ei ole õige koht ühe kindla valitsuse vastaseks poleemikaks; see on koht, kus me arutame, uurima ja otsime ühiseid lahendusi küsimustele, mis puudutavad Euroopa kodanikke ja panevad neid muretsema, ning Itaalias toimuv puudutab paljusid eurooplasi.
<P>
Vahejuhtumid erinevad tohutult nii tähtsuse kui ka raskusastme poolest: alates rünnakutest mustlaste vastu, tervete kuritegelike jõukude võimu all olevate piirkondade allakäimine ja vaesus, kus itaallased ja sisserändajad võitlevad mitte millegi pärast, kuni traagilise jäätmekriisi ja lõpuks uskumatute avaldusteni, mille esitas hiljuti Itaalia ilus uus võrdsete võimaluste minister ja mis puudutavad homofoobiat.
<P>
Seetõttu jäägem steriilset poleemikat tekitamata faktide juurde ja vaadakem, mida me saame teha olukorra parandamiseks, mitte aga selle halvendamiseks. Me ei tohi eitada fakte. Miks me arutame siin mustlaste olukorda Euroopas ja Itaalias? Seepärast, et mustlased on enimdiskrimineeritav vähemus Euroopas ning parlament on selle küsimusega tegelenud aastaid. Me ei ole maailmaparandajad, kuid on esinenud äärmist vägivalda, sallimatust ja rassismi, mida peame nimetama nende õige nimega, kui tahame hakata asju korda seadma.
<P>
Nagu ma ütlesin, me ei ole maailmaparandajad. Meie kõigi otsitava lahenduse keskmes on seaduslikkus: sellega pean ma silmas kõikide eeskirjade austamist. See tähendab eeskirju, mis takistavad inimesi varastamast ja ebaseaduslikult hõivamast avalikku vara ning sundimast lapsi kerjama või naisi orjastamast, kuid ka neid, mis keelavad vaeste diskrimineerimise ja tagakiusamise ning nende inimeste aastakümneid kestnud rõhumise, kes ei tea enam, milline on nende kodakondsus, ja kes ei ole rändurid mitte omal valikul, vaid seepärast, et pärast nii paljusid põgenemiskordi on neile ainsaks asjaks jäänud rändurielu. Daamid ja härrad, see on paljude mustlaste tegelik elu Itaalias ja Euroopas.
<P>
Lõpetuseks sooviksin tänada volinik Špidlat tema panuse eest, sest ta asus julgele seisukohale ja selgitas mõningaid punkte, mida oleme alati järginud seoses direktiiviga 2004/38/EÜ, ja seda, kuidas Itaalia valitsus on neid kohati valesti tõlgendanud. Ma loodan, et tema töö selguse loomisel saab meie toetusel jätkuda.
<SPEAKER ID="339" NAME="Cristiana Muscardini" LANGUAGE="IT">
Proua juhataja, daamid ja härrad, ehk oleks majandus-, energeetika- ja julgeolekuolukorra tõsidus kõikide ELi kodanike jaoks pidanud seda parlamenti kannustama võtta endale ülesandeks seista vastu hirmulainele, mis tundub levivat kõikides ELi riikides.
<P>
Kuid oma partisanliku otsusega valis ta eile teistsuguse tee, kuigi võib-olla oli see vaid meedia kasuks. On ilmne, et otsuse põhjused ei ole poliitilised, vaid parteipoliitilised, ja seda tõiga tõttu, et see arutelu ei vii resolutsioonini. See räägib enda eest! Me jagame paavsti seisukohta solidaarsuse ja lahkuse osas. Kuid solidaarsuse eelduseks on aga seaduste austamine Itaalia on tuntud oma lahkuse poolest. Kui muud riigid on tulistanud ühendusse mittekuuluvate riikide kodanikke, kui muud riigid on ära tõrjunud pagulasi kandvaid laevu või jätnud kalavõrkude või vrakkide külge klammerduvaid inimesi uppuma, on Itaalia alati tervitanud ELi väliste riikide ja ELi kodanikke suure lahkusega.
<P>
Loomulikult on ka toime pandud julmasid tegusid ja need tuleb hukka mõista, mida praegune valitsus on ka teinud. Kuid me imestame, miks pr Mohácsi ei tõstatanud mustlaste olukorda Itaalias eelmisel aastal, viis kuud tagasi või isegi poolteist aastat tagasi. Miks räägib parlament sellest täna, viis nädalat hääletusest, mil ta ei suutnud küsimust selgelt käsitleda siis, kui see oli ilmsesti pakiline? Ei, hr Schulz - kui selle arutelu pealkiri oleks olnud "Mustlase olukord Euroopas”, oleksime arvanud, et see on üleüldine probleem. See on parteiline küsimus, samas kui on vaja poliitilisi lahendusi.
<SPEAKER ID="340" NAME="Roberto Musacchio" LANGUAGE="IT">
Proua juhataja, daamid ja härrad, ma nõustun volinik Špidlaga: me seisame silmitsi ennenägematult tõsiste poliitiliste tegude ja sündmustega. Euroopa Parlamendi direktiivid ja deklaratsioonid peavad kehtima kõigile, isegi Itaaliale. Me ütleme seda praegusele valitsusele, kelle tegevus ja avaldused ametisse astumisel põhjustavad meile tõsist muret ja on meid vapustanud. Me ütlesime seda ka eelmisele valitsusele.
<P>
Võitlus diskrimineerimise vastu ja kohustus mustlasi lõimida on talletatud parlamendihääletustes. Liikumis- ja teatavas riigis elamise õigus on Euroopa kodakondsuse alustaladeks. Euroopa peab hõlbustama oma otsuste rakendamist. Mustlaste kui natside tagakiusatud Euroopa vähemuse õigust saada kodakondsus tuleb tunnustada.
<P>
Ma leian, et hiljutised sündmused on äärmiselt tõsised: see on hirmu, näiteks mustlasviha, poliitiline ärakasutamine, et võita valimisel hääli; hirm kui häältevõitmise vahend. Selle käigus lämmatatakse poliitikat ja demokraatiat, mürgitatakse rahumeelset koosolelust ning hävitatakse tsivilisatsiooni, mida Euroopat kutsutakse üles toetama. See arutelu peab viima kindlapiiriliste tulemusteni: liikmesriikide tegevuse jälgimine, kohaliku tegevuse jälgimine ja mustlastest kodanike elamistingimuste jälgimine.
<SPEAKER ID="341" NAME="Gerard Batten">
fraktsiooni IND/DEM nimel. - Proua juhataja, Itaalias toimuv on näide sellest, mis võib juhtuda, kui tegelikkus põrkub Euroopa Liidu utoopilise idealismiga. ELi idealism seisneb selles, et ta võib saavutada suure, uue, piirideta riigi piiramatu, järelevalveta ja valimatu sisserände teel. Tegelikkus on aga, et selline massiline ja ohjeldamatu sisseränne toob endaga kaasa tohutuid sotsiaalseid probleeme. Mina ja mu partei mõistame täielikult hukka hiljuti Itaalias ilmnenud vägivalla, mis oli suunatud teatavate inimrühmade vastu nende rahvusliku päritolu tõttu.
<P>
Me oleme kuulnud kogukondade lõimimisest vastuvõtjaühiskondadesse, aga kuidas saab see toimuda, kui pelgalt sisserändajate arvukus seda ei võimalda? ELi eesmärk on luua suur piirideta riik ja see on viimastel aastatel kaasa toonud inimeste tohutut liikumist Euroopas, millele ei ole kindlasti olnud võrdset pärast Rooma impeeriumi lagunemist. Sinjoore Frattini, uus Itaalia välisminister tahab kehtestada karmimaid sisserändeseadusi. See on sama sinjoore Frattini, kes ELi volinikuna ütles, et Euroopa vajab vähemalt 20 miljonit uut sisserändajat Aafrikast ja kolmandast maailmast. Nüüd, kui sinjoore Frattini on lahkunud ELi utoopia-idealismi koridoridest ja tal on töökoht tõelises poliitikamaailmas, on ta muutnud oma hoiakut.
<P>
ELi avatud piiride poliitika tähendab, et ühelgi liikmesriigil ei ole voli otsustada, kes saab või ei saa riiki siseneda. Suurbritannias on see viinud infrastruktuuri, avalike ja sotsiaalteenuste ja elamumajanduse väljakannatamatu koormamiseni. See on kaasa toonud tõbede ja kuritegevuse kasvu. Enamik organiseeritud kuritegevusest Londonis, minu valimisringkonnas, on nüüd võõrrahvusest jõukude pärusmaa. Iga riik peaks saama ohjata oma sisserändepoliitikat, et valida, milliseid sisserändajaid nad oma vajadustega sobival hulgal soovivad. Tülgastavad vägivallajuhtumid Itaalias on otseselt tingitud sellest, et Euroopa Liit haaras ohjad valdkonnas, mis peaks olema vaid rahvusriikide pärusmaa ja nende pädevuses.
<SPEAKER ID="342" NAME="Luca Romagnoli" AFFILIATION="NI">
(IT) Proua juhataja, daamid ja härrad, kui ma ei eksi, tulevad Itaalia ja tema sisejulgeoleku üle otsustamise ainuõiguse vastu suunatud Hispaania sotsialistide korduvad süüdistused nendelt, kes hoiavad valvsalt silma peal oma rannajoonel, nendelt, kelle jaoks Ceuta ja Melilla juhtum on veel värske, nendelt, kes tegelevad Kataloonia ja Baskimaa separatismiga nii, et asetavad poliitilise poleemika ja terrorismi ühele pulgale.
<P>
Kas Hispaania ja Euroopa sotsialistid teavad, kuivõrd lahke on Itaalia mustlaste suhtes olnud? Kas nad teavad, kui palju hoolekandeteenuseid, majanduslikku toetust, haridust ja tervishoiuteenuseid mustlased saavad, mida isegi Itaalia kodanikud ei saa? Kas nad teavad, kui suure osa ühiskonnavastastest õigusrikkumistest saab süüks panna nendele "ränduritele”? Sooviksin volinik Špidlalt, kes kaitseb lapsi, kes Itaalia linnade tänaval kerjavad, müüvad roose ja puhastavad liiklusfooride juures tuuleklaase; lühidalt öeldes, ärakasutatud lapsi, kelle vanemad ei ole sageli teada, küsida: miks näiteks ei võeta meetmeid, et analüüsida kõikide nende laste DNAd, mis teeniks kahte eesmärki - alaealiste kaitsmine ja nende põlvnevuse kindlakstegemine? Usun, et mul on õigus, kui ma ütlen, et Argentinas on olemas pretsedent kadunuks jäänud inimeste laste osas.
<P>
Minu arvates, volinik, ei tohiks Itaalias olla mustlaslaagreid, samuti mitte Rumeenias ega üheski muus Euroopa Liidu riigis. Et mustlased saaksid oma identiteeti korralikult väljendada - ja nende endi kaitse ja parema isevalitsemise huvides - pakun hoopis välja, et EL peaks toetama mustlaste riigi loomist, võib-olla isegi Ida-Euroopas, arvestades et suur hulk mustlasti pärineb sellest piirkonnast.
<P>
See tähendaks nende diasporaa lõppu; nad saaksid enda elu ise korraldada ja iseseisvalt juhtida, nende elukvaliteet ja heaolutase paraneks ning, kui lubate mul nii öelda, seeläbi paraneks ka meie oma!
<SPEAKER ID="343" NAME="Stefano Zappalà" AFFILIATION="PPE-DE">
(IT) Proua juhataja, daamid ja härrad, minut ei ole selle teema käsitlemiseks kindlasti piisav aeg. On öeldud, et Itaalia valitsust ei süüdistata, kuid kuuldud kõnedes on sageli mainitud populistlikku parempoolset poliitikat.
<P>
Pr Mohácsi ütles, et Napoli vahejuhtum kuuekuuse imikuga ei olnud tõsi. Pr Frassoni süüdistas Itaalia võrdsete võimaluste ministrit. Vaid kuus päeva tagasi ametisse vannutatud valitsus on Hispaania ministrite teravate süüdistuste sihtmärgiks, samas kui Hispaanias on aset leidnud palju tõsisemaid vahejuhtumeid.
<P>
Ma arvan - tegelikult olen veendunud - et oleks olnud palju vastuvõetavam, kui volinik oleks rääkinud solidaarsusest kodanikega üldiselt, mitte ainult mõnedega neist. Meie pooldame ja mina pooldan üleüldist solidaarsust. Usun siiski, et valitsuse kohustus on tagada kõikide oma kodanike, mitte ainult mõningate ohutus; tema kohustus on tagada, et kõik lapsed saavad elada samades tingimustes, mitte ainult osa neist; tema kohustus on püüelda lõimumise poole, kuid mitte muutudes mõningatel juhtudel kuritegijate pelgupaigaks. Ta peab kaitsma igaüht.
<P>
Proua juhataja, te olete olnud väga lahke, seega lubage mul palun selle mõttega lõpuni minna. Ma usun, et valitsust ei saa ega tohiks süüdistada; pealegi hääletas selle valitsuse poolt Itaalias ennenägematu enamus. Ma usun, et selle küsimusega, mis on äärmiselt tundlik ja äärmisel tähtis, nagu me kõik nõustume, tuleb tegeleda siiralt, mitte poliitiliste žestidega. Ma olen alati toetanud mõtet, et parlament, Euroopa Liit peab igaveseks lõpetama poliitilise näitemängu ja sisse seadma usaldusväärse Euroopa lõimimispoliitika, ründamata üksikuid valitsusi.
<SPEAKER ID="344" NAME="Gianni Pittella" AFFILIATION="PSE">
(IT) Proua juhataja, daamid ja härrad, volinik Špidlal oli õigus, kui ta ütles, et hiljutised rünnakud mustlaslaagrite vastu Roomas ja Napolis olid väga tõsised vahejuhtumid ja et nendega tuleb tegeleda, leides vastuseid, mis ei vabasta Euroopat süüst ega loo patuoinaid ega kasuta diskrimineerivat ja alandavat keelt. Ma palun vabandust hr Romagnolilt, kes meile äsja kõneles. Sedalaadi reaktsioonidega kaasneb oht, et soodustatakse ohtlikku õhkkonda, mis võib paisuda vägivallaks ja rassismiks.
<P>
See arutelu, hr Zappalà, ei ole kohtumõistmine Itaalia ega tema valitsuse üle: volinik on saatnud selge koostöösignaali. Me ootame Itaalia valitsuselt veenvaid ja kindlapiirilisi vastuseid, mis on kooskõlas kahe põhinõudega: lõimimine ja ohutus ja vastuvõtmine, lõimimine ja julgeolek kooskõlas seadusega, mida tagab riik, mitte aga miilits ja korravalvepatrullid, mis ulatuvad tagasi tumedasse aega meie riigi ajaloos, mille taasilmumist me ei taha näha. Mõningad tänased ajalehepealkirjad on "Euroopa paneb Itaalia kohtupinki" või "Seltsimees Schulz, Berlusconi vaenlane, Itaalia vastu". See on naeruväärne.
<P>
Tahaksin öelda, et Itaalia, riik, millest peetakse kõrgelt lugu ja mida armastatakse tema tsiviliseeritud väärtuste pärast, palub Euroopal täita oma rolli julgeoleku tugevdamisel ja lõimimise soodustamisel.
<SPEAKER ID="345" NAME="Marco Pannella" AFFILIATION="ALDE">
(IT) Proua juhataja, daamid ja härrad, tahaksin öelda vaid seda: hoolimata nende vahejuhtumite tõsidusest, mida minu arvates igaüks siin tunnistab, esineb Itaalias ja Euroopas valitseva olukorra suhtes teatav hoiak ja asjatundmatus, mis hirmutab mind. Alati on keegi teine süüdi. Seetõttu nõuan kohustust ja õigust ennast süüdistada. Me oleme Roomas ja Napolis olnud võimul 15 aastat! Roomas, Napolis ja kogu Itaalias on näidatud häbiväärset televisioonikampaaniat. Kuritegude hukkamõistmisele, hirmupsühhoosi tekitamisele kulutatud eetriaeg on kasvanud 10%-lt 24%-le.
<P>
Proua juhataja, tahan vaid öelda, et seal, kus puudub demokraatia, ei ole mustlastel ega isegi itaallastel rahu. Itaalia ei ole demokraatlik; puudub õigusriik. Me võime sellest lähtekohast alustada ja võidelda, ning me võime loota, kuid mitte odava moraaliga, mida esindavad liiga paljud meist.
<SPEAKER ID="346" NAME="Elly de Groen-Kouwenhoven" AFFILIATION="Verts/ALE">
Proua juhataja, olen sügavalt pettunud, saades teada, et president Barroso ei tegele piisavalt mustlaste küsimusega. Parlamendi selle koosseisu ametiaja jooksul oleme võtnud vastu kaks ühisresolutsiooni mustlaste kohta ja raporti mustlasnaiste kohta ning meil on olnud hulk kohtumisi Euroopa Komisjoniga. Vahepeal on kasvanud mustlastevastasus ja ilmselt ka üldsuse heakskiit rassismile. On viimane aeg tegutseda.
<P>
See mustlaste juhtum Itaalias on selge näide valitsuse toetatavast rassismist. Mustlastest patuoinaste vastane vägivald Itaalias meenutab mulle juutide ja mustlaste vastaseid pogromme 1930. aastatel. Berlusconi poliitiline taktika meenutab Miloševici etnilise puhastuse taktikat endises Jugoslaavias.
<P>
Ma tahan rõhuda teie solidaarsusele, et avaldada Euroopa Komisjonile ja nõukogule survet ELi mustlaspoliitika väljatöötamiseks. Olen veendunud, et ELi eesistujariik on seda arutelu kuulnud ja uurib mustlaste küsimust järgmisel ELi tippkohtumisel tõsisemalt.
<SPEAKER ID="347" NAME="Roberta Angelilli" AFFILIATION="UEN">
(IT) Proua juhataja, daamid ja härrad, sooviksin samuti hajutada igasugused vääritimõistmised. Igasugune vägivald ja diskrimineerimine tuleb kindlalt hukka mõista, kuid me peame olukord arvesse võtma ja eelkõige vältima silmakirjalikkust või, mis veelgi hullem, poliitilist ärakasutamist. Vabandage minu otsekohesust, kuid sooviksin vältida rääkimist katsetest, mida paljud on täna siin saalis teinud, et panna süü mustlaste praeguse olukorra eest Itaalias Silvio Berlusconile.
<P>
Ehk teavad hr Veltroni ja hr Bassolino süüst rohkem, eriti mis puutub viletsusse ebaseaduslikes mustlaslaagrites. Paluksin siiski kõigil püüda käituda vastutustundlikult ja siiralt, sest ma vajame seda pärast kõiki viivitusi ja üleskutseid lahenduse leidmiseks, mis on olnud suunatud kurtidele kõrvadele.
<P>
Me peame oma jõupingutused kahekordistama ja seisma inimeste eest, kes elavad mustlaslaagrites täiesti ebainimlikes ja vastuvõetamatutes tingimustes; me peame unustama ema, kelle laps peaaegu rööviti, ja pr veidi vähem kui aasta tagasi vägistatud ja tapetud pr Reggiani pere - juhtumi, mis kahjuks on selle parlamendi enda võimusesse haaranud.
<P>
Meie ettepanekud, mida oleme esitanud aastaid, on selged: need sisaldusid nii Euroopa Parlamendi viimases resolutsioonis mustlaste olukorra kohta Euroopa Liidus kui ka lapse õiguste Euroopa strateegias. Esiteks: lahendada olematu tervishoiu ja ohutusega mustlaslaagrite küsimus; teiseks: pakkuda välja järsud meetmed, nagu vanemlike õiguste äravõtmine nendelt vanematelt, kes sunnivad oma lapsi kerjama, prostitutsioonile ja lapstööle, kolmandaks: vähendada mustlaslaste hulgas koolist väljalangemise määra, mis on mõnes liikmesriigis 75%; neljandaks: kasutada paremini ühenduse raha, mis on saadaval kõikidele mustlaspäritolu kodanikele, kes töötavad, tahavad lõimuda ja saadavad oma lapsi kooli, kuid samas teistest eraldada ja kodumaale tagasi saata korduvad õigusrikkujad.
<P>
Lõpetuseks esitan selle üleskutse kogu Euroopa Liidule, arvestades, et probleem puudutab kõiki liikmesriike, nagu Euroopa Nõukogu muu hulgas hiljuti kahetsusega märkis.
<SPEAKER ID="348" NAME="Umberto Guidoni" AFFILIATION="GUE/NGL">
(IT) Proua juhataja, daamid ja härrad, volinik Špidla, olen äärmiselt mures hiljutiste sündmuste pärast Itaalias. Rumeenlaste ja mustlaste suhtes valitseb nõiajahiõhkkond - ette on võetud palju karistusretki ja süüdatud on rändurite laagreid. Itaalia valitsus teostab kinnisideelist julgeolekukampaaniat, mis seab kahtluse alla Euroopa, Schengeni lepingu ja vaba liikuimse ELis.
<P>
Me peame julgeolekuküsimuse umber vaatama, lähtudes õiguskultuurist, mida ei tohi mõjutada asja erakorralisus. Õigusriik eeldab, et kriminaalvastutus on individuaalne; seda ei saa omistada kollektiivselt. Sellest põhimõttest hälbimine loob ohtliku pretsedendid, mis tingib tervete rahvusrühmade kuritegelikuks tunnistamise. Julgeolekunõue on õiguspärane, kuid me ei saa väljapääsuna rakendada ärakasutamist, mille eesmärk on külvata vihkamist ja võõraviha poliitilistel otstarvetel.
<P>
Selle asemel, et muuta ebaseaduslik sisseränne kuriteoks, peaks Itaalia valitsus kasutama ELi raha tõhusamalt lõimimispoliitika elluviimiseks. Lühidalt öeldes, me peame uuesti avama arutelu mustlaste väljasaatmise kohta asjakohases Euroopa õhkkonnas ja kinnitama, et olemasolevad seadused tuleb täitmisele pöörata, seadmata kahtluse alla ELi kodanike liikumisvabadust, mis kujutab endast Euroopa kodakondsuse lahutamatuks osaks olevat õigust.
<SPEAKER ID="349" NAME="Roberto Fiore" AFFILIATION="NI">
(IT) Proua juhataja, daamid ja härrad, sooviksin öelda, et tegu on selle valitsuse süüdistamisega, kes on kaks aastat lubanud sadadel tuhandetel inimestel siseneda oma riiki ja samas lubanud neil inimestel elada täielikus viletsuses, luues uue alltöölisklassi. Süüdistada tuleks ka neid, kes ei kaalunud Rumeenia ja muude riikide ühinemisel ELiga moratooriumi.
<P>
Minu arvates ei suuda Itaalia seda probleemi lahendada muude pakiliste küsimuste hulgas nagu jäätmekäitlus, tööhõive ja elamumajandus. Mustlaste küsimus on ületamatu probleem, arvestades, et seda "solidaarsust” esindavad laagrid - nagu näidatud eilses Porta a porta-s [Itaalia päevakajaline saade] - mis on teoreetiliselt seaduslikud, kuid kus pidevalt kuritarvitatakse lapsi ja kus sanitaartingimused on lausa tülgastavad.
<P>
Minu arust on ainus, mida Itaalia saab teha, ja Euroopa peab teda selles toetama: 1) peatama Schengeni lepingu kehtivuse Itaalia suhtes vähemalt kuueks kuuks, kuna parlament tunnistab, et mustlaste eriolukord Itaalias on probleem, mistõttu tuleks Schengeni leping peatada; 2) muutma ebaseadusliku sisserände Itaalias kuriteoks, nagu see on ka muudes riikides; 3) pidama Rumeenia, Bosnia, Makedoonia ja Serbiaga läbirääkimisi - teisisõnu, nii ELi liikmesriikide kui ka kolmandate riikidega - Itaalia mustlaselanikkonna inimlikuks tagasisaatmiseks kodumaale.
<SPEAKER ID="350" NAME="Mario Mauro" AFFILIATION="PPE-DE">
(IT) Proua juhataja, daamid ja härrad, sooviksin pidada hr Schulzi heauskseks, kui ta ütleb, et ta tahab edasiviivat lähenemisviisi vastuvõtmise ning vältimatute eeskirjade suhtes, mida mustlased, nagu kõik teisedki, peavad järgima, kui nad soovivad osaleda koosolelusprojektis, mida me kutsume Euroopa Liiduks.
<P>
Nende inimeste õiguste ja väärikuse kindel õõnestamine ning viimase 18 kuu jooksul kasvava vägivalla ohvriks langenud itaallased on näide vastuoludest, mida näitavad üles need valitsused ja institutsioonid, kes ühelt poolt targutavad mõistmisest ja teiselt lasevad inimestel elada viletsuses ja langeda röövide, vägistamiste ja tapmiste ohvriks rahva omakohtu läbi.
<P>
Kui me oleme tõesti valmis leidma lahendust, hr Schulz, daamid ja härrad, siis mööngem, et hr Prodi valitsus mitte ainult ei kukkunud kokku, vaid et nii vasak- kui ka parempoolsed peavad teineteise tunnustamiseks pingutama. See aitab seljatada probleemi, mille abil vana kooli poliitikud oleksid meilt nii mõndagi välja pressinud ja mis oleks pannud meid pannud muretsema, et hr Berlusconi tunneb end meie vigadest vabanenuna. Tänan teid.
<SPEAKER ID="351" NAME="Adrian Severin" AFFILIATION="PSE">
Proua juhataja, Itaalias, riigis, mis väärib meie austust ja armastust, on populistlik kõnekunst ühendatuna paremäärmuslike doktriinidega toitnud rahvustevahelist vihkamist, soodustanud mustlastevastaseid pogromme ja valmistanud ette pinnast rassistlikele seadustele. Veidral viisil sulas viha mustlaste vastu ühte vihaga rumeenlaste vastu. Kuigi me protestime agaralt ebainimliku käitumise ja diskrimineerimise vastu Birmas ja muudes kaugetes kohtades, ületas eile nende Euroopa Parlamendi liikmete arv, kes arvasid, et sündmused Itaalias eeldavad enamat kui vastutulelik üheminutiline kõne, vaid kuue võrra nende arvu, kes usuvad, et tegu ei ole tavalise asjade käiguga.
<P>
Itaalias valitsev probleem ei ole mustlaste probleem ega rumeenlaste probleem, nagu hr Daul eile väitis. Rumeenlased ja mustlased on vaid ohvrid. Ka itaallased on ohvrid. Sündmused ja asjade käik Itaalias on vaid vapustav väljendus suundumusest, mis on paljudes muudes Euroopa kohtades varjatud. Ja seepärast võivad need välja lüüa kogu Euroopas; see on üleeuroopaline probleem. Selle probleemi vältimiseks ja mustlaste küsimuse lahendamiseks ei ole vaja mitte rohkem rõhumist, vaid rohkem lõimimist. Ei ole vaja mitte rohkem politseid, vaid rohkem õiglust, eriti sotsiaalset õiglust. Samuti on vaja toimivaid riike, meediat, kes kunagi ei aja kuritegelikkust sassi rahvusega, ja Euroopa Liitu, kes suudab eelkõige välja töötada ja edasi arendada tõeliselt kõikehõlmavat ja julget Euroopa mustlasstrateegiat ning üldisemas plaanis kultuuridevahelisi suhteid käsitlevat strateegiat. Kui me seda teha ei suuda, süütavad Napoli leegid kogu Euroopa.
<SPEAKER ID="352" NAME="Milan Horáček" AFFILIATION="Verts/ALE">
(DE) Proua juhataja, rohkem kui 10 miljonit senti ja mustlast elab Euroopa Liidus ühiskonna heidikutena. Mustlaste ühiskonda kaasamise aastakümme, mis algas 2005. aastal, ei ole seni selles suhtes suurt midagi muutnud. Vahejuhtumid Itaalias näitavad selgelt, et seni tõrjumise ja diskrimineerimise vastu võetud meetmetel on olnud vähene mõju või ei ole neid rakendatud.
<P>
Jaanuaris nõudsime taas mustlaste lõimimise strateegiat ning täna oleme arutanud ja vastu võtnud diskrimineerimisvastase raamdirektiivi. Pogrommid Itaalia mustlasaladel näitavad, kuivõrd pakiliselt me vajame tõelist ja terviklikku poliitilist lahendust. Me ei vaja vastasseisu. Mustlaste tõeline lõimimine meie ühiskonda oleks heaks tõestuseks sellest, et demokraatia nurgakivid, õigusriigi põhimõtted ja inimõigused on ELi alustaladeks.
<SPEAKER ID="353" NAME="Mario Borghezio" AFFILIATION="UEN">
(IT) Proua juhataja, daamid ja härrad, nagu te teate, on meie riigi inimeste ülesandeks nõuda, et valitsus lahendaks kuritegeliku eriolukorra, sealhulgas mustlaste kuritegevuse realistlikult ning maailmaparandaja hoiakuta.
<P>
Kaitsta inimõigusi kõikide vahenditega - seda oleks tulnud teha Ceutas, kuid selle asemel vaikis Sotsialistlik Internatsionaal vandenõulikult. Seltsimees Schulz, kas te nõustute? Ennekõike kaitsta ausaid kodanikke teiste, sealhulgas mustlaste seadusevastaste tegude eest! Ma võtan enda südameasjaks saavutada selle, et meie riigi valitsus muudab kuriteoks kuritegeliku jõugu, millele sarnanevad paljuski tüüpilised mustlasjõugud, kes panevad toime vargusi, murdvargusi ja isegi raskemaid kuritegusid, liikmeks olemise.
<P>
Võõravihast tingitud vägivald ei ole meie inimestele omane, rääkimata siis Campania või Napoli inimestest. See on omane Camorrale, kellega peame võitlema. Inimesed nõuavad turvalisust, teadmisega, et see ei välista humanitaar- ega solidaarsusmeetmeid. Turvalisus on aga esmatähtis ja selle tagamine on täpselt sama tähtis.
<P>
Komisjoni tühi jutt ei veena meid: Itaalia ja Euroopa kodanikud nõuavad kaitset ohjeldamatu sisserände eest, samuti selliste inimeste sissevoolu eest, kes ei rända välja eesmärgiga töötada, vadi kes on sageli pigem väljarandavad kurjategijad kui kuritegusid toimepanevad väljarändajad.
<SPEAKER ID="354" NAME="Vito Bonsignore" AFFILIATION="PPE-DE">
(IT) Proua juhataja, daamid ja härrad, keeruline seis avaliku korra vallas ja üldsuse loomulik reaktsioon arvukatele vägivallajuhtumitele, mis on kõigutanud avalikku arvamust minu riigis, on põhjustanud Itaalia valitsuses uute julgeolekumeetmete vastuvõtmise. Usun, et me peame tarmukalt tagasi tõrjuma nende püüded, kes tõlgendavad praegu Itaalia ministrite kabinetis ratifitseerimisel oleva julgeolekupaketi sätteid diskrimineerivate, rassistlike ja ühenduse direktiividega vastuolus olevatena.
<P>
Ranged meetmed maatükile ebaseaduslikult elama asumise osas, viisadeta rändajate väljasaatmine ja rangemad karistused ühiskonnavastaste kuritegude toimepanijatele on kooskõlas Euroopa õigusega. Itaalia on ja jääb vastuvõtlikuks riigiks, mis arendab uut lõimimispoliitikat, kuid mis ei ole enam valmis taluma ebaseaduslike sisserändajate kohalolu.
<P>
Kõik ELi ja ELi väliste riikide kodanikud on teretulnud, tingimusel et nad järgivad rahumeelse koosoleluse reegleid. Euroopa Liit ja selle 27 liikmesriiki peavad igaüks olema valmis andma oma panuse ja me peame olukorda jälgima, veendumaks, et kodanikuõigusi austatakse kogu Euroopas.
<SPEAKER ID="355" NAME="Claudio Fava" AFFILIATION="PSE">
(IT) Proua juhataja, daamid ja härrad, kui te vastu ei ole, jääksin faktide juurde. Faktid ütlevad meile, et Silvio Berlusconi valitsus juurutab uuesti rassi mõistet Itaalia õigussüsteemi ja on kiiresti eraldamas Itaaliat ülejäänud EList, kavakindlalt rikkudes direktiivi 2001/38/EÜ aluseks olevaid põhimõtteid, ennekõike aluspõhimõtteks olevat inimeste vaba liikumise õigust.
<P>
Sooviksin vaid mainida kahte selle tagajärge: esimest nägime Napolis paar päeva tagasi, kui Camorra määrati asendus-korrakaitsjateks, kes ajasid Molotovi kokteilidega välja igaühe, kes oli jäänud linna mustlaslaagritesse. Teist kuulsime hr Romagnolilt, kes on teinud ettepaneku, mille päritolu ei saa kindlasti ilustada. See on täiesti mitteoriginaalne ettepanek: taasehitada, ehitada või luua riik, kuhu panna kõik mustlastest kodanikud. Mulle tundub meenuvat, et sama ettepaneku tegi Goebbels mustlaste ja juutide kohta 1930. aastate natsi-Saksamaal enne sõna puhkemist, ning mustlaste ja juutide riik asendati krematooriumitega. See on täna kuuldud ettepaneku taga peituv sõnum.
<SPEAKER ID="356" NAME="Romano Maria La Russa" AFFILIATION="UEN">
(IT) Proua juhataja, daamid ja härrad, mul oli kavas kõnelda üks kord, kuid pärast hr Fava kõnet kõnelen kindlasti uuesti. Proua juhataja, mul on väga kahju, kuid ma leian siin täna kuuldu põhjal, et selle arutelu tingis tagakiusav, süüdistav ja karistav rünnak liikmesriigi ja valitsuse vastu, mille valis valdav enamus. Mõnede jaoks on ta kahjuks süüdi selles, et ta ei ole vasakpoolne valitsus.
<P>
Ei ole meie süü, et mustlased on Itaalias silmatorkavad pea ainuüksi oma kuritegude tõttu, milleks on vargused, röövimised, lapseröövid ja kerjamine. See on Itaalias valitsev kujutluspilt mustlastest, see on kujutluspilt, mille mustlased on loonud, hoolimata meie parimatest jõupingutustest. Otsin ikka veel Itaalias ametlikult töötavaid ja makse maksvaid mustlasi - ja kui keegi tunneb mõnda, siis palun öelgu mulle.
<P>
Ärge süüdistage mind rassismis, palun võtke asja tõsiselt. Ma kaitsen vaid ausaid eurooplasi - olge vaikselt ja naaske oma vahekäiku, naaske oma vahekäiku! - proua juhataja, mind häiriti. Ärge süüdistage mind rassismis, võtke asja tõsiselt. Ma kaitsen vaid ausaid eurooplasi ja ausaid mustlasi. Iga liikmesriik peaks oma kodanike ohutuse seadma esikohale, muidu tunnevad kodanikud omakohtu rakendamise olevat õigustatud.
<P>
Seetõttu sooviksin lõpetuseks öelda, et hispaanlastest parlamendiliikmed ja Euroopa Parlamendi liikmed hoiaksid end vaos, oleksid vaikselt ja pühiksid endi ukseesised puhtamaks.
<SPEAKER ID="357" NAME="Juhataja">
Palun, hr La Russa ja hr Pannella: me ei ole Itaalia parlamendis, palun käituge korralikult - ja lõpetage nende žestide tegemine, kas te saate aru? Palun tehkem sellele lõpp, muidu helistan ma ametnikele!
<SPEAKER ID="358" NAME="Csaba Sógor" AFFILIATION="PPE-DE">
(HU) Tänan teid, proua juhataja. Täheldan nördimusega, et pärast Tiibetit ja Kosovot oleme nüüd jõudnud Euroopa Liidu pinnale. Ärgem unustagem, et mustlased on Euroopa Liidu kodanikud; ka nemad on ELi kodanikud. Ühiskonnaküsimused ja võõraviha on alati omavahel seotud. Mul oleks olnud hea meel, kui meie sotsialistidest sõbrad oleksid samuti häält teinud, kui sotsialistist ja endisest kommunistist peaministrikandidaat Walter Veltroni oli veel linnapea, nõudes lärmakalt ebasoovitavate elementide väljasaatmist, ajades mustlasi segi rumeenlastega.
<P>
Samuti ei tohi me unustada, et vähemuste küsimus on mitmekihiline: on olemas mustlased, uued sisserändajad, ja rahvusvähemused, kuid nad on kõik sarnased selle poolest, et iga Euroopa Liidu riik peab nende probleemidele leidma lahenduse. Miinimumina tuleks luua 2009. aastast vähemuste inimõiguste komitee ja tagada, et õigusnormid on kogu Euroopa Liidus ühetaolised.
<P>
Lõpetuseks sooviksin vaid öelda paar sõna kahe ennetava strateegia kohta: ELi rolli ei tohi olla vaid põlengu kustutamine; EL peaks pigem asuma seisukohale, et kui puudub ühiskondlik julgeolek, põhiliste inimõiguste austamine ning vähemuste kultuurilina ja territoriaalne autonoomia, ei ole Euroopat olemas. Tänan teid.
<SPEAKER ID="359" NAME="Enrique Barón Crespo" AFFILIATION="PSE">
(ES) Proua juhataja, sooviksin esiteks tänada volinik Špidlat selge kõne ja komisjoni kiire reaktsiooni eest. Proua juhataja, lubage mul rääkida Euroopa Parlamendi endise liikme, Hispaania esimese mustlasest parlamendiliikme, kes valiti viisteist aastat tagasi, Juan de Dios Ramírez Heredia nimel, kes saatis mulle järgmise kirja:
<P>
"Te olete kõik hästi kursis kurbade sündmustega, mis on viimastel päevadel põhjustanud nii palju südamevalu sadadele süütutele mustlasperekondadele, kes on langenud rassistliku vägivalla ohvriks. Meie kui Unión Romaní tahame seda arutelu, et keegi ei saaks eirata tõsiasja, et me peame iga hinnaga kaitsma inimõigusi ja seaduse alalist ülimuslikkust poliitiliste kirede suhtes.
<P>
Euroopa mustlastena usume me Euroopasse. Keegi ei ole pidevalt kaitsnud piirideta Euroopat rohkem kui mustlased. Seetõttu me leiame, et meelevaldsete piirangute seadmine isikute vabale liikumisele Euroopa territooriumil oleks tõsine tagasilöök Euroopa lõimumisele, millest me nii palju unistame.”
<P>
Proua juhataja, lubage mul lõpetuseks pöörduda volinik Špidla poole, kes koos asepresident Frattiniga esitas seadusliku rände plaani, tegevuskava siin parlamendis kolm aastat tagasi. Ma arvan, et asepresident Frattini tegi volinikuna head tööd ja ma loodan, et ta aitab ka lahendada seda olukorda Itaalias.
<SPEAKER ID="360" NAME="Magda Kósáné Kovács" AFFILIATION="PSE">
(HU) Tänan teid, proua juhataja. Napoli linnas on sümptomaatilise maandamise abil ajutiselt maskeeritud ühiskondlik tegelikkus tõusnud pinnale hämmastava jõuga. 27-liikmelises Euroopa Liidus ei saa seda probleemi enam lahendada liikmesriigi tasandil; see nõuab palju keerukamaid ühenduse meetmeid.
<P>
Probleemiks ei ole suhted ühe ja teise rahvuse vahel või vanade ja uute liikmesriikide vahel, ega isegi mustlastest ja mittemustlastest elanikkonna vahel. Kriis on esile toonud lootusetu olukorra, milles miljonid Euroopa Liidu kodanikud elavad, vaarudes ühiskonna äärel, töötusest räsitud agulites, hädapärastes majutustingimustes, ebasanitaarsetes oludes, võideldes märkamatult ellujäämise eest, saamata nõuetekohast abi või koolitusteenuseid.
<P>
Euroopa Parlamendi sotsialistide fraktsioon ei ole vaikinud. Fraktsioon on tegutsenud, mitte ainult sellest rääkinud, ta on ka öelnud, et ühendatud Euroopas on mustlastest elanikkonna süüdistamine praeguses avaliku julgeoleku olukorras vastuvõetamatu.
<P>
Kui palju me mõistame selliste sündmuste põhjal, nagu Napolis toimunu, ja kuidas me saame kõige paremini kasutada probleemide lahendamise saadavalolevaid ühenduse vahendeid, sõltub meist. Euroopa Parlamendile mustlasküsimuste kohta ette kandva isikuna pakun volinikule meiepoolset koostööd ja palun oma kolleegidel selles parlamendis teha sama.
<SPEAKER ID="361" NAME="Giuseppe Gargani" AFFILIATION="PPE-DE">
(IT) Proua juhataja, daamid ja härrad, olles hoolikalt kuulanud kogu arutelu, sooviksin esitada lõpliku arvamuse.
<P>
Arutelu ei ole enamjaolt olnud samal tasemel voliniku raporti ja hr Schulzi üleskutsega eirata teatava riigi - nimelt Itaalia - eriprobleeme või mahhinatsioone ja kaaluda üldist probleemi, mis, millega me minu arvates kõik nõustume, on vastuvõtlikkus ja solidaarsus neile, kes sisenevad erinevatesse riikidesse, mustlastele, kellel on kindlasti eriprobleem, ning samas julgeolek ja seaduslikkus, sest julgeolek ja seaduslikkus toetavad vastuvõtlikkust ja solidaarsust, mida me peame pakkuma.
<P>
Me oleksime pidanud vastama volinikule, kes küsis: mida saab komisjon teha? Minu arvates ütles Barón Crespo hiljuti, et komisjon saab parlamendi toetusel väljastada suuniseid: Euroopa direktiive, mis seejärel üle võetakse. Nagu jäätmeküsimuse puhul, võiks ka ELi väliste riikide kodanike ja ELi kodanike puhul lahenduseks olla direktiiv, kuigi mitte siis, kui parlament, komisjon ja nõukogu ei kasuta ära oma solidaarsust, kui nad kasutavad seda aruteluks, mis käsitleb puhtalt Itaaliat ja on manipuleeriv, kusjuures kõnealune valitsus on olnud ametis vaid mõned päevad ja mõned tunnid.
<P>
Kui teisalt kogu parlament keskendub solidaarsusele, nagu volinik kavandas, siis ma arvan, et me võime leida lahendusi ja saavutada tulemusi.
<SPEAKER ID="362" NAME="Ioan Mircea Paşcu" AFFILIATION="PSE">
Proua juhataja, kui Rumeenia oli kandidaatriik, luges meile muude inimeste hulgas epistlit näiteks endine volinik Frattini, rääkides absoluutsest vajadusest austada vähemuste, sealhulgas mustlaste õigusi.
<P>
Nüüd on Rumeenia liikmesriik ja paljud mustlased on Euroopa kodanikena end sisse seadnud muudes riikides, nagu Itaalia, liitudes muude seal elavate mustlastega, kellest mõned on elanud juba 40 aasta vanustes laagrites.
<P>
Ma nõustun, et mõned on toime pannud kuritegusid ja neid tuleb korralikult karistada. Kuid üldistamine ning agressiivsetele, negatiivsetele tunnetele kihutamine nende kõikide vastu, sealhulgas väär meediakajastus, on vastuvõetamatu. Kui me sallime seda Euroopa põhiväärtuste, millele me tahaksime nii väga tugineda, suurt rikkumist ja pigistame oma silmad vastutajate suhtes kinni, kutsume esile vaid halvimat, mis võib varsti täielikult ohjeldamatuks muutuda, tuues endaga kaasa mõõtmatuid negatiivseid tagajärgi kogu liidule.
<SPEAKER ID="363" NAME="Renate Weber" AFFILIATION="ALDE">
(RO) Ma usun, et sellele arutelule oleks võinud anda nime "Inimõiguste rasked rikkumised Itaalias", sest tegelikult käsitleme me Itaalia valitsuse tegevusetust ajal, mil ühiskonna vastu on suunatud uskumatut vägivalda, ning see oli võimalik seetõttu, et kahjuks tuletavad Itaalia ajakirjanduse teatava osa, samuti mõningate tipp-poliitikute rassistlikud kõned viimastel kuudel meile meelde Euroopa lähiajaloo halvimaid aegu.
<P>
Itaalia valitsusel on kohustus uurida nende vägivallategude autoreid, kelle üle tuleb Itaalia kohtutes kohut mõista. Vastasel korral rikub Itaalia valitsus raskelt Euroopa Liidu lepingu artiklit 6. Mitteriiklikud osapooled, kurjategijad, peavad Itaalia kohtutes vastust andma. Itaalia valitsus peab vastust andma Euroopa Liidule. See on lepingu artikli 6 mõte.
<SPEAKER ID="364" NAME="László Tőkés" AFFILIATION="Verts/ALE">
(HU) Proua juhataja, hinnangute kohaselt on Rumeenias mitu miljonit mustlasest kodanikku, kuid nende talumatut olukorda käsitleva vastutustundliku sotsiaal- ja vähemuspoliitika asemel kipub maailm kuulma nende saatusest sensatsioonilise meedia kaudu. Me nägime seda seoses kuritegudega, mille Rumeenia mustlased panid toime Itaalias.
<P>
On kahetsusväärne ja meelehärmi tekitav, et vaid vapustavad sündmused Itaalias on suutnud ületada Euroopa Parlamendi sotsiaalse reaktsiooni läve. Veelgi kurvem on, et mõned poliitilised jõud käsitlevad neid sündmusi sekkumisena Itaalia siseasjadesse ja püüavad luua mustlaste küsimuse abil poliitilist kapitali.
<P>
Teisalt peame vastu seisma sellele, et mõned poliitilised jõud kasutavad mustlastega seotud Rumeenia-vastaseid tundeid avalikkuse ees, et õhutada Rumeenia-vastasust üldiselt. Esiteks, Itaalias kujunenud olukord ei ole Itaalia siseasi, samuti ei ole see vaid Rumeenia mustlastega seotud küsimus. See on küsimus, mis puudutab kõiki mustlasi, kes elavad Euroopa Liidus, ja mis eeldab ja nõuab enamat kui vaid juhtumipõhine või nähtude käsitlemine.
<SPEAKER ID="365" NAME="Giusto Catania" AFFILIATION="GUE/NGL">
(IT) Proua juhataja, daamid ja härrad, toimumas on poliitiline ja meediakampaania rändajate ja mustlaste kriminaliseerimiseks Itaalias. Hulk itaallastest parlamendiliikmeid on siin täna paljastanud Itaalia valitsuse tõelise pale, näiteks hr Fiore, hr Borghezio ja hr La Russa, kes, nagu me kõik kuulsime, ütlesid selgelt, et Schengeni lepingu kehtivus tuleb peatada, ebaseaduslik sisseränne muuta kuriteoks ja kõik mustlased välja saata: see on sama kui võrdsustada mustlased kurjategijatega.
<P>
See on tõeline Itaalia valitsus. Kampaania ilmseks tõestuseks on asjaolu, et valitsus on äsja teatanud mustlasküsimuse erivoliniku määramisest. Sellele järgnes mustlaste ringhaarang, selle asemel et vahistada need, kes süütasid mustlaste laagreid Itaalias. Siin kuuldule sarnanevaid avaldusi esitavad sageli mitmesugused Itaalia valitsuse ministrid.
<P>
Sellepärast, pr Muscardini, peame me seda arutelu praegu, mitte varem. Tuleb öelda vaid üht, millega lõpetan oma kõne: Itaalias on 200 000 mustlast. Nendest 80 000 on Itaalia kodanikud. Ülejäänud 120 000st sündis 50 000 Itaalias. Kui ma annaksime neile kodakondsuse, lahendaks see ilmselt suure osa mustlaste probleemist Itaalias.
<SPEAKER ID="366" NAME="Vladimír Špidla">
komisjoni liige. - (CS) Daamid ja härrad, tänan teid, et andsite mulle pärast teie arutelu kuulamist võimaluse kõneleda. Lubage mul väga lühidalt käsitleda mitut küsimust. Euroopa ajaloost nähtub üsna selgelt, et rassism, rahvuslik vihkamine ja sallimatus on alati lõppenud katastroofiga, varem või hiljem. Need, kes ajaloost õppust ei võta, kogevad mõnikord uuesti katastroofi. Inimõigused on Euroopa vastus ajaloo õppetunnile. Inimõigused on lahutamatud ja neid tuleb kaitsta kõikide põhiseaduslike süsteemidega kõikjal Euroopas, kõikides liikmesriikides. Iga liikmesriik peab sellest kinni pidama ja tegema kohaseid jõupingutusi selle kohustuse täitmiseks.
<P>
Seoses sellega tahan mainida veel ühte asja. Sel hommikul arutasime me vaesust ja sotsiaalset tõrjutust. On tõsi, et vaesus on Euroopas olnud väga individualiseeritud, sõltudes paljuski isikukohastest asjaoludest. Siiski kehtib üks erand. Kui te kuulute mustlastest vähemusse, siis, kui vaid mõni erand välja jätta, olete sotsiaalselt tõrjutud ja vaene, sisuliselt kõikjal Euroopas See on tegelikkus. Teisalt on selge, et mustlaskodanike olukord ei ole kõikides riikides sama ja et nende olukorra parendamiseks on olemas tõhusaid projekte ja meetodeid. Arutelu näitas selgelt ka seda, et vähemuste küsimus on väga keerukas ning, nagu ma varem ütlesin, peavad sellega eeskätt tegelema liikmesriigid, kuigi ka Euroopa Liidul ja Euroopa Komisjonil on oma roll täita. Seetõttu on mul hea meel, et ma saan öelda, daamid ja härrad, et juba juunis esitame me nõukogule ideelahendusliku dokumendi, mille eesmärk on läbi vaadata senine tulemusetu poliitika. See on kurb tõde ja see küsimus eeldab meilt suuri jõupingutusi.
<P>
Arutelu näitas selgelt ka seda, kui lihtne on muuta sellised äärmuslikud küsimused poliitilisteks vahenditeks. Üheks kõikide demokraatlike jõudude ülesandeks on vältida sellist manipuleerimist, mis muudab võimatuks küsimuse igasuguse tulemusliku käsitlemise.
<P>
Daamid ja härrad, tänan teid oma seisukohtade avaldamise eest, milles selgesti tõsteti esile küsimuse paljud tahud. Lisaksin ehk kiirelt veel paar sõna: te väljendasite hulga erinevaid seisukohti, millest paljusid ma ei toeta. See on tavaline, nagu ka mõned teist ei pruugi nõustuda minu seisukohtadega. Siiski kuulsime ühte seisukohta, mis on üsna vastuvõetamatu. Ma ei suuda meenutada, kes selle arvamuse välja ütles, kuid ma usun, et ka teie märkasite seda.
<SPEAKER ID="367" NAME="Juhataja">
Arutelu on lõppenud.
<P>
Tänan teid, volinik Špidla. Ma soovin, et seda küsimust saaks arutada rahulikult, inimlikult ja väärikalt, nagu president Pöttering sageli ütleb.
<P>
Hr Romagnoli, ma ei ole teid unustanud. Te esitasite kodukorra artikli 145 põhjal isikliku taotluse, seega on teil võimalus kõneleda pärast arutelu ehk siis nüüd. Teil on üks minut. Pean teile vaid meelde tuletama, et artikli 145 kohaselt ei tohi te käsitleda arutelu sisu, vaid lihtsalt mainima, kas tegu on isikliku asjaga või kommentaaridega, mis teie arvates vääralt teile omistati.
<SPEAKER ID="368" NAME="Luca Romagnoli" AFFILIATION="NI">
(IT) Proua juhataja, daamid ja härrad, ma usun, et see peaks olema koht vabaks ja haritud aruteluks, kuid see ei saa seda olla, kui sallitakse mühaklikkust ja solvanguid, mis olid ehk alusetud.
<P>
Olen isiklikult alati hukka mõistnud ja mõistan ka praegu hukka igasuguse vägivalla ja diskrimineerimise, sõltumata ajast ja vormist, olgu see siis suunatud üksikisikute või kogukondade vastu; ma usun, et enesemääramisõigus, kui me anname selle palestiinlastele, peab kehtima ka teistele - just seda pidasin ma silmas, kui väljendasin oma seisukohti mustlaste suhtes.
<P>
Mul on kahju, et keegi väänas mu sõnu. Mul on kahju, et mõned minu kaasliikmed nimetasid mind nimedega, mida ma ei vääri - selle väitega nõustub igaüks, kes mind tunneb. Keegi ei taha inimõigusi kahtluse alla seada. Ma ei ole rassist ega võõravihkaja, kuid ma rõhutan, daamid ja härrad, õigust ühiskondlikule korrale, mida igaüks siin peaks kaitsma, ja Itaalia õigust täielikult ise otsustada.
<SPEAKER ID="369" NAME="Juhataja">
Oli vist üks taotlus, sekretariaat uurib asja, sest ei olnud mainitud, mis laadi taotlusega on tegu. Nagu te teate, ei ole resolutsiooni ega hääletust.
<SPEAKER ID="370" NAME="Reinhard Rack" AFFILIATION="PPE-DE">
(DE) Proua juhataja, ma mõistan täielikult, et sageli ei ole võimalik lubada igaühel eelneva registreerimiseta sõna võtta.
<P>
Siiski ei mõista ma, miks peaks valik seejärel seisnema kõnelemisõiguse andmises igale fraktsioonile. See moonutab märkimisväärselt poliitilist kaalujaotust Euroopa Parlamendis. Sisuliselt tähendab see, et väikestele rühmitustele antakse korduvalt palju suurem kaal. See on õigustatud poliitiline küsimus, kuid see ei olnud kodukorras sätestatud eelneva registreerimiseta sõnavõtmise eesmärk.
<P>
Tahaksin paluda, et tulevikus, kui keegi registreerub kodukorra kohaselt kõnelejaks, antaks neile ka tegelikult võimalus rääkida.
<SPEAKER ID="371" NAME="Juhataja">
Meil on ettenähtud ajast viis minutit alles. Selle otsustas esimeeste konverents ja see on õige ajahulk. Ma võtan teie märkused siiski teadmiseks.
<P>
Kirjalikud avaldused (kodukorra artikkel 142)
<SPEAKER ID="372" NAME="Titus Corlăţean" AFFILIATION="PSE">
, kirjalikult. - (RO) Rumeenia sisserändajate ja mustlastest elanikkonna vastase vägivalla kasv Itaalias on otseset tingitud fašistlikku laadi äärmuslikest kõnedest, mida levitasid parempoolsed ja paremäärmuslikud parteid hiljuti lõppenud valimiskampaania raames Itaalias.
<P>
Itaalia ametivõimud peaksid arvesse võtma asjaolu, et seadusemuudatused, mida nad kavatsevad vastu võtta, peavad olema rangelt kooskõlas Euroopa normidega ega nägema ette mingeid kollektiivseid väljasaatmisi ega jätkama võõravastase hoiaku propageerimist Itaaliasse elama asunud ühenduse kodanike suhtes.
<P>
Tegelikult ei ole põhiprobleem seotud kuritegevusega. Sellega kaasneb individuaalne vastutus ja selle eest peaksid Itaalia seaduste kohaselt karistama Itaalia õigusemõistjad. Rõhuasetuseks on sidus Itaalia ühiskonda lõimimise poliitika ja Itaalia riigi toetus, sealhulgas kasutades sellekohaseid Euroopa rahalisi vahendeid.
<P>
Me peame kahetsusväärseks Bukaresti liberaalse valitsuse ja Euroopa Parlamendi fraktsiooni ALDE varasemat seisukohta, millega keelduti pikendamast vähemuste küsimustega Euroopas, sealhulgas mustlaselanikkonnaga seotud küsimustega tegelemiseks Rumeenia määratud Euroopa voliniku mandaati.
<P>
Seeläbi on Rumeenia kaotanud tähtsa poliitilise hoova ja võimaluse luua üleeuroopalisi lahendusi seoses mustlaste lõimimisega Euroopa ühiskonda.
<SPEAKER ID="979" NAME="Corina Creţu" AFFILIATION="PSE">
kirjalikult. - (RO) Ma tervitan tõika, et Euroopa Parlament otsustas korraldada mustlaskogukonna olukorda Itaalias käsitleva arutelu. See on signaal, et seda küsimust on hakatud nägema selle tõelises mõõtmes. Euroopa mõõtmes. Mustlaste küsimus on sedavõrd keerukas, et vaid kogu Euroopa Liidu jõupingutuste ühendamisel on võimalik saavutada kindlapiiriline lahendus ajaloolise taustaga olukorrale. Seepärast vajame strateegiat ja kooskõlastatud tegevust kogu mandri tasandil. Ma palun pädeval volinikul kiiremas korras välja pakkuda sellekohane töökava.
<P>
Ma usun ka, et Euroopa foorumite ülesanne on asuda kindlale seisukohale selles suhtes, mil viisil Itaalia ametivõimud rakendavad äärmuslikke meetmeid. Rändrahva laagrite süütamine, öised rüüsteretked, lubamatud vahistamised ja armee mobiliseerimise ähvardused võitluseks kuritegevuse vastu - need kõik peegeldavad 21. sajandi valusa sallimatuse õhkkonda ja kujutavad endast ohtlikku olukorda ELi tulevikule.
<P>
Kui me jõuame rahvusliku ja rassilise vihkamise õhkkonna vallas seaduste andmiseni, siis on minu arvates ELi kohustus kaaluda võimalike karistuste rakendamist valitsuse suhtes, mis rikub ühinenud Euroopa alusväärtusi.
<SPEAKER ID="373" NAME="Rovana Plumb" AFFILIATION="PSE">
kirjalikult. - (RO) Hiljutised sündmused Itaalias ning uue valitsuse moodustanud parempoolsete ja paremäärmuslike parteide esindajate võõravastased seisukohad, mis on suunatud mustlaste vastu, tõendavad, et kahjuks esineb Euroopas 2008. aastal fašistlikke kõnesid ja tegevust.
<P>
Kuritegelikkuse seostamine rahvusega on äärmiselt ohtlik, nagu ka asjaolu, et poliitikud ja massimeedia, kusjuures mustlaste toimepandud kuritegude meediakajastus on dubleeriv, toetavad ideed, et kõik kurjategijad on pärit mustlaselanikkonna hulgast. Kuritegelikkus on individuaalne ja selle eest tuleks karistada Itaalia riigi seaduste kohaselt.
<P>
Itaalia mustlaste vastane vägivald nii sõnades kui ka tegudes on selle võimalike tagajärgede tõttu üleeuroopaline probleem ning selle lahendus seisneb Itaalia ametivõimude lõimimismeelses poliitikas mustlaste suhtes. Euroopa Liidul on selliste ühiskonnaga lõimimise kavade rahastamiseks hulk fonde, mida Itaalia täitevvõim saab ja peaks kasutama.
<P>
Teiseks, ühenduse täitevvõim peaks võtma meetmeid seoses teatavate rahvusrühmade vastase diskrimineerimisega Itaalia tööturul, sest hetkel on Itaalia täieliku tööhõive eesmärgi saavutamisest kaugel.
<SPEAKER ID="374" NAME="Theodor Dumitru Stolojan" AFFILIATION="PPE-DE">
, kirjalikult. - (RO) Ma tervitan seisukohta, mille Euroopa Komisjon tegi teatavaks Euroopa voliniku Vladimír Špidla vahendusel ja millega mõistetakse hukka mustlaste vastane vägivald, sõltumatu sellest, kus nad viibivad.
<P>
Samuti rõhutan vajadust Euroopa strateegia järele mustlaskonna kaasamiseks nende elukohaks olevate Euroopa riikide majandus-, ühiskonna- ja poliitikaellu.
<P>
Sellise Euroopa strateegia puudumisel püüab iga riik lahendada oma probleeme seoses mustlaskonnaga, rakendades mõnikord poliitikat ja vahendeid, mis on vastuolus põhiliste inimõigustega, inimeste vaba liikumisega Euroopa alal. Seega tuletan Euroopa Komisjonile meelde, et Euroopa Parlament kiitis 2007. aasta novembris heaks Euroopa mustlasstrateegia.
<P>
Minu riik, Rumeenia, on teinud suuri jõupingutusi mustlaste kaasamiseks. Tulemused on hakanud ilmnema, kuid rakendatavate programmide tulemuslikkuse hindamiseks on vaja rohkem aega. Nende programmide hulgast tõstan esile eeskätt mustlastest spetsialistide koolitamist avaliku halduse ja politsei jaoks, koolist väljalangemise vähendamist mustlaslaste hulgas ning nende lõimimist ülikoolidega.
<SPEAKER ID="978" NAME="Silvia-Adriana Ţicău" AFFILIATION="PSE">
, kirjalikult. - (RO) Üks Euroopa Liidu aluspõhimõtetest on inimeste vaba liikumine. Vabaduse, turvalisuse ja õiguse ala peaks tagama julgeoleku ja eeskätt kõikide Euroopa kodanike õiguste austamise.
<P>
Mustlaste praegune olukord Itaalias seab kahtluse alla just nimelt ühised põhiväärtused, millele Euroopa on rajatud. 14. detsembril 2007 allkirjastati ja võeti vastu Euroopa Liidu põhiõiguste harta. Euroopa Liit tunnustab väärtusi, mis on sätestatud selles harta artiklis 6, mis ütleb, et "liit rajaneb inimväärikuse, vabaduse, võrdsuse ja solidaarsuse jagamatutel ja universaalsetel põhiväärtustel” ja et "liidu kodakondsuse kehtestamise ning vabadusel, turvalisusel ja õigusel rajaneva ala loomisega seab liit üksikisiku oma tegevuse keskmesse”. Samuti, põhiõiguste Euroopa harta artikkel 19 ütleb selgesõnaliselt, et kollektiivsed väljasaatmised on keelatud.
<P>
Ma palun Itaalia valitsusel tagada mustlastest kodanike õiguste austamine Itaalias, samuti nende turvalisus. Ma palun Itaalia valitsusel võtta meetmeid igasuguse kodakondsusel või rahvusel põhineva diskrimineerimise vastu.
<P>
Ma palun komisjonil aluslepingute kaitsjana kindlalt karistada Euroopa kodanike põhiõiguste rikkumise eest ja mitte lubama vastu võtta seadusi ega meetmeid, mis piiraksid inimeste vaba liikumist.
