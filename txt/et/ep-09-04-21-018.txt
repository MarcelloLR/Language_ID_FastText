<CHAPTER ID="018">
Määruse (EÜ) nr 717/2007 (mobiiltelefonid) ning direktiivi 2002/21/EÜ (elektrooniline side) muutmine (arutelu)
<SPEAKER ID="120" NAME="Juhataja">
Järgmine päevakorrapunkt on tööstuse, teadusuuringute ja energeetikakomisjoni nimel Adina-Ioana Văleani koostatud raport ettepaneku kohta võtta vastu Euroopa Parlamendi ja nõukogu määrus, millega muudetakse määrust (EÜ) nr 717/2007, milles käsitletakse rändlust üldkasutatavates mobiiltelefonivõrkudes ühenduse piires ja millega muudetakse direktiivi 2002/21/EÜ elektrooniliste sidevõrkude ja -teenuste ühise reguleeriva raamistiku kohta - C6-0333/2008 -.
<SPEAKER ID="121" NAME="Adina-Ioana Vălean">
raportöör. - (RO) Proua juhataja, volinik Reding, daamid ja härrad, on väga haruldane, et liberaal toetab turule sekkumist hindade reguleerimise kaudu, isegi kui see tähendab vaid ülempiiri kehtestamist. Mobiiltelefonide rändlustariifide puhul on see samm aga vajalik ja seda on võimalik ellu viia üksnes ühiselt, Euroopa Liidu tasandil. See on vajalik seetõttu, et ülemäära kõrged tariifid takistavad liikumisvabadust ja Euroopa kodanike vahelist suhtlust. Nende takistuste kõrvaldamine on üks Euroopa Liidu põhieesmärke ja üks minu kui parlamendiliikme peamisi sihte. Seepärast olengi võtnud kohustuse käsitleda raportöörina kõnealust määrust ja ka kuu algul vastu võetud Euroopa Parlamendi raportit, mis puudutas Euroopa kodanike liikumisvabadust takistavaid liikmesriikide püstitatud õigus- ja haldustõkkeid.
<P>
Praegune määrus on vajalik näiteks väikeettevõtjatele, kellel on ärireisil tarvis kodumaal viibivate kolleegidega mõne probleemi lahenduse üle aru pidada. See on oluline ajakirjanikele, kes saadavad otse sündmuspaigast e-posti teel uudislugusid. Samuti on see tähtis noortele, kes saadavad oma sõpradele ja sõbrannadele tekstisõnumeid. Ja veel on see oluline inimestele, kes töötavad välismaal ja soovivad telefonis oma laste häält kuulda. Kõik need Euroopa kodanikud on maksnud ja maksavad sageli praegugi mobiiltelefoni kasutamise eest kolm või neli korda rohkem pelgalt seetõttu, et nad on kodumaalt mõne kilomeetri kaugusel, ehkki endiselt ühenduse piirides.
<P>
Tänu määrusele, mille me kavatseme homme vastu võtta, kaotatakse ülemäära kõrged hinnad. Määrusega kehtestatud piirmäärad võimaldavad operaatoritel teenida siiski märkimisväärset kasumit ja olla madalaid hindu pakkudes ikka konkurentsivõimelised. Meil on tegemist keerulise probleemiga, mis on seotud Euroopa mobiiltelefonituru killustatuse ja toimimisega.
<P>
Kui tarbijad hakkavad mobiilsideoperaatorit valima, vaatavad nad ennekõike riigisiseseid tasusid või uue mobiiltelefonimudeli hinda, kuid harvem uurivad seda, millised on rändlustasud. Kui nad ületavad teise Euroopa Liidu liikmesriigi piiri, kohaldatakse nende suhtes rändlustasusid, isegi kui nad võtavad kõnesid üksnes vastu. Tarbijate ainus võimalus on otsustada mobiiltelefoni teel mitte rääkida. Operaatoritevaheline konkurents antud juhul ei toimi. Päritoluriigi tegelik operaator peab külastatava võrgu operaatorile signaali edasikandmise eest maksma.
<P>
Mõningatesse riikidesse, näiteks turismisihtkohtadesse, saabub lühikese aja jooksul palju külastajaid, teistes riikides on aga rohkem välismaale sõitvaid kodanikke. See tähendab, et pakkumise ja nõudluse vahel puudub tasakaal, ja see on ka põhjus, miks isegi hulgihinnad on operaatorite jaoks kõrged. Samuti on osas riikides mobiilsidevõrkude rajamise ja käitamise kulu suurem. Lisaks on väiksemad või äsja turule tulnud operaatorid öelnud, et suured üleeuroopalised operaatorid kohaldavad nende suhtes sageli diskrimineerivaid hindu. Kokkuvõttes maksab alati ju tarbija.
<P>
Määrus, mille me kavatseme homme vastu võtta, on lühiajaline lahendus. Me ei saa hindu lõputult reguleerida, sest see mõjutab uuenduslikkust ja võib isegi konkurentsivõimet mõjutada. Just sel põhjusel on määruses ette nähtud, et Euroopa Komisjon peab analüüsima mitmeid turu reguleerimise vahendeid. Osa neist vahenditest on määruses ka välja pakutud. Kahe või kolme aasta pärast, kui meil on rohkem teavet, saame arutleda suurema hulga valikuvõimaluste üle. Ma loodan, et saame siis rakendada õigusliku raamistiku, mis tagab pikas plaanis konkurentsivõimelised rändlustariifid.
<P>
Lisaks sellele aspektile on Euroopa Parlament minu arvates määrust mitmest küljest parandanud. Me vähendasime hulgimüügi andmeside rändlustariifi ülempiiri 50 sendini megabaidi eest, et soodustada selle teenuse tarbimist ja korralikku konkurentsi selles sektoris. Me muutsime eeskirjad läbipaistvamaks selle poolest, mis puudutab klientide teavitamist mobiil-Interneti rändlusteenuste kasutamisest. Nende jaoks, kes soovivad kasutada andmeside rändlusteenust, muutsime oluliselt paindlikumaks ka sätted, mille eesmärk on piirata selle teenuse kuuarve 50 euroni. Tekstisõnumid, mille eest võetakse tasu rändlustariifide alusel ja mis saadetakse tarbija sisenemisel välisriigi võrku, hakkavad sisaldama ka viidet ühtsele hädaabinumbrile 112. Me vähendasime vastuvõetud ja väljuvate kõnede maksimumhindu nii, et operaatoritele säilib kasumimarginaal. Samuti keelasime ära selliste operaatorite tegevuse, kes nõuavad välismaal viibivatelt klientidelt jätkuvalt tasu selle eest, et keegi jätab neile lihtsalt kõneposti sõnumi.
<P>
Ma tahaksin lõpetuseks tänada kolleege teistest fraktsioonidest, volinik Redingit ja tema meeskonda, suursaadik Reinišovát, eesistujariikide Tšehhi ja Prantsusmaa esindajaid ning nõukogu kõikide jõupingutuste eest, mida nad tegid nii lühikese aja jooksul, ja ma ei unusta ka meie oma töötajaid Euroopa Parlamendis; kõik nad tegid koostööd selle nimel, et miljonid kodanikud saaksid sel suvel kasutada vastuvõetavaid rändlustariife.
<SPEAKER ID="122" NAME="Viviane Reding">
komisjoni liige. - Proua juhataja, ma nõustun täielikult raportööriga ja tahaksin teda kiita kiire ja tõhusa töö eest.
<P>
Meil on praegu tegemist liikumisvabaduse tõkestamisega, sest kui kodanikke karistatakse piiriületamisel telefoniarvega, siis ei pinguta me ausalt öeldes siseturu nimel ega püüa seda üles ehitada. Seega peame neist tõketest lahti saama, et tagada oma kodanikele liikumisvabadus. Need tõkked puudutavad paljusid inimesi. Euroopa Liidus on ligikaudu 150 miljonit kodanikku, kes kasutavad vähemalt kord aastas välismaal mobiiltelefoniga rändlusteenust ja peavad selle eest maksma. Nende hulgas on tudengeid, reisijaid ja puhkajaid, aga ka piiriüleseid töötajaid, ajakirjanikke ja äriinimesi, kelle tegevus on väga suurte sidetasude tõttu piiratud.
<P>
Seetõttu tänangi ma Euroopa Parlamenti, et ta on komisjoni ettepanekule nii kiiresti vastanud. Arvan, et oleme suutnud ühe ettepaneku ellu viia lühima ajaga Euroopa Liidu ajaloos - vaid seitsme kuu jooksul alates rakendamise ettepanekust. See on esimene omalaadne näide ja see on ka esimene selline näide Euroopa tarbijate huvides.
<P>
Sooviksin öelda paar sõna selle kohta, mida esimese rändlusteenuste paketiga on suudetud saavutada. Kodanike jaoks on saavutatud 60% madalam rändluskõnede hind ja asjaomase sektori jaoks 30% rohkem kõneliiklust. Huvitaval kombel on sektoris märgatud ka mobiiltelefonide kasutustiheduse kindlat kasvu kodanike seas. Praeguseks on keskmine kasutustihedus Euroopas 119%. See on absoluutne maailmarekord ja rändluse hindade langedes tagab see mobiiltelefoni kasutavatele kodanikele vabaduse. See võimaldab head sissetulekut ka sektorile, sest liiklus suureneb pidevalt. Samal ajal langevad riigisisesed hinnad. Alates ajast, mil Barroso juhitav komisjon asja käsile võttis, on mobiilside riigisisesed hinnad ligikaudu 35% langenud. See on vastuseks neile, kes väidavad, et rändluse hinna langedes tõusevad riigisisesed hinnad. Nii ei ole juhtunud. Statistilised andmed näitavad hoopis vastupidist.
<P>
Nüüd oleme astumas järgmist sammu; esiteks loomulikult seoses rändluskõnedega. Minu arvates on väga hea, et langetame jätkuvalt ülempiire, nii et teenuse pakkumisel suudetaks konkureerida ülempiirist madalamate hindadega. On väga oluline, et sellele lisanduks SMSi rändlusteenused, sest igal aastal saadetakse Euroopa Liidus 2,5 miljardit tekstisõnumit. Sektori poolt sellest saadava tulu väärtus on ligikaudu 800 miljonit eurot. Kes siis saadavad SMSe? Peamiselt meie noored - 77% kuni 24aastastest noortest saadavad välismaal olles tekstisõnumeid, sest see on nende jaoks lihtsam ja odavam. Seega on see nende jaoks karistus, kui nad peavad rändlusteenust kasutades maksma operaatori kuludega võrreldes erakordselt kõrget hinda. Hästi, me toome need hinnad alla, et tekstisõnumite saatmisest saaks tavaline tegevus nii kodus kui ka naaberriiki külastades. Seega võidavad tarbijad sellest väga palju. Hinnalangus, mida homme Euroopa Parlamendis hääletatakse, on tekstisõnumite puhul 60%. Mis puudutab rändluskõnede arvestamist sekundilise täpsusega, ütlen lihtsalt: ärge sundige inimesi maksma selle eest, mida nad ei ole tarbinud, nõudke neilt tasu üksnes selle eest, mida nad on reaalselt kasutanud. Alandame ka praeguseid 24% suuruseid varjatud tasusid, nii et inimene maksab üksnes tegelikult tarbitud teenuse eest. Andmeside rändlusteenuse puhul on meie arvates tegemist tulevaste muutustega.
<P>
Kuigi me tahame edaspidi saavutada seda, et kõikjal on võimalik alla laadida filmi, ajaleheartiklit või sõpradele saatmiseks fotot, saab praegu selle eest üüratu arve. Olen saanud koopiaid arvetest, kus inimesed peavad kolme- või neljapäevase välissõidu järel tasuma tuhandetesse eurodesse küündivaid summasid pelgalt seetõttu, et nad on laadinud alla oma lemmiktelesaate või harjumuspäraseid ajaleheartikleid. See lõpeb nüüdsest - ka seetõttu, et uus määrus sisaldab kulude piiramise vahendit, millest saab 1. juulil 2010 vaikimisi piirmäär, mida kohaldatakse tarbijate kaitsmiseks automaatselt.
<P>
Seega on see Euroopa ja Euroopa tarbijate jaoks suur päev. Palju tänu Euroopa Parlamendile väga kiire tegutsemise eest. Ma usun, et kõrvalseisjad näevad, et parlament töötab kodanike hüvanguks.
<SPEAKER ID="124" NAME="Syed Kamall">
siseturu- ja tarbijakaitsekomisjoni arvamuse koostaja. - Härra juhataja, kui tohin, siis tänan kõigepealt siseturu- ja tarbijakaitsekomisjoni variraportööre kõikidest fraktsioonidest ning nende töötajaid ja nõunikke. Ma arvan, et võime siseturu- ja tarbijakaitsekomisjonis olla uhked, et saavutasime üksmeele seoses suurema läbipaistvusega ja ka šokiarvete probleemi lõpliku kõrvaldamise viisidega. Šokiarved ei tulnud mobiilsideoperaatorite mainele kasuks, kuid mis veel olulisem - need ei olnud head tarbijatele.
<P>
Kui aga rääkida hinna ülempiiri kehtestamisest, siis valmistavad paar asja mulle muret. Me peame küsima, millised tarbijad saavad kasu majandusest, kus kehtivad sovetlikud hinnapiirangud. Arvestades, et vaid kuni 35% tarbijatest kasutab tegelikult rändlusteenust ja et rändlusteenuste regulaarsete kasutajate arv on palju väiksem, ning - nagu volinik ka ise tunnistas - arvestades, et see õigusakt toob kasu peamiselt kitsale privilegeeritud tarbijaskonnale, näiteks komisjoni ametnikele, Euroopa Parlamendi liikmetele, lobistidele ja ärimeestele, lootkem, et me ei röövi vaeseid selle nimel, et maksta rikaste odavamate kõnede eest.
<SPEAKER ID="125" NAME="Manolis Mavrommatis" LANGUAGE="EL">
Härra juhataja, volinik, daamid ja härrad, sooviksin alustuseks tunnustada nii raportööri Adina-Ioana Văleani kui ka esimese rändlust käsitleva määruse raportööri Paul Rübigit suurepärase koostöö eest kultuuri- ja hariduskomisjonis, mille arvamuse koostaja ma olin sel teemal, mis huvitab loomulikult 150 miljonit tarbijat ja telekommunikatsiooniturgu.
<P>
Pärast esimese määruse edukat kohaldamist kaks aastat tagasi kutsutakse Euroopa Parlamenti üles võtma vastu läbivaadatud määrust, mis hõlmab tekstisõnumite ja andmeside hindu.
<P>
Ma tahaksin kommenteerida uue määruse eeliseid eelkõige ärireisijate jaoks. Näiteks meediavaldkonnas tegutsevad inimesed kasutavad väga palju mobiiltelefonidesse failide allalaadimise võimalust.
<P>
Muudetud määrus on kui barjäär ülemääraste ja kontrollimatute tasude eest, mida mobiilsideettevõtted voliniku sõnul siiani kasutavad. Seetõttu leian, et raporti poolt hääletamine oleks Euroopa Parlamendi jaoks veel üks kordaminek võitluses tarbijate kaitsmise nimel ja veel üks suur samm, et puhuda siseturule uus elu sisse.
<P>
Lõpetuseks usun ja loodan, et institutsioonide üksmeele toel jõustub see määrus suvel ning reisijatele tagatakse kaitse mobiilsideettevõtete määratud võimalike ebamääraste ja liiga suurte tasude eest.
<SPEAKER ID="126" NAME="Paul Rübig">
fraktsiooni PPE-DE nimel. - (DE) Tänan, härra juhataja. Sooviksin eelkõige avaldada tunnustust raportöör Văleanile, aga ka volinik Redingile, kes ilmutas läbirääkimistel teise rändlust käsitleva määruse üle suurt pühendumust. Ma usun, et need läbirääkimised ning loomulikult eesmärk viia riigisisesed hinnad ja teistes Euroopa riikides makstavad hinnad samale tasemele kujutavad endast olulist edusammu.
<P>
Samuti on hea, et riiklikud reguleerivad asutused vastutavad nüüd ka rändluse eest ning võtavad seetõttu üle kontrollimise ja järelevalve ülesanded; see tagab meile ilmselgelt suurema läbipaistvuse. Läbipaistvus on turu toimimiseks elutähtis. Siiani on mitmes valdkonnas olnud liiga vähe läbipaistvust, kuid on aset leidnud ka turu jõhkrat kuritarvitamist.
<P>
Väga sage olukord, mil andmeside rändlusteenuse eest nõutakse sisse kuni tuhat korda suuremad summad, ei ole õige. Sissetulevate kõnede sekundilise täpsusega arvestus tuleb edaspidi samuti kindlasti kasuks ja tänu sellele on Euroopa kodanikel võimalik kulusid kokku hoida.
<SPEAKER ID="127" NAME="David Hammerstein" LANGUAGE="ES">
Härra juhataja, kui turg ei toimi, on vaja sekkuda. Me oleme taas suutnud tabu murda - vaba turg ei ole püha ja hoopiski mitte püha ei ole ta kriisi ajal, mil Euroopa tarbijate taskud on tühjemad kui kunagi varem.
<P>
Kokkulepe, mille eesmärk on kehtestada piirid rändluskõnede ja SMSi rändlusteenuste ülemäära kõrgetele hindadele, tuleb kasuks tarbijatele, aitab kaasa Euroopa riikide vahelisele suhtlusele ning suurendab Euroopa kasulikkust ja positiivsust.
<P>
Miljonite Euroopa kodanike telefoniarved võivad väheneda või teisest küljest võib minna hoopis vastupidi - arvestades, et tekstisõnum maksaks vaid 11 senti, võib juhtuda, et inimesed saadavad päev otsa sõnumeid ja kulutavad kokkuvõttes sama summa.
<P>
Üleminekumeetmed, millega saavutatakse sekundilise täpsusega arvestus pärast esimest 30 sekundit, on eriti rõõmustavad. Tekstisõnumite ja andmete saatmise maksimumhind oleks võinud olla mõnevõrra madalam, kuid kokkuleppele jõudmise nimel läksime kompromissile.
<P>
Soovin tänada volinik Redingit, proua Văleani ja kõikide fraktsioonide raportööre, sest meie töö tulemus on hea näide Euroopa Liidu tegutsemisest kriisiolukorras.
<SPEAKER ID="128" NAME="Juhataja">
Niisiis saame lõpetada positiivse noodiga - see on väga oluline, eriti enne valimisi. Nüüd palun proua Ţicăul esineda registreerimata sõnavõtuga.
<SPEAKER ID="129" NAME="Silvia-Adriana Ţicău" AFFILIATION="PSE">
(RO) Härra juhataja, proua volinik, tahaksin kolleege tehtud töö ja koostatud raporti eest kiita. Euroopa Parlament töötab kindlasti Euroopa kodanike huvides. Tuletan ka meelde, et eelmise mobiiltelefonide rändlustariifide vähendamist puudutanud arutelu ajal kaks aastat tagasi toimus väga ulatuslik mõttevahetus. Mul on hea meel, et meil ei olnud nüüdsel korral üldse eriarvamusi. Tegelikult võtsime tariifide vähendamise otsuse kiiresti vastu. Tahaksin mainida, et minu arvates on väga oluline jätkata praeguste mobiilsidetasude vähendamist ja teha seda suuremal määral nii väljaminevate kui ka sissetulevate kõnede puhul. Tekstisõnumite hindade vähendamine on aga eriti oluline.
<P>
See samm ei ole õigupoolest mitte ainult noorema põlvkonna huvides, vaid kõigi huvides, kes Euroopa Liidus liiguvad. See meede on tegelikult ühest küljest tarbijate kaitsmise vahend, kuid samas ka hea näide sellest, kuidas turgu on võimalik Euroopa kodanike hüvanguks reguleerida.
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Härra juhataja, proua volinik, mobiiltelefonist ja Internetist on saanud liikuvuse ja uuenduslikkuse sümbolid. Seega peaks kodanikel olema laialdane ja lihtne juurdepääs sideteenustele. Voliniku paljudest üleskutsetest hoolimata on SMSi rändlusteenuste hinnad ikka veel keskmiselt hulga kõrgemad ja ületavad oluliselt nende teenuste riigisiseseid hindu. Me peame püüdma seda olukorda muuta. Seepärast hindan kõrgelt komisjoni ja voliniku tööd.
<P>
Interneti puhul on olukord sarnane. Miks peab Interneti kasutamine mobiiltelefoni kaudu olema luksus? Me kõik pooldame võimalikult ulatuslikku juurdepääsu Internetile. Andmeside rändlusteenuse hinna vähendamine tuleks sel puhul kindlasti kasuks. See on oluline sellepärast, et küsimus puudutab suuresti meie ühiskonna noorimat vanuserühma.
<SPEAKER ID="131" NAME="Bogusław Liberadzki" AFFILIATION="PSE">
(PL) Härra juhataja, volinik, ma olen meie liikumissuunaga rahul. Ma pean silmas rändluskõnede ja Interneti juurdepääsu järske hinnalangusi. See on esimene samm ja ma arvan, et tulevad ka järgmised sammud. Need tegurid võivad kiirendada Lissaboni strateegia elluviimist. See on oluline hariduse ja noore põlvkonna jaoks. On tähtis, et Interneti kasutamise võimalused oleksid suhteliselt vaestele ja väikese sissetulekuga inimestele kättesaadavad. Me liigume õiges suunas. See uudis võetakse kindlasti rõõmuga vastu. Tahaksin selle eest komisjoni tänada.
<SPEAKER ID="132" NAME="Alojz Peterle" AFFILIATION="PPE-DE">
(SL) Tahaksin siiralt kiita raportööri ja volinikku. Proua volinik, paar aastat tagasi rääkisin teile, et mulle ei meeldi, kui mind välismaal helistamise eest karistatakse. Ma ei arvanud, et minu kui tarbija olukord paraneb nii ruttu ja eeskätt tänu kõnealusele direktiivile.
<P>
See direktiiv tõestab, et Euroopa Liit suudab kasutada oma ühtset poliitikat selleks, et sõlmida lähedasemaid suhteid oma kodanikega, nii et toob neile kasu seal, kus seda on kõige paremini tunda - nende taskutes. See direktiiv tähendab rohkem Euroopat, suuremat konkurentsivõimet ja ühtset majandust ning minu jaoks on see üks praeguste komisjoni ja Euroopa Parlamendi koosseisude tähtsamaid saavutusi. Ma soovin nüüd üksnes seda, et me tegutseksime samas vaimus ja pööraksime tarbijale sama palju tähelepanu ka järgmisel ametiajal. Õnnitlen teid veel kord ja tänan teid väga.
<SPEAKER ID="133" NAME="Viviane Reding">
komisjoni liige. - Härra juhataja, ma tahaksin peaasjalikult tänada parlamendiliikmeid, kes on teinud suurepärast tööd. Esiteks tänan loomulikult raportöör Văleani, kuid ka teiste parlamendikomisjonide raportööre, variraportööre ja fraktsioonide eestkõnelejaid. Tänu neile osutus võimalikuks muuta väga oluline ettepanek kodanike vaba liikumise ja ülemäära suurte tasude alandamise kohta vaid seitsme kuuga reaalsuseks. Ma leian, et see on siseturu jaoks väga tähtis hetk. See on suur hetk, mis näitab kodanikele, et Euroopa Parlamendi liikmed suhtuvad neisse tõsiselt.
<P>
Kui te vaid lubate, sooviksin siiski öelda - pidades silmas näiteks härra Kamalli -, et kui turg ei toimi, on poliitilistel juhtidel kohustus sekkuda. Ma tahaksin, et mõni parlamendiliige selgitaks mulle, kuidas saab väita, et turg toimib, kui tekstisõnumi ühest riigist teise edastamise kulu on operaatori jaoks alla 11 sendi, aga keskmine tarbija peab maksma rohkem kui 28 senti. Sellisel juhul on midagi valesti.
<P>
Nii et kui me nüüd määrame ülempiiriks 11 senti, on minu arvates manööverdamiseks piisavalt ruumi, konkurentsi kujunemiseks on piisavalt võimalusi. Nagu enamik teist siin istungisaalis, oleksin ka mina soovinud, et turg toimiks ja et me ei peaks neid meetmeid võtma. Lootkem siis, et me ei pea neid samme tulevikus uuesti astuma ja et pärast seda otsust toimib turg tõepoolest asjaomase sektori, kodanike ja vaba liikumise huvides ning sellise siseturu huvides, kus iga kodanik võib reisida ilma, et teda telefoniarvega karistataks.
<SPEAKER ID="134" NAME="Adina-Ioana Vălean">
raportöör. - (RO) Rändlustasude vähendamine on täiesti hädavajalik. Me kõik oleme nõus, et turg ei toimi. Küsimust, kuidas me peaksime turgu reguleerima, tuleb meil jätkuvalt arutada.
<P>
Me peame praegu aru komisjoni ettepaneku üle kehtestada mõningad maksimumtariifid. Kas see on parim olemasolev vahend? Me ei tea seda, kuid see on ainus võimalus, mida saame praegu kasutada. Ma loodan, et suudame tulevikus leida alternatiivseid meetodeid.
<P>
Ma tahaksin öelda lõpuks paar sõna kogu sellele sektorile. Me ei tohi lubada tekkida ettekujutusel, et mobiiltelefonide sektor ekspluateerib tarbijaid halastamatult. Niisugune suhtumine võib osutuda ohtlikuks, sest see sektor on edukas ja see edu kajastub töökohtade loomises, märkimisväärses panuses eelarvetesse ja tehnoloogilistes uuendustes. Seepärast pean oluliseks, et need meie hulgast, kes reguleerivad turgu, ei jääks siiani tehtud tööga täielikult rahule, vaid püüaksid pikaajalise kasuliku mõju saavutamiseks olukorda veelgi parandada.
<P>
Tänan kõiki, kes on selle raportiga seotud, ja loodan, et arutame seda teemat ka edaspidi.
<SPEAKER ID="135" NAME="Juhataja">
Arutelu on lõppenud.
<P>
Hääletus toimub kolmapäeval, 22. aprillil 2009.
