<CHAPTER ID="011-03">
3. Surmanuhtlus: nimelt Troy Davis'e juhtum 
<SPEAKER ID="279" NAME="Juhataja">
Järgmine päevakorrapunkt on kuue surmanuhtlust, nimelt Troy Davise juhtumit käsitleva resolutsiooniettepaneku arutelu.
<SPEAKER ID="280" NAME="Marios Matsakis">
autor. - Härra juhataja, mis puutub surmanuhtlusse, siis on täiskogu võtnud selge ja kindla seisukoha. Ta toetab surmanuhtluse kaotamist ja viivitamatut moratooriumi hukkamistele, mille puhul surmanuhtlust veel kohaldatakse.
<P>
Viimane juhtum kehtib paljude USA osariikide kohta, näiteks Georgia, kus Troy Davis praegu ootab oma seaduslikku tapmist, mis peaks täide viidama juuli lõpus. Lisaks ideoloogilistele ja humaansetele kaalutlustele inimolendite hukkamise vastu, paistab Troy Davise juhtumil olevat ka lisapõhjuseid tõsiste kahtluste kujul eelkõige seoses tema süüdimõistmiseni viinud tõendite tugevuse ja kehtivusega.
<P>
Me usume, et sellised kahtlused viivad iga kainet mõistust kasutava isiku õigustatult mõttele, et sellel juhtumil tuleks tagada uus kohtuprotsess. Seega me kutsume USA asjakohaseid asutusi üles korraldama Troy Davise kohtuasja taasläbivaatamist ning, kui ta endiselt leitakse süüdi olevat, muutma surmanuhtluse eluaegseks vangistuseks.
<P>
Peale selle pöördume me veel kord üleskutsega USA valitsuse ja maailma kõigi valitsuste poole, kes ikka veel surmanuhtlust lubavad, surmanuhtlus humaansuse huvides kaotada. Eelkõige pöördume me üleskutsega hukkamised lõpetada selliste riikide valitsuste poole, nagu Hiina, Iraan, Pakistan ja Saudi Araabia, kus hukkamisi ikka veel regulaarselt täide viiakse ning tehakse seda paljudel juhtudel ülimalt kohutaval barbaarsel viisil.
<SPEAKER ID="281" NAME="Ryszard Czarnecki">
autor. - (PL) Härra juhataja, ma ei tahaks üldse siin olla, et arutada surmanuhtlust kui niisugust. Kuna me ei saa varjata fakti, et arvamused selles suhtes lahku lähevad, siis näib mulle, et peaksime rääkima väga konkreetsest juhtumist seoses ühe isikuga, kellele määrati surmanuhtlus, pärast mida tema vastu tunnistanud üheksast tunnistajast seitse oma süüdistuse tagasi võttis. See on väga eriline olukord. Ma ei tahaks, et hakkaksime abstraktsel viisil heietama, kas surmanuhtlus on ikka läbinisti paha või mitte. Ma ei taha praegusel hetkel hakata USA valitsust üles kutsuma muutma seadust, millega 1972. aastal, see on 36 aastat tagasi, surmanuhtlus taastati. Me räägime konkreetsest ja erakordselt vastuolulisest juhtumist. Tuleb tõepoolest kaitsta härra Davist ja demonstreerida, et on olemas olukordi, millesse tasub sekkuda. Tahaksin hoiatada üldistuste tegemise eest ning sellepärast ma sellele ühisresolutsioonile alla ei kirjutanud.
<SPEAKER ID="282" NAME="Jean Lambert">
autor. - Härra juhataja, see juhtum on kindlasti esmatähtis, sest nagu oleme kuulnud, peab hukkamine toimuma selle kuu lõpus. Seega tahaksin ma innustada meid kõiki ja igaüht eraldi, kes viibivad sellel täiskogul ja kuulavad seda arutelu, tegema isiklikku pöördumist Ameerika valitsusele - ja muidugi Georgia osariigi valitsusele - et proovida, kas saaks kohaldada armuandmist. Seejärel saame jätkata uue kohtuprotsessiga, kui see on vajalik. Vähemalt on meil siis elus inimene ja uus kohtuprotsess saab toimuda. Ma arvan, et on väga oluline, et võtaksime selles asjas ka oma isikliku vastutuse, taotledes samas ka esindamist parlamendi poolt.
<P>
Muidugi on selle konkreetse juhtumi tõendid - nagu oleme paljudelt tunnistajatelt juba kuulnud - valeks tunnistatud ja vastuolulised. Ameerika Kohtuassotsiatsiooni Georgia surmanuhtluse hindamise üksus esitas raporti, milles võetakse arvesse selle konkreetse osariigi asjaolusid ning sedastatakse, et üks nende tuvastatud peamisi probleeme on ebaadekvaatne kaitse, samuti väljendatakse muret, et juba surmanuhtluse saanud süüalustel ei pruukinud olla asjakohast kaitset oma kohtuprotsessi ajal. Nad märkisid, et Georgia on ainus osariik, kus surmanuhtluse saanutele ei pakuta advokaate nende süüdimõistmise järgseks edasikaebamiseks.
<P>
Nii et on üsna mitu põhjust, miks olla väga mures just konkreetse juhtumi pärast, mida nimetatakse surmanuhtlust käsitleva resolutsiooni pealkirjas, nimelt see on Troy Davise juhtum. Kuid ma tahaksin juhtida tähelepanu ka muudele juhtumitele, eriti sellele, mis toimub praegusel hetkel nendega, kes on ikka veel vangistuses Guantánamos. Üks konkreetne juhtum on seotud Briti residendi Binyamin Mohamediga, kes on viibinud seal vangistuses nüüd juba kuus aastat ja peab tõenäoliselt sõjatribunali ette astuma, kus surmanuhtlus on kaugelt liiga tõenäoline lahendus.
<P>
See parlament ja Euroopa Liit tervikuna võtab surmanuhtluse kohta väga range seisukoha. Me arvame, et see pole midagi niisugust, mida tsiviliseeritud ühiskond peaks kohaldama ning et on liiga palju põhjuseid, miks surmanuhtlust ei tuleks kasutada. Arvan, et Troy Davise juhtum on absoluutselt klassikaline näide tegelikest probleemidest surmanuhtluse kohaldamise korral.
<P>
Tahaksin veel kord pöörduda meie kõigi ja igaühe poole eraldi kui vastutustundeliste isikute poole, nagu on pöördutud selles resolutsioonis, et võtaksime meetmeid oma kurvastuse edastamiseks selle konkreetse juhtumi puhul.
<SPEAKER ID="283" NAME="Laima Liucija Andrikienė">
autor. - (LT) Euroopa Parlament on vastu võtnud üpris uusi regulatsioone, mis julgustavad surmanuhtluse ja hukkamiste kaotamist või vähemalt moratooriumi hukkamistele riikides, kus surmanuhtlus siiani eksisteerib.
<P>
Täna toetame meie, Euroopa Parlament, isikut, keda me pole iial kohanud, Troy Davist, kes peaks hukatama käesoleva kuu lõpus. Kas suudate kujutleda ennast tema asemel, olles veetnud 17 aastat oodates kas õigeksmõistmist või hukkamist, kui on olemas tugevad tõendid ta süütuse kohta, seitse tunnistajat, kes oma tunnistused tagasi võtsid, ja nõnda edasi. Me teame üpris vähe juhtumeid, kus inimene on hukatud ja tema süütus alles tagantjärele tõestatud. On hulk laialt teadaolevaid juhtumeid, kus inimestele on määratud surmanuhtlus, kuid nad on hukkamisest pääsenud, kuna on ilmnenud uusi tõendeid, mis näitavad, et nad ei olnud kuriteos süüdi.
<P>
Seepärast kutsume me täna jälle üles kõiki maailma riike, kus surmanuhtlust ikka veel kasutatakse, võtma viivitamatuid meetmeid selle kaotamiseks. Täna võtame me selge seisukoha surmanuhtluse vastu, seistes konkreetse isiku eest ja paludes USA kohtul Troy Davise kohtuasi uuesti läbi vaadata ning surmanuhtluse asemel leebem karistus määrata.
<P>
Minu arvates on konkreetse isiku toetamine, püüe kaitsta teda hukkamise eest, isegi kui ta on teinud tohutu vea, parim viis teha täiesti selgeks meie seisukoht surmanuhtluse kaotamise vajaduse kohta.
<SPEAKER ID="284" NAME="Ana Maria Gomes" LANGUAGE="PT">
Härra juhataja, kõige esmane inimõigus on elu pühadus. Surmanuhtlus on kõige lugupidamatum kõigist põlguse ülesnäitamise viisidest väärikuse, tsiviliseerituse ja progressi vastu. Just praegu, täpselt sellel hetkel, mil meie vabalt hingame ja kõneleme, on üks mees, Troy Davis, lukustatud oma kongi ja loeb minuteid, mis tal on jäänud elada. Ta on olnud surmamõistetu üle 15 aasta ning on alati eitanud kuriteo sooritamist, milles teda süüdistati. Mõned neist, kes tunnistasid tema vastu, on oma tunnistused tagasi võtnud või üksteisega vastuollu sattunud politsei survel saadud tunnistustes. Selgeid, objektiivseid ja veenvaid tunnistusi selles asjas ei ole. Troy Davise surmanuhtluse täideviimine Georgia osariigi võimude poolt on täielikus vastuolus surmanuhtluse moratooriumiga, mille ÜRO Peaassamblee võttis vastu eelmise aasta detsembris.
<P>
Kuigi moratoorium ei ole õiguslikult siduv, on sellel tohutu moraalne ja poliitiline tähendus. Nüüd oleneb nendest riikidest endast, kes sellest kinni ei pea, oma poliitika läbivaatamine seoses surmanuhtluse kaotamise ja inimõiguste täieliku austamisega. Georgia osariigil on nüüd võimalus selle juhtumiga anda demokraatia kõige põhilisematele väärtustele jälle tagasi sisu, mida need väärivad. Volinik Louis Michel kuulis hiljuti Sudaani presidenti Omar al-Bashiri ennast ütlevat, et samuti nagu Ühendriigid ei anna ka tema Rahvusvahelise Kriminaalkohtule välja neid, kellele on esitatud süüdistus inimsusevastastes kuritegudes. Ühendriikide eeskuju nendes kahes valdkonnas on häbiväärne ning me peame kasutusele võtma kõik Ühendriikide vastu kasutatavad vahendid näitamaks, et me ei aktsepteeri sellist hoiakut ega kohutavat näidet, mis toodi maailmale inimõiguste osas.
<P>
Seepärast on eluliselt tähtis, nagu nõutakse resolutsioonis, et Euroopa Liidu eesistujariik ja Euroopa Komisjoni delegatsioon Washingtonis esitaksid vastuväiteid, et hoida ära Troy Davise surmanuhtluse täideviimine, ning et Ühendriigid oma seisukoha surmanuhtluse kohta tõhusalt läbi vaataksid.
<SPEAKER ID="285" NAME="Józef Pinior">
fraktsiooni PSE nimel. - (PL) Härra juhataja, 2007. aastal toimus maailma 24 riigis 1252 hukkamist. Tegelik arv oli kahtlemata suurem. Neist hukkamisest pandi 88% toime Hiinas, Iraanis, Saudi Araabias, Pakistanis ja Ühendriikides.
<P>
Tahaksin tänasel arutelul tõstatada kaks küsimust. Esiteks ei ole ma absoluutselt nõus sellega, mida ütles mu kolleeg härra Czarnecki, et see küsimus põhjustab Euroopa Liidus eriarvamusi. See ei ole nii. Tahaksin härra Czarneckile meelde tuletada ametlikku seisukohta, mis on võetud roomakatoliku kiriku doktriinis ja mis oli ühtlasi paavst Johannes Paulus II isiklik seiskoht, kes seisis surmanuhtluse vastu. Mulle näib, et see peaks härra Czarneckile väga selgelt näitama enamuse seisukohta selles küsimuses ELi riikides.
<P>
Teine küsimus on muidugi praegune olukord, mis on seotud Troy Davise olukorraga Ühendriikides, keda ootab surmanuhtlus. Peame tegema kõik, mida suudame, et peatada selle surmanuhtluse täideviimist ning võimaldada uue kohtuprotsessi toimumine koos surmanuhtluse võimaliku asendamisega eluaegse vangistusega, kui tema süü tõestatakse.
<SPEAKER ID="286" NAME="Dumitru Oprea" AFFILIATION="PPE-DE">
(RO) Alates aastast 1990 on üle 40 riigi surmanuhtlusest loobunud ning praegu on see karistus seadusega keelatud rohkem kui 120 riigis.
<P>
Euroopa tasandil ei mõisteta kellelegi sellist karistust ega hukata teda kooskõlas Euroopa inimõiguste konventsiooniga, mis sisaldab artiklit 2 õiguse kohta elule ning protokolli nr 6 artiklit 1 "Surmanuhtluse kaotamine”.
<P>
Ülemaailmselt võib näha šokeerivat statistikat. 2006. aastal hukati üle 1591 inimese; 55 riigis mõisteti rohkem kui 3861 inimesele surmanuhtlus.
<P>
Ma arvan, et ühelgi inimesel ei ole õigust võtta teise inimolendi elu. Kuidas saab võtta midagi, mis ei kuulu sulle? Mu põhjenduse kohaselt ei saaks ma midagi taolist isegi kujutleda, eriti seetõttu, et surmanuhtlust kasutavates riikides ei ole raskete kuritegude arv selle karistuse tõttu vähenenud.
<P>
Me teeme ettepaneku asendada surmanuhtlus vabadusekaotusega.
<SPEAKER ID="287" NAME="Janusz Onyszkiewicz" AFFILIATION="ALDE">
(PL) Härra juhataja, meie arutelu võib muidugi vihjata ühele põhilisele küsimusele ja see on üldiselt öeldes mõistlikkus, aga ka moraalne aspekt, mis sisaldub kohtuotsustes, millega inimene surma mõistetakse. Üks argumentidest, mis minu arvates on selles arutelus väga oluline, on kahtlus ses suhtes, kas kedagi, keda süüdistatakse absoluutselt lõplikul moel, saab tunnistada süüdi teos, mille eest teda vastutavaks loetakse. Igas muus olukorras on alati võimalus kohtuotsus tühistada ja inimene normaalsesse ellu tagasi tuua. Surmaotsuse korral sellist võimalust ei ole. Seda silmas pidades eksisteerib peale puhtalt moraalse aspekti, kuigi ka see on äärmiselt tähtis, ka see õiguslik aspekt, mida peab arvestama. Seda eriti praeguse juhtumi puhul, mida me arutame, kus on suured kahtlused süüdistuse põhjendatuse osas.
<SPEAKER ID="288" NAME="Ewa Tomaszewska," AFFILIATION="UEN">
(PL) Härra juhataja, igaühel peaks olema õigus ausale kohtumõistmisele. Praegusel juhtumil, kui on niipalju kahtlusi süü osas ning seitse tunnistajat on oma ütlused tagasi võtnud, on tarvis kohtuasi uuesti läbi vaadata. Järgmine küsimus, mida ka mu eelkõnelejad juba mainisid, on surmanuhtluse pöördumatuse probleem. Kui on kahtlusi, siis on seda rohkem põhjust sellist karistust mitte kohaldada.
<SPEAKER ID="289" NAME="Maciej Marian Giertych" AFFILIATION="NI">
Härra juhataja, tahaksin kasutada selle arutelu pakutud võimalust kutsuda üles moratooriumi kehtestamisele õnnetute sündimata inimolendite surmanuhtlusele. Tsiviliseeritud riikidel on ülim aeg lõpetada abortide tegemine.
<SPEAKER ID="291" NAME="Olli Rehn">
komisjoni liige. - Härra juhataja, Euroopa Liit on kindlalt surmanuhtluse kasutamise vastu ning tegutseb aktiivselt selle kaotamise nimel kogu maailmas.
<P>
Riikides, kus surmanuhtlus veel kehtib, seab EL eesmärgiks selle kasutusala järk-järgult piirata, samuti kehtestada moratoorium, et surmanuhtlus saaks täielikult likvideeritud.
<P>
1998. aastal vastu võetud ja 2008. aastal läbi vaadatud suunistes ELi poliitika kohta kolmandate riikide suhtes surmanuhtluse küsimuses on sätestatud raamistik ELi meetmetele. Need sisaldavad deklaratsioone või demarše rahvusvahelises ulatuses ja kolmandate riikide suhtes, kaasa arvatud Ameerika Ühendriigid.
<P>
Mis puutub USAsse, siis on EL sügavalt mures hukkamiste taasalustamise pärast, kui maikuus surmanuhtluselt tegelik moratoorium võeti.
<P>
Oleme USA valitsust pidevalt innustanud uuesti kehtestama moratooriumi surmanuhtlusele föderaalsel tasemel ning loodame, et Ühendriigid kaaluvad surmanuhtluse seadusega kaotamist lähemas tulevikus.
<P>
Me võtame arvesse parlamendi resolutsiooni ettepanekut seoses Troy Davise üksikjuhtumiga. Meil on teavet meie Washingtoni delegatsioonilt, et Georgia kuberner ei ole veel hukkamiskorraldusele alla kirjutanud ning et nähtavasti ei kiirustagi ta seda tegema.
<P>
Komisjon koos ELi liikmesriikide ja eesistujariigiga jälgib seda juhtumit muidugi väga tähelepanelikult.
<SPEAKER ID="292" NAME="Juhataja">
Arutelu on lõppenud.
<P>
Hääletus toimub arutelude lõppedes.
<SPEAKER ID="295" NAME="Neena Gill" AFFILIATION="PSE">
Härra juhataja, härra Matsakis vihjas siin enne minule ja ma tahan sellele vastata. Ma ei tahtnud kuritarvitada registreerimata sõnavõtu süsteemi eelmisel arutelul, mis peeti tähtsas surmanuhtluse küsimuses. Kuid ma arvan, et ta viitas mu mõistmatusele esmatähtsate küsimuste osas. Tahaksin lihtsalt protokolli jaoks öelda, et olen olnud kaasatud mitmesse esmatähtsasse küsimusse ning võiksin öelda, et see on kõige vähem läbipaistev ja avatud süsteem, mis meil on.
<P>
Muidugi oleme seda oma fraktsioonis arutanud, kuid esmatähtsad küsimused lepitakse kokku ainult neljapäeval enne Strasbourgi ning enne seda toimub tunniajane kokkusaamine, kus esmatähtsad küsimused kiiresti kokku klopsitakse.
<P>
Ma arvan, et mõned neist küsimustest ei ole esmatähtsad ja neid tuleks selles parlamendis korralikult arutada, et säilitada tema usaldusväärsust.
