<CHAPTER ID="004">
Põllumajandussaaduste ja -toodete teavitamis- ja müügiedendusmeetmed (arutelu) 
<SPEAKER ID="037" NAME="Juhataja">
Päevakorra järgmine punkt on härra Dumitriu raport põllumajanduse ja maaelu arengu komisjoni nimel ettepaneku kohta võtta vastu nõukogu määrus, millega muudetakse määrust (EÜ) nr 3/2008 põllumajandussaaduste ja -toodete teavitamis- ja müügiedendusmeetmete kohta siseturul ja kolmandates riikides - C6-0313/2008 -.
<SPEAKER ID="038" NAME="Constantin Dumitriu  " LANGUAGE="RO">
Mul on hea meel käesoleva võimaluse üle arutada täiskogu istungil küsimust, mis on oluline mitte ainult ühenduse põllumajandusvaldkonnale, vaid ka Euroopa majandusalasele konkurentsivõimele tervikuna.
<P>
Ajal, mil meie riikide majandused kannatavad globaalse kriisi tagajärjel ja kui nõudluse tõstmine põllumajandussaaduste ja -toodete järele on kohustuslik, pakub meile määruse nr 3/2008 muutmine põllumajandussaaduste ja -toodete teavitamis- ja müügiedendusmeetmete kohta siseturul ja kolmandates riikides täiendavat mõjujõudu toetada põllumajandustootjaid ning sellest tulenevalt ELi majandust.
<P>
Euroopa Nõukogu määrus nr 3/2008, mis ühendab ühte teksti määrused 2702/1999 ja 2826/2000, võtab arvesse Euroopa Komisjoni uusi poliitilisi lähenemisi seaduste lihtsustamise osas, samas saavutades ka eesmärgi hõlbustada haldusprotseduure Euroopa institutsioonides. Antud määruse alusel võib ühendus rakendada siseturul ja kolmandate riikide turgudel teatud arvu põllumajandussaaduste ja -toodete puhul teavitamis- ja müügiedendusmeetmeid, samas säilitades meetmete konkreetset iseloomu vastavalt turule, kus neid rakendatakse.
<P>
Antud poliitika pakub vastust tegelikule vajadusele liikmesriikide poolt edendada oma põllumajandussaaduste ja -toodete mainet, eriti kvaliteedist, toiteväärtusest ja toidu ohutuse standartidest tuleneva kasu osas nii Euroopa tarbijate kui muude riikide tarbijate seas. Samuti aitab see avada uusi turgusid ning on võimendava mõjuga riikliku ja erasektori algatustele.
<P>
Euroopa Komisjonis algatatud muudatusettepanekute eesmärgiks on lubada huvitatud liikmesriikidel kujundada asjakohane kava, mille ettepanekute koostamisse kaasatud organisatsioonid ei soovi esitada kavasid kolmandates riikides rakendamiseks. Selle tagajärjel on liikmesriikidel võimalus laiendada antud kavadega sihistatavate meetmete rakendusala ning samuti taotleda rahvusvaheliste organisatsioonide abi antud meetmete rakendamisel. Arutletav raportiprojekt kavandab komisjoni ettepanekule teatavad täiendused ja kohandamised, mis on vajalikud, et täpsustada ja täiendada määruse loogikat.
<P>
Esiteks kavandame viia sisse konsultatsioonid liikmesriikide sihtsektorites tegutsevate kutsealaste liitude ja organisatsioonidega, mis on kaasatud põllumajandussaduste ja -toodete teavitamis- ja müügiedendusmeetmete kujundamise protsessi nii siseturul kui kolmandates riikides. Pidades silmas nende asjatundlikkust ja olulist rolli, mida antud liidud ja organisatsioonid ühtlasi etendavad kvaliteedi tagamisel ja juhtimisel, on absoluutselt esmatähtis, et nendega konsulteeritaks. Samal ajal toetame seda, et kõnealuseid kavasid koostatakse nende järele tuntava vajaduse ja nende ajakohasuse hindamise alusel, kindlustades meile, et vahendeid kulutatakse tulemuslikult kavades, mis täidavad eesmärki aidata edendada ühenduse toodete müüki.
<P>
Samuti kavandame sektorite laiendamist, milles võivad rahvusvahelised organisatsioonid rakendada kolmandatele riikidele teavitamis- ja müügiedendusmeetmeid. Teavitamis- ja müügiedendusmeetmed on asjakohased ka veinisektorile, nii ELi siseturul kui kolmandates riikides. Nagu see kehtib ka oliiviõli ja lauaoliivide sektori puhul, on ka veinisektoris olemas rahvusvahelised organid, nagu näiteks Rahvusvaheline Viinamarja- ja Veiniorganisatsioon, mis võivad kindlustada kolmandates riikides liikmesriikide kavandatavate kavade rakendamise, levitades seeläbi infot nende veinide omaduste ja eeliste kohta, millel on kaitstud päritolunimetus, ja nende kohta, millel on kaitstud geograafiline tähis.
<P>
Teine muudatus, mille teile välja käime, on suunatud Euroopa Liidu kaasrahastamise protsendi tõstmisele 60%-lt 70%-le ajal, mil väikestel tootjatel on finantskriisi tõttu üha raskem saavutada ligipääsu rahastamisele. Finantstoeta ähvardab neid pankrotistumine, kuna neil pole mõjujõudu oma toodete müügi edendamiseks ja nad seisavad silmitsi turunõudluse langusega.
<P>
Antud ettepanekute eesmärk lõppkokkuvõttes on tekitada turunõudlust, et tõsta tootmist ja toetada Euroopa majandust tervikuna. Antud eesmärgi saavutamine aitab meil ületada käesolevaid raskeid aegu, mida üle elame. Euroopa Liidu põllumajandus- ja toidukaupade kvaliteet on eelis, mida meil on vaja ära kasutada, et tagada Euroopa majanduse konkurentsivõimelisus ning kõrgemad kasumid tootjatele.
<P>
Loodan, et soovitusi, mida vastu võtame, rakendavad Euroopa Komisjon ja liikmesriigid nii pea kui võimalik, sest me ei saa lubada endale aja raiskamist taolistes oludes, kui Euroopa kodanikke tabavad äärmiselt sügava majanduslanguse tagajärjed. Kavandatavad meetmed ei lahenda mõistagi kõiki ühenduse põllumajandus- ja toidukaupade turundamise ja müügiedendusega seotud probleeme.
<P>
Traditsiooniliste toodete registreerimisega seotud bürokraatia lihtsustamiseks märgistuse "Valmistatud Euroopa Liidus" sisseviimine ning madalamate kvaliteedi- ja ohutusstandartidega kolmandatest riikidest imporditud toodete probleemi lahendamine on mõned valdkondadest, mida arvestama peame, et tõsta ühenduse toodete turuosa. Tänan tähelepanu eest ning ootan huviga teie kommentaare ja küsimusi.
<SPEAKER ID="040" NAME="Mariann Fischer Boel">
komisjoni liige. - Härra juhataja, esiteks soovin tänada raportööri, härra Dumitriud, ning põllumajanduskomisjoni liikmeid suurepärase raporti eest komisjoni ettepaneku kohta, mis käsitleb põllumajandussaaduste ja -toodete teavitamis- ja müügiedendusmeetmeid sise- ja välisturul.
<P>
Sooviksin rõhutada käesolevas raportis käsitletavate küsimuste olulisust. Arvan, et me kõik nõustume, et Euroopa põllumajandussaaduste ja -toodete müügi edendamine on tohutult oluline nii seesmiselt kui välimiselt. Olen veendunud, et põllumajandussaaduste ja -toodetega kauplemine jätkab tulevikus kasvu - isegi, kui peame möönma, et oleme hetkel majanduskriisi tõttu silmitsi vastulöögiga. Ent tohutuid võimalusi avaneb Euroopa toodetele kolmandate riikide turgudel ning meie müügiedenduskampaania peaks aitama Euroopa tootjatele neid uusi turgusid avastada.
<P>
Enne raporti sisu käsitlemist sooviksin seda vaadelda suuremas plaanis. 2008. aastal võttis komisjon vastu 42 kava siseturu ja kolmandate riikide kohta, mis kujutasid endast kolme aasta jooksul 128 miljoni euro suurust eelarvet. Eeskirjade kohaselt pidanuks tollal poole sellest summast rahastama ühendus.
<P>
Komisjoni ettepaneku eesmärk on võimaldada liikmesriikidel käivitada Euroopa Liidu kaasrahastamise abil kavasid kolmandates riikides - nagu raportöör seda kirjeldas, sest täna on antud võimalus olemas vaid siseturu puhul. Samuti peaks olema võimalik neid kavasid rakendada rahvusvahelistel organisatsioonidel.
<P>
Raportööri ja tema kolleegide kolm kõige olulisemat muudatust on järgmised: esiteks, teha liikmesriikidele kohustuslikuks konsulteerida kavandatavate kavade osas kutseühingutega; teiseks sätestada, et rahvusvaheliste organisatsioonide poolne rakendamine pole ainult rahvusvahelisele oliiviõlinõukogule eraldatud võimalus, vaid üldine võimalus, näiteks - nagu siin täna mainitud - samuti veinivaldkonnale, ning eelarve poolelt suurendada kaasrahastamise määra.
<P>
Antud muudatusettepanekute suhtes rõhutaksin, et liikmesriigid tegelikult juba konsulteerivad kutseühingutega, et tagada, et neil on tootjate toetus. Eelistaksin, et partnerluslähenemine jätkuks vabatahtlikul alusel.
<P>
Minupoolne rahvusvahelise oliiviõlinõukogu mainimine on mõeldud ainult näitena arutelude tõttu, mis on hiljuti kogu oliiviõlivaldkonna osas aset leidnud. Kindlasti ei jää sellest välja muud rahvusvahelised organisatsioonid, nagu Rahvusvaheline Viinamarja- ja Veiniorganisatsioon.
<P>
Eelarve rahastamise suhtes käib muidugi arutelu ühendusepoolse kaasrahastamise tasandil, kuid arutasime antud küsimust kahe teavitamist ja müügiedendust puudutava määruse ühendamisel 2008. aastal, seega ma ei arva, et peaksime arutelu antud küsimuses taasavama.
<P>
Lubage mul kasutada võimalust öelda, et kui leppisime kokku veinireformi asjus, tunnustasime oma toodete müügi edendamise tähtsust kolmandate riikide turgudel. Seetõttu käisime veini eelarve arukama ja intelligentsema kulutamise huvides välja 120 miljoni euro sihtotstarbelise eraldamise igal aastal meie veinitoodete müügi edendamiseks kolmandate riikide turgudel eraldi eelarvereana. Ent kuna liikmesriigid - ning eriti uued liikmesriigid - ei tahtnud olla olukorras, kus seda raha eraldati sihtotstarbeliselt nii, et kulutamata jätmisel läks see kaduma, lülitasime selle 120 miljonit eurot riiklikesse raamistikesse, nii et liikmesriigid saaks ise otsustada. Igal juhul annab see selge signaali, et ühendus tõesti hoolib ja tõesti tunnustab Euroopa toodete tugeva propageerimise tähtust. Ootan huviga siinset tänast arutelu.
<SPEAKER ID="041" NAME="Petya Stavrevа" LANGUAGE="BG">
Härra juhataja, volinik, daamid ja härrad, sooviksin õnnitleda raportööri, härra Dumitriut, käesoleva objektiivse raporti puhul, mis kajastab ühenduse kõnealuse sektori tegelikke vajadusi Euroopa tootjate müügi edendamise osas.
<P>
Raport sisaldab meetmeid, mis aitavad avada uusi turgusid ja teha meie põllumajandustootjate toodangu kasumlikuks. Antud poliitika rahuldab liikmesriikide vajadusi, kes soovivad edendada oma põllumajandustoodangu müüki nii ühenduse tarbijate kui kolmandate riikide seas.
<P>
Raport annab suurepärase võimaluse rõhutada kvaliteeti, toiteväärtust, tootmismeetodeid ja toodetud toidu ohutust. Toetan raportööri ettepanekut pakkuda huvitatud riikidele võimalust esitada infokavasid kolmandatele riikidele, kui viimastel antud võimalust pole.
<P>
Kõnealune muudatus lubab Euroopa riikidel laiendada antud kavades ettenähtud meetmete praktilist rakendusala ning taotleda rahvusvahelistelt organisatsioonidelt abi nende rakendamisel. Arvan, et antud programmide kujundamise protsessi jooksul tuleks võtta arvesse olulist rolli, mida etendavad igas riigis liidud ja tööstusorganisatsioonid, kellel on objektiivne pilt sellest, mis igas tööstuses toimub.
<P>
Peame märkima ära teatavate rahvusvaheliste organite olulisust konkreetsete ELi regioonide jaoks tüüpiliste toidukaupade spetsiifiliste omaduste ja eeliste müügi edendamisel. Toetan raportööri ettepanekut tõsta ühenduse finantsosaluse protsendimäära, nii et saaks pakkuda täiendavat abi liikmesriikides valitud projektidele. Soovitan teil tungivalt härra Dumitriu raportit toetada.
<SPEAKER ID="042" NAME="Bogdan Golik" LANGUAGE="PL">
Härra juhataja, volinik, õnnitlen siiralt hr Dumitriut hea raporti puhul, mis on jätkuks varem koostatud raportitele, milles rääkisime müügiedendusest ja Euroopa Liidu poolt eraldatud rahasummadest müügiedenduseks kolmandates riikides.
<P>
Põllumajandussaaduste ja -toodete teavitamis- ja müügiedendusmeetmed siseturul ja kolmandates riikides etendavad tohutut rolli brändi "Valmistatud Euroopas" positiivse maine loomiseks. Olen seda ammu rõhutanud ning mitu aastat aktiivselt tegutsenud jõupingutustes lihtsustada kogu teavitamise ja müügiedenduse süsteemi. Oma sõnavõttudes olen korduvalt rõhutanud vajadust propageerida kolmandate riikide turgudel brändi "Valmistatud Euroopas". Eriti õigustatud on see tänastes formaalsetes ja õiguslikes tingimustes.
<P>
Kooskõlas Hongkongis peetud kuuenda WTO ministrite konverentsi deklaratsiooniga kõrvaldatakse aastal 2013 igasuguste ekspordidotatsioonide ja võrdväärse mõjuga ekspordimeetmete põhimõtete kasutamine. Pidades silmas kolmandate riikide turgudel tehtavate müügiedenduskampaaniate korraldamise keerukat iseloomu ning taoliste meetmete kõrgemaid kulusid märkimisväärsete vahemaade puhul, iseäranis Aasias või Ameerikas, ei tekitanud müügiedendustegevuste tugimehhanism kutseühingutes eriti huvi.
<P>
Euroopa Komisjoni ettepanek võimaldab nende tegevust stimuleerida. Liikmesriikides teostatavad müügiedenduskavad pakuvad võimalust üksustel koos töötada, kui neil pole õnnestunud korraldada ja rahastada neid tegevusi omal käel. Sellele vaatamata tuleks jätkata jõupingutusi ühenduse protsentuaalse osa suurendamiseks antud liiki projekti rahastamisel. Mainin näitena Ameerika Ühendriike, kus kulutatakse müügiedendustegevustele mitu korda enam kui on kogu raha, mis eraldatakse veini ja muude toodete edendatavatele tegevustele terves Euroopa Liidus.
<P>
Põllumajandussaduste ja -toodete kaubandusvoo liberaliseerimisele vaatamata võib olla ühenduse toodangu müügiedenduse toetamise vahend kolmandate riikide turgudel ainuke kasutadaolev instrument, mis on kooskõlas WTO Doha arengukava vooru põllumajanduse raamkokkuleppega. Bränd "Valmistatud Euroopas" on võimalus säilitada konkurentsivõimet ning pikemas perspektiivis isegi tugevdada Euroopa põllumajandus- ja toidukaupade atraktiivsust ning laiendada nende turgu.
<P>
Sooviksin tänada komisjoni antud meetmete eest, millest oleme parlamendis korduvalt kõnelnud ning mis on kaasa arvatud, ja iseäranis kutseühingute panuse vähendamise eest 20%-lt 10%-le ning müügiedendustegevuseks kasutada olevate vahendite suurendamise eest.
<SPEAKER ID="043" NAME="Seán Ó Neachtain" LANGUAGE="GA">
Härra juhataja, tervitan soojalt härra Dumitriu raportit ning sooviksin õnnitleda tehtud töö puhul.
<P>
Käesolev eelarve annab liikmesriikidele suurepärase võimaluse leida turgusid nii Euroopa sees kui väljaspool. Iirimaalt tulnuna sooviksin öelda, et meie tervislike, värskete toiduainete müümine maailma turgudel, iseäranis Aasias, on meile Iirimaal suureks abiks. Ent nagu mu kolleegidki, sooviksin öelda, et näen siin paremat võimalust käesoleva eelarvega seonduvate eeskirjade lihtsustamiseks, nii et kaubanduse rahavarule ligipääsemine oleks praegusest lihtsam ning muidugi tuleb eelarvet ka suurendada, nagu on öeldud. See on väga oluline, mitte ainult liikmesriikidele, vaid Euroopale tervikuna.
<SPEAKER ID="044" NAME="Friedrich-Wilhelm Graefe zu Baringdorf" LANGUAGE="DE">
Härra juhataja, volinik, nõustun teiega, et reklaam on oluline. Ent reklaam luuakse mitte ainult professionaalsete rünnakute, vaid ka sündmuste tulemusena regioonis, kust toiduained pärit on.
<P>
Kui maailm seostab meid veiste spongioosse entsefalopaatiaga, kui oleme muutnud oma vapilooma hulluks või kui, nagu praegu, väljastavad riigid toodete tagasikutseid dioksiiniprobleemi tõttu - mis muidugi ka maailmas levib - ning kui teleuudistes ümber maailma näidatakse miljoneid hukatud haigeid kariloomi, kujutab see endast teatavat liiki reklaami: negatiivset reklaami.
<P>
Peame olema siinkohal ettevaatlikud, et vältida vastuolu. Ühest küljest räägime headest toodetest, kuid teisest küljest on negatiivseid teateid - kuid me teeme selle kallal tööd, nagu oleme äsja arutelust ning meie järeldustest näinud.
<P>
Kui soovime reklaamida väljaspool - jah, õige, meil on mõjuv põhjus seda teha, kuna meil on head tooted - ei taha ma, et tegemist oleks üldistatud reklaamiga, vaid Euroopa mitmekesisust näitava reklaamiga. Nagu teate, on meil Saksamaal olukord, kus föderaalne konstitutsioonikohus on teinud otsuse teatavat liiki, kohustusliku lõivuga kohustusliku reklaami vastu. Selles juhiti tähelepanu, et reklaam, mis ei erista üksikuid omadusi, ei tõsta müüki ning et selle asemel on oluline, et üksikud tootjad saaksid reklaamida oma konkreetseid tooteid.
<P>
Lisaks on üha olulisem - mitte ainult Euroopas, vaid väljaspool - kirjeldada mitte ainult lõpptoote kvaliteeti, vaid ka protsessi kvaliteeti. Milline on olukord loomakaitse, keskkonna, koostisainete, põllumajanduse struktuuri, õiglase kaubanduse osas? Need on kõik kriteeriumid, mis ei mõjuta ilmtingimata lõpptoote kvaliteeti, kuid on muutumas üha olulisemaks tarbijaile. Peame selle seetõttu ka oma reklaami lülitama ning mõistma, et Euroopa maine maailmas selle tulemusena paraneb.
<SPEAKER ID="045" NAME="Ilda Figueiredo" LANGUAGE="PT">
Härra juhataja, volinik, daamid ja härrad, meil on tarvis silmas pidada, et oluline on parandada põllumajandussaaduste ja -toodete teavitamis- ja müügiedendusmeetmete tingimusi ja toetust nii Euroopa Liidus kui ka kolmandates riikides, laiendades Euroopa Komisjoni esitatud ettepanekute ulatust.
<P>
Seetõttu toetame raportööri ning põllumajanduse ja maaelu arengu komisjoni ettepanekuid, nimelt neid, mis on suunatud suuremale sekkumisele ning kutseühingute ja sektoris tegutsevate organisatsioonide rolli tugevdamisele, pidades silmas nende asjatundlikkust ning olulist osa, mida nad etendavad kvaliteedijuhtimise kindlustamisel, sealhulgas kava koostava liikmesriigi liidud ja organisatsioonid, ja lisaks ka ühenduse finantsosaluse protsendi tõstmist. Oluline on, et leidub täiendavat abi, eriti liikmesriikide valitud projektide jaoks.
<P>
Samamoodi arvame, et teavitamis- ja müügiedendustegevusest kolmandates riikides peaks olema kasu muudele olulistele toodetele peale oliiviõli ja oliivide, rõhuasetusega päritolunimetuste või kaitstud geograafiline tähistega veinidele. Ses suhtes mainin samuti siinkohal põllumajandusettevõtjate liitude olulist rolli, rõhuasetusega veinikeldritele ja teistele väikeste ja keskmise suurusega põllumajandusettevõtjate liitudele, kelle eksistents on fundamentaalse tähtsusega nende põllumajandusettevõtjate taimekasvatussaaduste voo kindlustamisel, kes omal käel ellu jääda ei suudaks.
<P>
Veel kord kutsuksin üles tõhustama tuge, et antud põllumajandusettevõtjate liidud suudaksid täielikult täita oma rolli perepõllumajanduse toetamisel ning nende toodetava kõrgkvaliteetsete põllumajandussaaduste ja -toodete propageerimisel, mis on olulised meie riikide elanikkonna tervisliku toidusedeli tagamiseks.
<P>
Seetõttu hääletame käesoleva raporti poolt.
<SPEAKER ID="046" NAME="Witold Tomczak" LANGUAGE="PL">
Härra juhataja, volinik, Euroopa Liit on paljude põllumajandussaaduste ja -toodete oluline eksportija, kuid ELi põllumajanduse tuleviku määrab tarbimine siseturul. Selle stimuleerimine võib tuua kasu põllumajandusettevõtjatele, tarbijatele ja tervetele majandustele.
<P>
Paljudes liikmesriikides ei ole terviseks oluliste toidukaupade tarbimine kõrge ning selle kasv teavitamise ja müügiedenduse teel on väga soovitav. Ent on oluline, et ELi põllumajandusettevõtjad ning iseäranis väikesed ja keskmise suurusega põllumajandusettevõtted, mis moodustavad 95% kõikidest põllumajandusettevõtetest, saavad kõnealustest kavadest kasu.
<P>
Antud kavad peaks rikastama tarbijate teadmisi tervislikust toitumisest ning samas jätma valiku neile. Just seepärast tasub ära järgmiste sammude astumine: konsultatsioonide korraldamine tervisliku toitumise valdkonna spetsialistidega ning müüjate koolitamine, kes peaks olema tervisliku toitumise asjus tarbijate nõuandjateks. Edendatavate toodete tervisehüvesid ja toitude tootmist puudutava info hea esitlus on oluline. Toiduetikettidel olev info on ebapiisav.
<P>
Suurte toiduainekontsernide masstoodetud toidu propageerimine võib kõnealust kava ohustada, kuna nemad suudavad panna kokku tulemuslikke kavasid ja nende käsutuses on parimad spetsialistid. Ent kas see ei kompromiteeri kõrgkvaliteetsete toitude edendamist?
<P>
Samuti on väga oluline toodetel oleva aegumiskuupäeva loetavus, nagu ka tarbijate teadlikkus tooteetikettidel leitava info tähendusest.
<SPEAKER ID="047" NAME="Maria Petre" AFFILIATION="PPE-DE">
(RO) Esiteks sooviksin õnnitleda kolleegi kogu nähtud vaeva puhul, mis ta raportöörina on näinud ELi seadusandluse lihtsustamisel, et halduskulusid kahandada, mida on meil väga tarvis teha.
<P>
Euroopa Liidu poolt rakendatavad teavitamismeetmed on vastuseks reaalsele liikmesriikidepoolsele vajadusele edendada oma põllumajandussaaduste ja -toodete mainet nii Euroopa tarbijate ka muude riikide tarbijate seas, eriti kvaliteedi ja toiteväärtuse ja lisaks ka toidu ohutuse ja ohutute tootmismeetodite osas. Kvaliteediraportöörina on mulle meie Euroopa toodete konkurentsieelis väga südamelähedane.
<P>
Käesolev seadusemuudatuse ettepanek pakub huvitatud liikmesriikidele võimalust kavandada teavitamiskavasid, sealhulgas siis, kui kolmandate riikide jaoks pole kavasid esitatud. Käesoleva muudatuse tulemusena saavad liikmesriigid võimaluse laiendada antud kavadega sihistatavate meetmete rakendusala ning taotleda antud meetmete rakendamisel rahvusvaheliste organisatsioonide abi. Euroopa Liidu rahalise osaluse protsentuaalset määra on tarvis tõsta, et pakkuda täiendavat tuge liikmesriikide valitavatele projektidele ajal, mil üldiselt kitsenevad tingimused, milles riiklikud organisatsioonid ja ametivõimud üritavad hankida summasid kaasrahastamisesse panustamiseks.
<P>
Toetan ideed, et valitud kavade rakendamise ülesandeks saanud organisatsiooniks peaks olema rahvusvaheline organisatsioon, eriti kui kava eesmärgiks on propageerida kolmandates riikides oliiviõli ja lauaoliivide sektorit, rääkimata päritolunimetuste või kaitstud geograafilise tähistega veinide sektorist.
<P>
Samas peame pidama silmas olulist rolli, mis on liikmesriikide sihtsektorites tegutsevatel kutseühingutel ja organisatsioonidel põllumajandussaaduste ja -toodete teavituskavade kujundamisel. Sooviksin võtta kokku, tänades veelkord raportööri ning eriti volinik Vassilioud, sest ta on võtnud vastu kõik ettepanekud, mis me raportis teinud oleme.
<SPEAKER ID="048" NAME="Alessandro Battilocchio" AFFILIATION="PSE">
(IT) Härra juhataja, daamid ja härrad, viimase paari kuu jooksul, eelkõige parlamendi käesolevas koosseisus, oleme tunnistanud pidevat langust meie põllumajandusettevõtjate toes ning eeskirjades, mis varem kaitsesid meie tööstust odavate importide eest väljastpoolt ELi, et vabastada ressursse käesoleva aastatuhande uute keskkonnaga seotud majanduslike ja sotsiaalsete väljakutsetega toimetulekuks ning rahvusvaheliste kaubanduslepete täitmiseks.
<P>
Põllumajanduse ja maaelu arengu komisjoni liikmena ning, mis veelgi tähtsam, esindades riiki, mis on pälvinud ülemaailmse tunnustuse ja lugupidamise oma põllumajandussaaduste eest - pean silmas oliiviõli, veini ja juuste -, saan vaid kiita heaks igasugused meetmed, mida komisjon võib välja käia kõrgkvaliteetsete Euroopa saaduste kaitsmiseks ning võimalusel nende saaduste turundamise edendamiseks nii siseturul kui välismaal.
<P>
Kõnealune infokava on tegelikult iseäranis oluline, kuna teeb Euroopa ja teistele tarbijatele selgeks, et meie saadused ei võistle nendega, mis võivad olla odavad, pärit muudest riikidest, vaid et nad esindavad hoopis alternatiivi, mis keskendub kvaliteedile ja tootmismudelile, mis austab keskkonda ja sotsiaalseid ning loomade heaolu standardeid, mis omakorda toovad loomulikult kasu inimeste tervisele.
<P>
Seadus, mille üle antud täiskogus iga päev hääletame, võib tulla teatava hinnaga, eelkõige meie tootjate jaoks. Just seepärast peame pakkuma neile kõikvõimalikku abi, nii et meie toodete rikkus ja kvaliteet ei lähe kaduma ega eemaldu üha homogeensemalt globaalselt turult. Antud põhjusel toetan raportööri muudatusettepanekuid, mille eesmärgiks on suurendada komisjoni kaasrahastamist, laiendada rahastatavaid tegevusi ning, mis kõige olulisem, suurendada tootjateliitudes osalemist, mis on kõige paremas seisus, et kaitsta oma üha nõudlikumatele tarbijatele toodetud saaduste kvaliteediomadusi.
<SPEAKER ID="049" NAME="Alexandru Nazare" AFFILIATION="PPE-DE">
(RO) Täna arutame raportit, mis on Euroopa põllumajanduse jaoks äärmiselt oluline. Nagu raportöör ise on rõhutanud, pakuvad Euroopa toodete kvaliteet ja ohutus konkurentsieelist, mida pole veel piisavalt ära kasutatud..
<P>
Meetmed, mis on suuantud kõnealuste toodete teavitamise ja müügiedenduse kohta, nende kvaliteedi ja ohutusstandartide kohta, millele nad vastavad, võivad vallandad ahelreaktsiooni, tõstes nõudlust, tõstes põllumajandustootjate toodangut ja kasumit ning luues uusi töökohti, mis tähendab kaudselt ka majanduslikku kasvu. Antud meetmeid tuleb suunata võrdselt tarbijatele siseturul ja nendele, kes on kolmandates riikides.
<P>
Ärgem unustagem konkurentsi, millega seisame silmitsi siseturul teiste riikide tootjate poolt, kes pakkuvad tooteid, mis on mõnikord odavamad, kuid mille puhul on väga tihti kvaliteet ja ohutusstandardid palju madalamad. Tarbijatel on tarvis ära tunda ühenduse tooted ja teada, miks need on teistest tervislikumad. Lõpuks peavad nad teadma, et antud toodete ostmine toetab Euroopa põllumajandusettevõtjaid ning põllumajandussaaduste tootjaid ning seetõttu Euroopa majandust.
<P>
Hindan iseäranis raportööri algatust olulise rolli tunnustamisel, mida kutseühingud ja organisatsioonid etendavad, sest enamikul juhtudest on neil asjatundlikkust, mida riigi institutsioonidel pole. Samuti on nad palju paremini tuttavad tegeliku turuolukorraga ja selle nõudmistega. Samal ajal arvan, et ettepanek tõsta kaasrahastamise protsenti on absoluutselt hädavajalik käesolevas laenukriisis. Arvan tugevalt, et see tõstab nende vahendite kasutamise määra.
<P>
Lõpuks sooviksin õnnitleda raportööri, härra Dumitriut, kogu nähtud vaeva ja ettepanekute puhul - seisukoht, mida minu arvates kõik kaasliikmed jagavad.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Sooviksin õnnitleda raportööri, härra Dumitriut. Põllumajandussektor on oluline liikmesriikide majandustele, sest tagab toidu elanikkonnale, põllumajandussaadused ja -tooted ekspordiks, rääkimata arvukatest töökohtadest. Euroopa Liit peab suutma tagada oma elanikkonnale küllaldasi toidukoguseid mõistlike hindadega.
<P>
On ilmne, et tiheda konkurentsiga turul on muutumas üha olulisemaks põllumajandussaaduste ja -toodete teavitamis- ja müügiedendusmeetmed siseturul ja kolmandates riikides. Kutseühingute ja organisatsioonidega tuleb konsulteerida põllumajandussaaduste ja -toodete müügiedenduskavade koostamise puhul. Arvan, et käesolev määrus julgustab Euroopa põllumajandustootjaid oma põllumajandussaaduseid ja -tooteid propageerima.
<P>
Rumeenial on tohutu arv põllumajandussaadusi, mida me kahjuks Euroopa turgudel ei kohta, olgugi et neist paljud on keskkonnasõbralikud. Antud tooteid propageeriv kampaania toob kasu nii Euroopa tarbijatele kui Rumeenia põllumajandustootjatele. Iseäranis majanduskriisi aegadel jääb põllumajandussektor ilmselgelt üheks sektoriks, millele tuleb pöörata eritähelepanu ühes piisavate kavade ja rahastamisega.
<P>
Kriisiolukorras peavad liikmesriigid keskendama suuremat tähelepanu prioriteetide seadmisel. Just seetõttu arvan, et põllumajandus peab jääma sektoriks, mida toetatakse, sest see on oluline Euroopa majandusele.
<SPEAKER ID="051" NAME="Nicodim Bulzesc" AFFILIATION="PPE-DE">
(RO) Sooviksin esiteks õnnitleda raportööri kogu tehtud töö puhul käesoleva raporti kallal, mis tõstatab väga olulise küsimuse. Liikmesriikide poolt on olemas reaalne vajadus propageerida oma põllumajandussaaduste ja -toodete mainet, nii Euroopa Ühenduse tarbijate kui teiste riikide omade seas.
<P>
Sooviksin esile tõsta kaks käesolevas raportis mainitud ettepanekut. Nõutakse, et tõstetaks Euroopa Ühenduse rahalise osaluse protsenti, et pakkuda liikmesriikide valitavatele projektidele täiendavat tuge ajal, mil üldiselt kitsenevad tingimused, milles riiklikud organisatsioonid ja ametivõimud üritavad hankida summasid kaasrahastamisesse panustamiseks.
<P>
Käesoleva muudatuse teine lõik taotleb Euroopa Ühenduselt 70%-st rahalist osalust meetmete puhul, mis propageerivad puuvilju ja köögivilju lastele koolides. Arvan, et antud muudatusettepanekud on asjakohased, ning loodan, et antud algatust toetab nii palju Euroopa Parlamendi liikmeid kui võimalik.
<SPEAKER ID="052" NAME="Iosif Matula" AFFILIATION="PPE-DE">
(RO) Sooviksin õnnitleda raportööri kogu nähtud vaeva puhul ja panuse eest teavitamise ja müügiedenduse kavade rakendusala laiendamisse siseturul ja kolmandates riikides.
<P>
Üks käesolevas raportis esitatavatest kõige olulisematest muudatusettepanekutest on suurendada 10% nii Euroopa põllumajandussaaduseid ja -tooteid edendavate kavade Euroopa-poolset kaasrahastamist kui eelarveeraldisi piimatoodete, puu- ja köögiviljade propageerimiseks koolides.
<P>
Ühest küljest saab Euroopa kasu suuremast arvust aktiivselt propageeritavatest põllumajandussaadustest ja -toodetest, samas kui teisest küljest on ühenduse abist suurimateks abisaajateks lapsed ja õpilased.
<P>
Arvan, et väljakäidud meetmed on äärmiselt olulised, kuna nüüd enam kui kunagi varem on meil tarvis investeeringuid valdkondadesse, mis arenevad kiiresti ja võivad viia majanduse taastumiseni. Põllumajandus on üks selline valdkond ning Euroopa Liit suudab anda selle edendamisse märkimisväärse panuse.
<SPEAKER ID="053" NAME="Mairead McGuinness" AFFILIATION="PPE-DE">
Härra juhataja, suuremad toiduainete valmistajad üle maailma kulutavad müügiedendusele miljardeid - kasutades võib-olla ELis toodetud toitu, ent keskendudes mitte selle päritolule, vaid oma brändidele. Meil propageerivad staarkokad televisioonis oma iseäralikku toidutootmise versiooni, pääsedes ligi ringhäälingule ja miljonilistele eelarvetele. Ja meie siin kõneleme suhteliselt väikesest rahasummast kogu Euroopa toidu edendamiseks nii kogu maailmas kui sisemiselt. See on suur palve! Tegemist on väga hea raportiga, mida toetan täielikult, ning kiidan heaks meie voliniku siinsed tänased kommentaarid.
<P>
Olen iseäranis huvitatud ideest, et meil on tarvis müügiedendust väljaspool meie piire ning nõustuksin kogu südamest sellega, kuid samuti peame olema realistlikud selle suhtes, kuidas hakkame konkureerima ning kas oleme globaalsel turul konkurentsivõimelised. Võib-olla käsitleb volinik seda oma vastustes. Meie standardite küsimust tuleb tunnistada ja tunnustada. Kas seda tunnistatakse ja tunnustatakse WTOs?
<SPEAKER ID="054" NAME="Jim Allister" AFFILIATION="NI">
Härra juhataja, toetan väga tugevalt meie kõrgkvaliteetse toidu edendamist. Tänasel keerukal turul on kvaliteettoode parim varjupaik, kuid see nõuab tõepoolest külluslikku müügiedendust. 60%-ne kaasrahastamine oleks hea, kui see on saavutatav, ning avaldan kahetsust, et volinikul polnud võimalik ses suhtes olla niivõrd vastutulelik, kui lootsime.
<P>
Oma regiooni suhtes kutsuksin üles väga tugevalt regionaalset valitsust - keda pole õnnistatud suure algatusvõime või vahenditega, arvestades, kui palju ta raiskab oma ülejuhitud haldusele ning tarbetutele piiriülestele organitele - kasutama kõnealuseid ELi vahendeid ning seeläbi andma meie suurepärastele kohalikele saadustele turul parim võimalus. Ühes sellega, millest loodan Euroopa-poolset 70%-st tuge toidu ja köögiviljade propageerimisele meie koolides, loodan, et antud võimalus ei lähe kohaliku osakonna ükskõiksuse tõttu kaotsi.
<SPEAKER ID="055" NAME="Avril Doyle" AFFILIATION="PPE-DE">
Härra juhataja, soovin alustada tänusõnadega komisjonile hiljutise kinnituse eest rahastada 50%-lt An Bord Bia ettepanekut jagada Aasias järgmise kolme aasta jooksul teavet liha kohta, mille eest oleme väga tänulikud.
<P>
Kuigi toetan väga käesolevat ettepanekut, lubatagu mulle kaks ärilist hoiatust. Esiteks on ebatõenäoline, et teatud riigid, nagu Iirimaa, teabekavasid kokku panevad, kui kaubandus ei näita üles huvi. Teiseks, kuigi väljakäidud rahastamise tõstmine 60%-lt 70%-le puu- ja köögiviljade edendamiseks oleks käesolevas majanduskeskkonnas väga teretulnud, võib olla stiimul üldise müügiedenduse laiendamiseks piiratud, kuna kavadest saavad kasu nii panustajad kui need, kes ei panusta.
<P>
Sooviksin raportööri tänada.
<SPEAKER ID="056" NAME="Călin Cătălin Chiriţă" AFFILIATION="PPE-DE">
(RO) Sooviksin avaldada toetust härra Dumitriu esitatud raportile põllumajandussaaduste ja -toodete teavitamis- ja müügiedendusmeetmete kohta siseturul. Arvan, et meil on tarvis tõsta Euroopa Ühenduse rahalise osaluse protsendimäära, et pakkuda liikmesriikide poolt valitavatele projektidele täiendavat tuge.
<P>
Iseäranis eluliselt oluline on tõsta Euroopa Ühenduse rahalist panust 70%-ni konkreetselt Euroopa Liidu koolides lastele puu- ja köögiviljade propageerimise uue programmi tegelikust kulust. Antud meede annab olulise panuse koolides puu- ja köögivilja propageerimise kava rakendamisele, mis kujutab endast jõupingutust, mida tuleb teha meie laste tervise heaks.
<SPEAKER ID="057" NAME="Neil Parish" AFFILIATION="PPE-DE">
Härra juhataja, sooviksin õnnitleda raportööri väga hea raporti puhul.
<P>
Volinik, sooviksin kiita heaks, mida ütlesite. Arvan, et Euroopa põllumajanduspoliitika tulevik on suuresti turuga seotud. Peame aktiivselt oma kõrgkvaliteetseid tooteid edendama. Mainisite veinireformi - varemalt eemaldasime turult palju madalakvaliteetset veini, ostes seda sekkumistegevusse ning tehes sellest biokütust, mis oli täiesti vale suund. See, mida oleksime pidanud tegema, on kvaliteettoidu edendamine. Meil on palju erinevaid veine, juuste, lihasid, oliiviõli, puu- ja köögivilja - ainult küsige. Euroopa on kõigi nende poolest rikas ning me peame neid edaspidi aktiivselt turundama.
<P>
Arvan, et liikudest veterinaarkontrollist kaugemale uude põllumajanduspoliitikasse aastal 2013 ja edaspidi, tuleb meil tagada, et kasutame enam raha oma toodete edendamisele ja turuga ühendamisele, sest tulevik on seal.
<P>
Viimase tähelepanekuna lubatagu mul öelda volinikule, et ehk peaks ta minema Ameerikasse ja veenma president Obamat, et Roqueforti juust on väga hea ja et võib-olla saab ta langetada tariifi, mis president Bush enne ametiaja lõppu sellele peale pani.
<SPEAKER ID="058" NAME="Czesław Adam Siekierski" AFFILIATION="PPE-DE">
(PL) Härra juhataja, Euroopa ja kolmandate riikide tarbijad saavad liiga vähe infot Euroopa toidu kvaliteedi ja standartide kohta. Nõudmised, mida Euroopa tootjatele seame, on äärmiselt kõrged. Tarbijad peaksid olema teadlikud sellest, sest see mõjutab nende otsuseid sobivate toodete valiku suhtes.
<P>
Olen teavitamise ja müügiedenduse poolt, kuigi sagedamini räägin teavitamisest kui objektiivsemast sõnumivormist. Meil peab olema ka konkreetseid nõudmisi ja standardeid teabe kvaliteedi ja müügiedendusmeetodi suhtes. Lõpuks olen selle poolt, et ELi ja ka riiklikud eelarved toetavad teavitamis- ja müügiedenduskavasid toidu valdkonnas. Kriisiajal on oluline, et oleks teavitamist ja müügiedendust, mis tasakaalustavad nõudluse ja tarbimise, sealhulgas toidu tarbimise mõju.
<SPEAKER ID="059" NAME="Mariann Fischer Boel">
komisjoni liige. - Härra juhataja, tänan kõiki panuste eest. Tore on kuulda sellist entusiasmi ja huvi kõnealuse olulise küsimuse suhtes. Arvan, et teataval määral on kõik siinsed kommentaarid vägagi kooskõlas komisjoni seisukohaga ettepaneku suhtes.
<P>
Sooviksin kasutada käesolevat võimalust siin tõstatatud osadele küsimustele või probleemidele vastamiseks. Esiteks, rahastamise külg - seda on teist üsna paljud tõstatanud - tõsta kaasrahastamise määra. Arvan siiski, et peame olema väga ettevaatlikud ja hoolsad, kui üritame seirata ühenduse rahastamise kasu, sest kardan, et kui kaasrahastamist suurendame, on lõpptulemuseks, et müügiedendust tuleb vähem. See oleks halb tulemus ning see on põhjuseks, miks oleme jäänud oma ettepaneku juurde.
<P>
Kvaliteeti on täna mitu korda mainitud ning olen teiega nõus. Arvan, et oleme näinud kuldset võimalust, et arutada kvaliteediküsimust, mis on samuti seotud sellega, kuidas edendame oma tooteid kolmandas maailmas, kuidas seletame tarbijatele, mida nad saavad, kui ostavad Euroopas toodetut.
<P>
Läinud oktoobris esitlesime Rohelist raamatut kvaliteedi kohta ning meil oli palju kaastöid; veebilehel on üle 1 000 kaastöö üle kogu Euroopa. Seedime nüüd kõiki neid ideesid ja esitame mais teatise. Peaksime kasutama käesolevat võimalust, kui siin parlamendis kommunikatsiooni arutatakse, et luua seos - kuidas parandada võimalusi, et muuta see nähtavaks ning arusaadavaks. Siin siseneb aruteludesse märgistamise küsimus, mis on nii keeruline kui ka tähtis, seega ootan huviga arutelu teiega antud küsimuses sügisel.
<P>
Lõpuks, mis puudutab täna siin tõstatatud koolide puuviljaskeemi - see ei kujuta endast osa ettepanekust, kuid et lihtsalt teid kursis hoida - viisime sisse koolide puuviljaskeemi 70% kaasrahastusmääraga, et tõsta noorte teadlikkust ning kasutada võimalust koolilaste seas heade toitumistavade tähtsuse rõhutamiseks.
<P>
Tänan veel kord härra Dumitriut väga hea raporti eest. Arvan, et see peegeldab siin täna väga hästi meievahelist dünaamilist arutelu.
<SPEAKER ID="060" NAME="Constantin Dumitriu" LANGUAGE="RO">
Soovin paluda vabandust, kui ületan oma eraldatud kaks minutit paari sekundi võrra. Tänan teid äärmiselt asjakohaste märkuste ja seisukohtade eest, mida kõnealuse raporti osas väljendanud olete. Olen kindel, et meie ülejäänud kaasliikmed peavad uusi väljakäidud eeskirju sobilikeks ning hääletavad nende poolt.
<P>
Sooviksin samuti teatada kaasliikmetele, et toetan nende ettepanekuid, eriti neid, mis on suunatud Euroopa mitmekesisuse edendamisele, Euroopa kvaliteedimärgistuse sisseviimisele ning ühendusepoolsele järjepidavamale rahalisele toele. Minult on küsitud, miks on vein ühes oliiviõliga rahvusvaheliste organisatsioonide seas, kes suudavad ellu rakendada müügiedendusprojekte? Sooviksin vastata teise küsimusega: miks siis oliiviõli? Mu vastus on positiivne kahes mõttes. Need on Euroopa Liidu liikmesriikide äärmiselt edukad eksporttooted. Need on võimsad, kogenud rahvusvahelised organisatsioonid, mis on juba tõestanud oma võimet juhtida keerukaid kavasid. Tõepoolest ei välista raporti sätted muid valdkondi. Mis puudutab teist küsimust kaasrahastamise 70% määra kohta, siis esialgne protsent oli 60, ning arvasin, et käesolevas majanduskliimas oli vaja seda suurendada.
<P>
Nagu Euroopa vahendite kasutuselevõtu kogemus on seni näidanud, jääb üheks suurimaks probleemiks see, kuidas hankida kaasrahastamist, eriti hetkel, kui lisaks sellele seisame silmitsi laenukriisiga. Just seepärast on vaja antud määra tõsta, muidu riskime vahendite kasutamata jäämisega. Proua Fischer Boel, sooviksin teid tänada tähtsuse eest, mida käesolevale raportile omistasite, iseäranis seisukohtade eest, mida väljendasite. Kuigi tegemist on konsultatsiooniraportiga, loodan ja soovin, et käesolevad muudatused lülitatakse komisjoni uude ettepanekusse.
<P>
Kui lõpuks kokku võtta, on kaks põhjust, miks käesolev raport on vajalik. Liikmesriigid saavad võimaluse laiendada kõnealuste kavadega sihistatud meetmete rakendusala ning taotleda antud meetmete ellurakendamisel rahvusvaheliste organisatsioonide abi. See määrab suurema rolli kutseühingutele ja organisatsioonidele tooteinfo ja propageerimiskavade koostamisel ja rakendamisel. Lõpuks kujutab see osa ettepanekute loogikast kohandada Euroopa seaduseid, et muuta Euroopa vahendite kasutamine ligipääsetavamaks kaasrahastamise protsendimäära tõstmise läbi ajal, mil on väga raske laenu saada. Täiendava soovitusena sooviksin mainida ka, et raporti võtsid ühehäälselt vastu põllumajanduse ja maaelu arengu komisjoni liikmed.
<P>
Sooviksin kasutada käesolevat võimalust, et tänada kolleege komisjonis osutatud toe eest. Sooviksin isiklikult tänada Neil Parishit mulle osutatud toe eest ning lõpuks ka Lutz Goepelit usalduse eest, mis ta mulle raporti määramisega avaldas.
<SPEAKER ID="061" NAME="Juhataja">
Arutelu on lõppenud.
<P>
Hääletus toimub täna hiljem.
