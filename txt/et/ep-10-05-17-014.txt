<CHAPTER ID="014">
Üheminutilised sõnavõtud poliitiliselt olulistel teemadel
<SPEAKER ID="041" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel (kodukorra artikkel 150).
<SPEAKER ID="042" NAME="Georgios Papastamkos" AFFILIATION="PPE">
(EL) Austatud juhataja! Peale rahasummadest tingitud surve on euroala ebastabiilsus...
<P>
(Juhataja katkestas kõneleja ja palus istungisaalis säilitada korra.)
<SPEAKER ID="043" NAME="Juhataja">
Kallid kolleegid! Palun ärge rääkige täiskogu istungi ajal, kui te ei suuda seda vaikselt teha. Kolleegid Euroopa Parlamendi mõlemal poolel ja keskel, fraktsioonide esimehed, kallid kolleegid Luxembourgist! Palun istuge maha ja ärge enam rääkige. Head kolleegid, see siin on täiskogu istung, nii et palun lõpetage rääkimine ja andke meile võimalus jätkata üheminutiliste sõnavõttudega.
<SPEAKER ID="044" NAME="Georgios Papastamkos" AFFILIATION="PPE">
(EL) Austatud juhataja! Peale rahasummadest tingitud surve on euroala ebastabiilsus ka Euroopa institutsioonide ja poliitikute ohtra poliitilise retoorika tulemus. Euroopa vigase majandusliku juhtimisega reageeriti minu arvates liiga hilja. Loomulikult on Euroopal vaja finantstasakaalu.
<P>
Samas on nüüd aeg küps selleks, et Euroopa poliitiline liit juhiks majanduslikku liitu kriisist väljumise üleilmse strateegia abil ning kehtestaks tõhusama õigusliku raamistiku finantsturgude toimimiseks ja euro kaitsmiseks spekulatsioonisurve eest. Viitan näiteks vajadusele vaadata läbi direktiiv turu kuritarvitamise kohta. Lisaks kordan oma ettepanekut luua Euroopa reitinguagentuur.
<SPEAKER ID="045" NAME="Teresa Jiménez-Becerril Barrio" AFFILIATION="PPE">
(ES) Austatud juhataja! Sooviksin täna siin istungisaalis kasutada võimalust, sest mul puudus see 11. märtsil, Euroopa terrorismiohvrite mälestuspäeval, ning avaldada igati ärateenitud lugupidamist inimestele, kes on maksnud vabaduse nimel ülikõrget hinda, ja tunnustada nende toodud tohutut ohvrit.
<P>
Peame direktiiviga kiiresti tööle asuma, et kaitsta terrorismiohvrite õigusi, sest nemad on need, kellest vaadatakse alati üle ja kes kannatavad alanduse pärast, sest on seatud ebaõiglaselt võrdsele pulgale oma mõrvaritega.
<P>
Meil siin Euroopa institutsioonides on viimane aeg tunnustada terrorismiohvrite väärikust ja aidata säilitada nende õigust kaitsele ja õiglusele. See õigus tuleks peagi sätestada seaduses, millega austatakse kõiki neid, kes teevad selle võimalikuks. Selle seaduse esimeses artiklis peaks sätestama, et terrorismiohvrite toetamine hõlmab tunnustust nende õiguse kohta õiglusele ning et mitte ükski valitsus ei peaks selle eest kunagi mitte midagi maksma.
<P>
Ma kutsun üles kõiki neid, kes on suutelised ohvreid kaitsma, mitte unustama, et tõeline rahu on õiglusest sündinud rahu ning see on ka ainus rahu, mida meie, kes me usume vabadusse ja demokraatiasse Euroopas ja mujal maailmas, peaksime kaitsma.
<SPEAKER ID="046" NAME="Rosa Estaràs Ferragut" AFFILIATION="PPE">
(ES) Austatud juhataja! Euroopa õhuruumi suure osa sulgemisel viimastel nädalatel Islandi vulkaani purskamise tõttu on tõsised tagajärjed tervele Euroopa majandusele. Otseselt on see mõjutanud lennundussektori reisijaid, lennuettevõtjaid ja lennujaamasid, kuid samuti turismisektorit.
<P>
Sellest soovingi teile rääkida. Hispaanias on turism suuruselt teine sektor. Saartel, kust mina pärit olen, on see peamine sektor. Väga suurt muret tuntakse vulkaanilise tuhapilve mõju pärast turismisektorile. Räägitakse isegi kuni 42 miljoni euro suurusest kahjumist päevas. See on andnud tugeva hoobi turismisektorile, kus muretsetakse endiselt selle pärast, millised võivad olla tagajärjed tulevikule.
<P>
Tööstuse ja ettevõtluse volinik Antonio Tajani on pühendunud kahjude uurimisele kõnealuses valdkonnas. Minu tänane palve oleks kiireloomuline abipakett nii lennuettevõtjatele kui ka teistele turismisektori ettevõtetele ja turismisektori käsitlemine esmatähtsana.
<SPEAKER ID="047" NAME="Henri Weber" AFFILIATION="S&amp;D">
(FR) Austatud juhataja! Euroopa Liidul on hulk vahendeid, et saada maailma liidriks keskkonnasäästlike autode, ennekõike elektriautode tootmisel.
<P>
Komisjon peab hoolitsema selle eest, et see projekt oleks Euroopa suur eesmärk, julgustades meie maailmajao suuri autotootjaid tegema üksteisega koostööd, mis ulatuks teadus- ja arendustegevusest turustamiseni. Komisjon peab julgustama kättesaadavate ja koostalitlusvõimeliste laadimispunktide rajamist Euroopas, alustades linnapiirkondadest. Selleks tuleb koostada ja jõustada ühised eeskirjad ja standardid - võimaluse korral rahvusvahelisel tasandil, kuid kindlasti Euroopa tasandil - ning seda tuleb teha viivitamata. Lõpuks peab ta innustama liikmesriike sisepõlemismootoriga sõidukeid järk-järgult elektriautode vastu välja vahetama.
<SPEAKER ID="048" NAME="Tanja Fajon" AFFILIATION="S&amp;D">
(SL) Täna tähistame rahvusvahelist homofoobiavastast päeva. Ma ei saa aru, miks paljud inimesed pigistavad ikka veel silma kinni seksuaalsest sättumusest ja identiteedist tingitud vägivalla ees. Ma mõistan selle sügavalt hukka, nagu ma mõistan hukka igasuguse vägivalla, mis põhineb rassil või rahvusel, usul, veendumustel, vanusel või puudel.
<P>
Ma olen väga mures nende eksitavate, solvavate ja isegi vihast pakatavate seisukohavõttude pärast, mida endiselt võib kuulda. Ma olen ikka ja jälle šokeeritud vägivallaaktidest, nii verbaalsetest kui ka füüsilistest, mis on toime pandud homoseksuaalsete inimeste või erinevate vähemuste liikmete suhtes.
<P>
Praegu on enamik eurooplasi seisukohal, et burka tuleks ära keelata. Kuigi ma nõustun, et keegi ei tohiks sundida naisi sellist riietust kandma, muretsen ma selle pärast, et keelu tulemus võib olla kavatsetule just vastupidine: naised, kes on nõus burkat kandma, lähevad vangi. Me ei tohi usulistel argumentidel lasta diskrimineerimist ja vägivalda õhutada. Lõppude lõpuks oleme kõik inimesed. Niisiis peame põhjalikult järele mõtlema, kas me tõepoolest ei suuda välja näidata suuremat sallivust meist erinevate inimeste suhtes või me lihtsalt ei soovi seda teha.
<SPEAKER ID="049" NAME="Teresa Riera Madurell" AFFILIATION="S&amp;D">
(ES) Austatud juhataja, kallid kolleegid! Sooviksin juhtida teie tähelepanu kodanike teaduse ja innovatsiooni tegevuskava algatusele, mille eesistujariik Hispaania teadus- ja innovatsiooniministeeriumi kaudu algatas.
<P>
Euroopa üldsusel palutakse minna veebilehele www.reto2030.eu ja valida välja, millised probleemid teaduse ja innovatsiooni valdkonnas, mille on esitanud 14 Euroopa kodanikku, peaksid olema 2030. aastaks lahendatud. Tulemusi on võimalik näha veebis ja Brüsselis asuva Euroopa Ülemkogu hoone fuajee tulemustabelil kuni 26. maini. Konkurentsivõime nõukogu teavitatakse tulemusest kõnealusel kuupäeval.
<P>
Ma kutsun teid kõiki üles ühe probleemi poolt hääletama ja levitama teavet selle algatuse kohta oma kodumaal, et - nagu ütleks Jean Monnet - meie isiklik osalus võimaldaks meil liikuda edasi nii üksikisikutele kui ka laiemale üldsusele mõeldud Euroopa Liidu poole.
<SPEAKER ID="050" NAME="Filiz Hakaeva Hyusmenova" AFFILIATION="ALDE">
(BG) Austatud juhataja, kallid kolleegid! Demokraatia vajab institutsioone, mille ülesanne on jälgida, et kodanikuõigused ei sõltuks riigist ega ametiasutustest. ELi direktiivide nõuded reguleerivate asutuste kohta on ühesugused nii täieliku sõltumatuse ja tugevate volituste, erapooletuse kui ka läbipaistvuse suhtes.
<P>
Kahjuks on Bulgaarias muudetud nii mõndagi meie demokraatliku süsteemi kindlat kordaminekut, näiteks on pikendatud ametiaega enam kui viiele aastale, muudetud tagasivalimise võimalust ja töötajate rotatsiooni süsteemi - meetmeid, mis garanteerivad sõltumatuse. Muudatused on tehtud ilma mingi analüüsi või väljavaateta, kaugenedes samas Euroopa heast tavast.
<P>
Kulude kärpimine on ainus põhjendus nende institutsioonide õõnestamisel, mis võitlevad diskrimineerimise vastu, reguleerivad meediat ja kaitsevad konkurentsi. Juba kaldutakse võtma meetmeid finantseerimis- ja auditeerimisasutuste vastu.
<P>
Ma hoiatan Euroopa Parlamenti ja Euroopa Komisjoni selle eest ning loodan, et see aitab hoiduda niisugustest plaanidest.
<SPEAKER ID="051" NAME="Luigi de Magistris" AFFILIATION="ALDE">
(IT) Austatud juhataja, kallid kolleegid! Sooviksin veel kord rõhutada, kui tähtis on korruptsiooni käsitlev kirjalik deklaratsioon, mille ma koos nelja parlamendiliikmest kolleegiga esitasin ja mille pool Euroopa Parlamenti pluss üks parlamendiliige heaks kiitsid, et kohustada nõukogu ja komisjoni järgima õigusakti, mis on korruptsiooni vastu võitlemisel tõeliselt tõhus.
<P>
Saabusin Kreeka visiidilt, kus osalesin eelarvekontrollikomisjoni nimel. Kreeka struktuurse kriisi üks põhjus on kahtlemata riigi rahaliste vahendite pillamine. Seda tehakse ka Itaalias. Korruptsioon, nagu nägime hiljuti isegi, on Itaalia hävitanud. See korruptsioon on tingitud peamiselt riigi rahaliste vahendite ebaseaduslikust käsutamisest ning suhetest ühe partei ning ettevõtjate ja valgekraede organiseeritud kuritegevuse vahel.
<P>
On oluline, et Euroopa Parlament avaldaks komisjonile ja liikmesriikidele igati survet - liikmesriike, kes ei kuuletu, tuleks karistada -, ning on oluline tugevdada Euroopa institutsioone, kes vastutavad korruptsiooni ohjamise ja organiseeritud kuritegevuse vastase võitluse eest.
<SPEAKER ID="052" NAME="Elisabeth Schroedter" AFFILIATION="Verts/ALE">
(DE) Austatud juhataja, kallid kolleegid! Täna, rahvusvahelisel homofoobiavastasel päeval, sooviksin paluda teilt, et peaksime meeles kõiki neid, kes on viimastel aastatel ELi liikmesriikides sattunud vägivalla ja isiklike solvangute, aga ka vaimse ja füüsilise kuritarvitamise ohvriks oma seksuaalse sättumuse tõttu.
<P>
ELi lepingu kohaselt on keelatud diskrimineerimine seksuaalse sättumuse tõttu, kuid ometi ei rakenda kõik liikmesriigid seda keeldu üksmeelselt. Sellistes liikmesriikides nagu Leedu püüavad ametivõimud keelata mitmekesisuse paraadi, küttes sellega üles homofoobset õhkkonda. Minu kodumaal Saksamaal püütakse vältida homofoobiaga võitlemist koolides. Austatud juhataja! Tuleb tagada, et seksuaalse sättumuse alusel diskrimineerimise eest kaitsmisse suhtutakse samamoodi nagu inimõiguste austamisse.
<SPEAKER ID="053" NAME="Valdemar Tomaševski" AFFILIATION="ECR">
(LT) 24. veebruaril esitasin koos Läti ja Poola esindajatega kirjaliku deklaratsiooni põllumajandustootjate võrdse kohtlemise kohta Euroopa Liidus. Selles juhitakse tähelepanu ELi liikmesriikide põllumajandustootjate ebavõrdsetele toetustele. Mõnes liikmesriigis on toetused miinimumist kuni seitse korda suuremad, keskmiselt neli korda, ja paljud uued liikmesriigid jäävad ELi keskmisest allapoole. Sellise olukorraga rikutakse ühenduse üht olulisemat põhimõtet - solidaarsuse põhimõtet. Ma kutsun nõukogu, komisjoni ja Euroopa Parlamenti üles võrdsustama otsetoetused või vähemalt vähendama erinevusi ning ühtlasi lõpetama liikmesriikide põllumajandustootjate ebavõrdse kohtlemise. Kutsun kolleege üles avaldama toetust nimetatud kirjalikule deklaratsioonile nr 11, milles käsitletakse põllumajandustootjate võrdset kohtlemist Euroopa Liidus.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Austatud juhataja! Sooviksin teie tähelepanu juhtida kiropraktikale. See on sõltumatu tervishoiuala, mis keskendub luu- ja lihaskonna mehaaniliste vaevuste diagnoosimisele, ravile ja ennetamisele ning mõjule, mida need vaevused avaldavad närvisüsteemile ja üldisele tervisele, kasutades selleks manuaalteraapiat.
<P>
Ehkki kiropraktikat õpetatakse iseseisva ühtlustatud ülikoolikursusena kõikjal Euroopa Liidus, ei tunnustata seda Euroopa Liidus ühtselt. Et tagada kõigi Euroopa Liidu patsientide võrdne juurdepääs ravile ja hooldusele, kutsun teid üles kirjutama alla kirjalikule avaldusele, mille koostasin teiste liikmete toetuse ja abiga, et tunnustada kiropraktikat Euroopa Liidu tasandil.
<SPEAKER ID="055" NAME="John Bufton" AFFILIATION="EFD">
Austatud juhataja! Briti maksumaksjad on olukorras, kus peavad 10 miljardi Briti naelaga toetama eurot - vääringut, mille me otsustavalt tagasi lükkasime. See on osa 215 miljardi Briti naela suurusest almusest, mis on pärit Rahvusvahelisest Valuutafondist. Seda lisaks nendele 8 miljardile Briti naelale, juhul kui Kreeka ei tasu oma võlgasid, ja lisaks 5 miljardile naelale Lätile ja Ungarile antud laenutagatiste näol. Suurbritannia võib lõpuks olla olukorras, kus annab kokku 23 miljardit Briti naela euro turgutamiseks.
<P>
Ent kui king oleks teises jalas, siis võin vaid ette kujutada, kuidas komisjon hõõrub käsi suurest rõõmust selle üle, et naela kurss Londonis halveneb ja nõrgeneb. Hiljutine koormav õigusakt riskifondide kohta annab sellest selgelt märku. Lissaboni lepingu artikli 122 kasutamine on kõige nõrgem tõlgendus õigusaktist, mida ma üldse kunagi olen näinud, ning minu arvates on see teatav poliitiline puru silma ajamine, mis tõendab, et ühegi aluslepingu ühegi artikli ükski säte ei ole väärt isegi paberit, millele see on trükitud.
<P>
Oletan, et erandlike sündmuste õigustamisel ei võeta arvesse rahalist vastutustundetust, mis on selle segaduse põhjuseks. Kõige värskem samm jätab Suurbritannia ilma olulisest vetoõigusest, võimaldades tulevaste käenduste üle kvalifitseeritud häälteenamusega hääletada.
<P>
(Juhataja katkestas kõneleja.)
<SPEAKER ID="056" NAME="Andrew Henry William Brons" AFFILIATION="NI">
Austatud juhataja! Õigusriigi põhimõtte toimimiseks on oluline, et institutsioonid järgiksid oma seadusi ja eeskirju. Kodukorra artikli 24 lõikes 2 on üpris selgelt kirjas: "Fraktsioonilise kuuluvuseta parlamendiliikmed määravad endi seast esimeeste konverentsi koosolekutele ühe hääleõiguseta parlamendiliikme.” Ei ole öeldud, et parlamendiliikmed valitakse hääletuse teel, kuid millise muu meetodi abil siis ühiseid otsuseid tehakse? Võib-olla telepaatia teel?
<P>
Fraktsioonilise kuuluvuseta parlamendiliikmete administratsioon ütles, et parlamendiliikmed valitakse konsensuse teel. Siiski ei ole administratsioon püüdnudki määratleda, kuidas konsensusele võiks jõuda, ega ole püüdnud korraldada sel moel delegaadi valimist. Kui on tehtud katseid valida delegaat hääletuse teel, siis on need katsed kuulutatud kehtetuteks.
<P>
Milline on Euroopa Parlamendi vastus sellele? Parlament kavatseb muuta kodukorda selliselt, et niinimetatud delegaate valib Euroopa Parlamendi president, mitte saadikud. Kui kaua veel läheb, enne kui parlamendi president kaotab ära meie õiguse täiskogu istungil hääletada?
<SPEAKER ID="057" NAME="Juhataja">
Sooviksin teile meelde tuletada, et sellist olukorda tõlgendab Euroopa Parlamendi põhiseaduskomisjon ja ta kavatseb seda teemat kindlasti käsitleda.
<SPEAKER ID="058" NAME="Slavi Binev" AFFILIATION="NI">
(BG) Austatud juhataja, kallid kolleegid! Euroopa kohal õhus leviv vulkaanituhk lükkas edasi menetlused Euroopa institutsioonides. Eelkõige takistas see Euroopa Parlamendi täiskogu istungit Strasbourgis, sest peaaegu pooled parlamendiliikmed ei jõudnud sinna.
<P>
Strasbourg on arvatavasti keeruline sihtkoht ja erandolukorras on sinna lausa võimatu jõuda. Siinkohal sooviksin esitada järgmise küsimuse: kas ei ole see järjekordne märguanne, et Euroopa Parlament peaks võtma vastu otsuse ainult ühe asukoha kohta ning et selleks asukohaks peaks olema Brüssel? Ma eeldan, et te kõik nõustute, et finantskriisi taustal säästaks parlamendi üheainsa asukoha kindlaksmääramine miljoneid maksumaksjate eurosid. Samuti muudaks see möödanikuks rändtsirkuse, nagu meie igakuist ringiliikumist sageli kirjeldatakse.
<SPEAKER ID="059" NAME="Eduard Kukan" AFFILIATION="PPE">
(SK) Rahvusvähemuste hulka kuuluvate inimeste kaitsmine on üsna õigustatult rahvusvahelise arengu ja riikidevaheliste suhete oluline osa. Samuti arutame selle üle siin, Euroopa Parlamendi istungisaalis, ning rõhutame Euroopa väärtusi ja valitsuste kohustust nendest väärtustest kinni pidada.
<P>
Antud kontekstis sooviksin kõnelda selle küsimuse poliitilisest tundlikkusest, sest sellega on seotud suur kuritarvitamise võimalus, eriti nüüd, kui valitsused käituvad nende küsimuste lahendamisel ühepoolselt, asjaosalistega nõu pidamata.
<P>
Minu arvates ei ole soovitav ega vastuvõetav, kui neid küsimusi lahendatakse hoolimatult, seades eesmärgiks teise riigi sisepoliitilise olukorra mõjutamise, mõnikord vahetult enne valimisi, sest tavaliselt peetakse seda ülbuseks. Juhuks kui keegi minust aru ei saanud - ma rääkisin aktuaalsetest probleemidest Slovakkia ja Ungari suhetes.
<SPEAKER ID="060" NAME="Monica Luisa Macovei" AFFILIATION="PPE">
Austatud juhataja! Korruptsioon on kriisi oluline põhjus, sest tugevad ettevõtted ja võimukad isikud on kuritarvitanud poliitikat, institutsioone ja rahalisi vahendeid enda heaolu eesmärgil. Korruptsiooniga seotud probleemid ei kao koos arenguga, need muutuvad üksnes keerulisemaks. Seni ei ole riigisisesed jõupingutused kõigis liikmesriikides tulemusi andnud. Me ei tohiks seda reaalsust eirata, vaid peaksime seda tunnistama. Oleme jõudnud niikaugele, et komisjon ja nõukogu peavad Euroopa Liidus ja liikmesriikides kiiremas korras looma tugeva korruptsioonivastase mehhanismi. Igasugune viivitamine kahjustab Euroopa kodanike huve.
<SPEAKER ID="061" NAME="Zoran Thaler" AFFILIATION="S&amp;D">
(SL) Sloveenia ja Horvaatia on kaks naaberriiki ja rahvast, mis on ilma tõsiste probleemideta sajandeid kõrvuti eksisteerinud. See on nõnda ka nüüd ja suurem osa sloveene toetab seda, et Horvaatiast saaks Euroopa Liidu liige esimesel võimalusel. 2009. aastal, pärast 18 aastat kestnud läbirääkimisi õnnestus kahel valitsusel lahendada piiritüli ja eelkõige jõuda kokkuleppele Aadria mere põhjapiiri osas, mis valmistas Sloveeniale õigustatult muret.
<P>
Rahvusvahelisele vahekohtuleppele, mille eesmärk on lahendada probleem õiguspäraselt, kirjutati alla Stockholmis Rootsi eesistumisajal. Leppe ratifitseerimine on jõudsalt edenenud ja jõudnud viimasesse etappi. Sloveenias peame selle üle veel hääletama, rahvahääletus on kavandatud käesoleva aasta 6. juunile.
<P>
Kutsun Euroopa poliitilisi jõudusid, eriti Euroopa Rahvaparteid üles tutvuma kampaaniaga, mis toimub käesoleval kuul minu kodumaal, ning aitama omalt poolt kaasa positiivsele lõpptulemusele, mis tugevdab heanaaberlikke suhteid ja võimaldab ebastabiilsetel Balkani riikidel saada osa Euroopa tulevikust.
<SPEAKER ID="062" NAME="Ramon Tremosa i Balcells" AFFILIATION="ALDE">
Austatud juhataja! Kümme päeva tagasi jõudis euroala ähvardavalt lähedale katastroofile, kuid Euroopa päästemeetmete pakett andis meie ühisele tulevikule uue võimaluse. Ma usun, et kriis on mõnes euroala liikmesriigis seotud pigem sügavalt juurdunud probleemidega kui spekulantidega. Need on liikmesriigid, kus puudub eelarvedistsipliin ja tõhus tööturg ning kus erasektoril on tohutud võlad.
<P>
Euroala päästmiseks peame reformima selle juhtimist. Juhtimisalane ettepanek, mille Euroopa Komisjon möödunud nädalal esitas, sisaldas mõningaid häid ideid, näiteks seda, et suuremat tähelepanu tuleb pöörata eelarvepoliitikale ja liikmesriikidevahelisele eelarvepoliitika kooskõlastamisele. Nendes ettepanekutes peaks arvestama ka struktuurireformide ühise programmiga. Hispaanias valis Zapatero möödunud nädalal kokkuhoiuprogrammi, et vältida valijaskonna mõttes riskantsemat tööturu reformi.
<P>
Lõpetuseks, ärge muretsege euro väärtuse pärast. Ühisvääringu väärtuse vähenemine on euroala majandusele hea.
<SPEAKER ID="063" NAME="Marie-Christine Vergiat" AFFILIATION="GUE/NGL">
(FR) Austatud juhataja! Meie siin parlamendis olime jahmunud, kui kuulsime loodavast töörühmast, mille ülesanne on arutada Tuneesia "edasijõudnu staatuse” üle.
<P>
Miks? Me oleme jahmunud sellepärast, et ei möödu päevagi, ilma et meieni jõuaks sellest riigist teated, mis kõnelevad ähvardamise ja hirmutamise sagenemisest nende meeste ja naiste suhtes, kes julgevad endiselt kritiseerida selle režiimi meetodeid.
<P>
Ma ei hakka rääkima kohalike omavalitsuste viimaste valimiste tulemustest - 90% valijatest toetas neid, kes on võimule lähedal -, vaid soovin tuua mõningaid näiteid. 6. mail vahistas politsei ajakirjanik Zouhair Makhloufi, kes oli teel õhtusöögile Pariisi advokatuuri endise presidendiga, ja kohtles teda jõhkralt. 18. mail mõistetakse ajakirjanik Fahem Boukadous ilma mingite kahtlustusteta neljaks aastaks vanglasse. Mis kuriteo ta siis toime pani? Ta teatas rahvarahutustest Qafşah' orus ja sellele järgnenud represseerimistest. Advokaadid Abderraouf Ayadi, Ayachi Hammami, Mohamed Abbou ja Radhia Nasraoui on alalise hirmutamise ohvrid.
<P>
Interneti tsensuur muutub järjest tugevamaks. Kui tohib, austatud juhataja, siis tooksin ühe näite: nüüd on tsenseeritud minu blogi...
<P>
(Juhataja katkestas kõneleja.)
<SPEAKER ID="064" NAME="Martin Ehrenhauser" AFFILIATION="NI">
(DE) Austatud juhataja! Praegu on peaaegu kõik poliitilised arutelud majandus- ja finantskriisi teemal seotud üksnes sellega, kui mitu miljardit eurot on vaja järgmise musta augu täitmiseks. Üldiselt peetakse neid arutelusid endiselt härra Ackermanni jt seelikusabas rippudes.
<P>
Tegelikult vajame aga põhjalikku arutelu praeguse rahasüsteemi üle. Peaksime lõpuks ometi arutama niisuguseid küsimusi nagu see, kuidas vabastada oma süsteem majanduskasvu kohustusest. Mida me saame teha, et kontrollida pankade ajendeid laenu andmisel? Kas peaksime kaotama intressid? Kuidas oleks võimalik teha vahet väärtusel ja rahalisel väärtusel? Me peaksime kasutama raha selleks, et muuta oma ühiskonda sisuliselt väärtuslikumaks, mitte selleks, et luua rahalist väärtust! Enne veel, kui sündmused meid enda alla matavad, peaksime kasutama sellist arutelu selleks, et püüame reformida rahasüsteemi seestpoolt. See on aga võimalik üksnes juhul, kui meil on tugev ja ennekõike sõltumatu poliitika.
<SPEAKER ID="065" NAME="Gerard Batten" AFFILIATION="EFD">
Austatud juhataja! Ma olen kindel, et kõik teavad, et Ühendkuningriigis on nüüd uus valitsus, mida võib kutsuda liberaaldemokraatide ja konservatiivide koalitsiooniks. Kokkuleppes, milleni konservatiivide ja liberaaldemokraatide parteid jõudsid, on kirjas: "Me nõustume, et järgmisel parlamendi ametiajal ei tohi rohkem aset leida suveräänsuse ega pädevuse üleminekut” - s.t Euroopa Liidule. Loomulikult teavad kõik, kes asjast vähegi midagi teavad, et suveräänsuse edasist üleminekut, milleks tuleb korraldada rahvahääletus, ei saagi enam toimuda, sest Lissaboni lepingu raames on see juba toimunud. Seega ei ole Briti inimestelt või mis tahes muu Euroopa Liidu riigi inimestelt tarvis küsidagi - see kõik toimub nagunii.
<P>
Siiski, kui David Cameron tõepoolest mõtleb seda, mida ütleb, siis on tal suurepärane võimalus oma lubadust täita, sest nagu kolleeg Trevor Coleman mõni nädal tagasi siinsamas istungisaalis sellele tähelepanu juhtis, tähendab uute Euroopa Parlamendi liikmete lisandumine seda, et kõik liikmesriigid peavad Lissaboni lepingu uuesti ratifitseerima. Seega on Suurbritannias David Cameronil nüüd suurepärane võimalus leping uuesti ratifitseerimata jätta või panna see Briti inimeste ette rahvahääletusele. Lootkem, et ta peab sõna ja teeb seda.
<SPEAKER ID="066" NAME="Ivo Vajgl" AFFILIATION="ALDE">
(SL) Möödunud nädala laupäeval tähistati Viinis Belvedere lossis Austria riigi lepingu allkirjastamise 55. aastapäeva. See on Austria ajaloos kahtlemata oluline kuupäev, sest tähistab tegelikult Austria riikluse ja väärikuse kehtestamist.
<P>
Sloveenia välisministeerium teavitas oma suursaadiku kaudu nimetatud sündmuse puhul Austria valitsust sellest - või pigem juhtis tema tähelepanu sellele -, et Austria riigi lepingu sätteid, mis käsitlevad Austria sloveeni vähemuse õigusi, ei ole endiselt rakendatud. Kakskeelsed teetähised Kärntenis on jätkuvalt tabuteema ning Viini valitsus on ikka ja jälle andnud järele Kärnteni natsionalistide äärmuslikele seisukohtadele.
<P>
Samas kui ma õnnitlen austerlasi selle tähtpäeva puhul, kutsun neid üles kohaldama sõbralikumat poliitikat vähemuste suhtes.
<SPEAKER ID="067" NAME="Sylvie Guillaume" AFFILIATION="S&amp;D">
(FR) Austatud juhataja! Tänane rahvusvaheline homofoobiavastane päev annab meile võimaluse öelda uuesti välja, et ajal, mil mitmetes riikides eksisteerivad endiselt sätted või tavad, mis on seotud diskrimineerimisega seksuaalse sättumuse või soolise identiteedi põhjal, lubame me austada inimõigusi kogu maailmas.
<P>
Samuti peame veel tugevamini mõistma hukka füüsiliste solvangute sagenemise ja homofoobsete seisukohavõttude kordumise. Vaikimine tuleb lõpetada. Sallivuse õpetamine on vaid osa lahendusest, sest suhtumist on endiselt vaja muuta, ka Euroopa riikides. Me ei tohi pigistada silma kinni vajaduse ees õpetada sallivust, otse vastupidi.
<P>
Viimaks tuleb rakendada Euroopa diplomaatiat, et tagada homoseksuaalsust kuriteona käsitlevate õigusaktide kaotamine riikides, kus need veel kehtivad. Ma sooviksin kasutada võimalust ja pöörduda selles küsimuses palvega paruness Ashtoni poole.
<SPEAKER ID="068" NAME="Andrey Kovatchev" AFFILIATION="PPE">
(BG) Austatud juhataja! Sooviksin avaldada arvamust märkuste kohta, mille on esitanud mõningad Euroopa Parlamendi sotsiaaldemokraatide ja demokraatide fraktsiooni ning Euroopa Demokraatide ja Liberaalide Liidu fraktsiooni kuuluvad kolleegid, kes on põhjendamatult rünnanud Bulgaaria valitsust.
<P>
Esimest korda pärast kommunismijärgse ülemineku algust on Bulgaaria näidanud üles poliitilist tahet, mitte ainult sõnades, vaid ka tegudes, võideldes korruptsiooni ja organiseeritud kuritegevusega. Käegakatsutavate tulemuste eest, mis on sellega seoses saavutatud, avaldavad kiitust nii Bulgaaria rahvusvahelised partnerid kui ka riigi kodanikuühiskond. Toetus peaministrile ja siseministrile on 56% ja 60%.
<P>
Kuid endiselt on vastuseta küsimus, miks on Bulgaaria nii kaugele maha jäänud ja elatustaseme poolest Euroopa Liidus isegi viimasel kohal. Vastuse sellele küsimusele võib leida 1980. aastate lõpu kommunistliku eliidi omakasupüüdlikest ambitsioonidest. Neil on 20aastase üleminekuperioodi jooksul õnnestunud kasutada riikliku julgeoleku represseerivat süsteemi ja tolleaegse riigimajanduse kombitsaid selleks, et muuta poliitiline võim ka majanduslikuks võimuks ning anda see üle lastele ja lastelastele, samuti jätta oma agendid ametisse võtmetähtsusega ministeeriumides, pankades ja riigi tööstussektoris.
<P>
Praegune valitsus võitleb kontrollimatute sidemetega poliitika ja majanduse vahel, kasutades kõiki õiguslikke vahendeid, mis on Euroopa põhiseaduslikus riigis lubatud.
<P>
Sooviksin lõpetuseks pöörduda palvega Euroopa Parlamendi sotsiaaldemokraatide ja demokraatide fraktsioonist pärit kolleegide poole, et nad võtaksid õppust Saksa kolleegide kogemusest Saksa DV endise kommunistliku partei järeltulijaga. BSP (Bulgaaria Sotsialistlik Partei) on Bulgaaria Kommunistliku Partei otsene järeltulija, samamoodi nagu Vasakpartei Saksamaal. Nordrhein-Westfalenis valitsuse moodustamisel tekkinud probleemid rõhutavad, kui päevakohane on see probleem isegi praeguses Euroopas.
<SPEAKER ID="069" NAME="Cătălin Sorin Ivan" AFFILIATION="S&amp;D">
(RO) Möödunud nädalal tegin töövisiidi Lõuna-Hispaaniasse Huelva piirkonda, et külastada hooajatööliste kogukondi. Seal nägin mõningaid suurepäraseid asju ja Hispaania ametiasutused on selle eest ära teeninud kiidusõnad. Ometi on ka seal arvukalt probleeme seadusliku ja ebaseadusliku sisserändega, töölepingutega, mis peavad tulevikus olema koostatud selle inimese emakeeles, kes kavatseb välismaale tööle minna, rääkimata arvukatest töö- ja majutustingimustega seotud probleemidest. Ma arvan, et Euroopa Liidu direktiiv hooajatööliste süsteemi kohta peaks jõudma Euroopa Parlamendini võimalikult kiiresti, et saaksime probleeme lahendada võimalikult abivalmilt ja tõhusalt.
<SPEAKER ID="070" NAME="Metin Kazak" AFFILIATION="ALDE">
(BG) Austatud juhataja! Neljapäeva, 14. mai õhtul anti mulle Lõuna-Bulgaaria linnas Kǎrdžalis üle 54 000 allkirja, mis olid kogutud kodanikelt, kes soovivad normaalseid töötingimusi ja tugevat kohalikku valitsust. Sellele petitsioonile koguti Kǎrdžali seitsmes kohalikus omavalitsuses allkirjad kõigest kümne päevaga. Inimesed toetavad korruptsioonivastast võitlust kõigil valitsustasanditel. Kuid nad on vastu vägivaldsetele meetoditele ja meetmetele, mis on ellu viidud näitemänguks ning mida kasutatakse selleks, et vabastada kohtuid ja prokuröre nende ülesannetest, samuti selleks, et kärpida kohaliku omavalitsuse tiibu ja sellele survet avaldada.
<P>
Näiteks Kǎrdžali linnapead ennast on uuritud viimasel aastal 138 korda, sellest 13 korral sama projekti tõttu. Vähem kui aastaga on viidud ellu enam kui 700 kontrolli 30 kohaliku omavalitsuse suhtes, mille linnapea on seotud DPSiga (Liikumine Õiguste ja Vabaduste Eest), samas kui GERBiga (Kodanikud Euroopa Arengu Poolt Bulgaarias) seotud linnapeasid on sellistest kontrollidest säästetud. Lisaks ei lubanud Kǎrdžali provintsi kuberner meil isegi esitada petitsiooni tegelikus haldushoones ja meid sunniti kohtuma väljas, lageda taeva all. Ma andsin lubaduse teavitada Euroopa institutsioone sellest kodanike protestist.
<SPEAKER ID="071" NAME="Juhataja">
Austatud Metin Kazak, te rääkisite meie tõlkide jaoks liiga kiiresti. Seetõttu ei olnud nad suutelised tõlkima teie kõnet täpselt.
<P>
Sellega on päevakorrapunkti käsitlus lõppenud.
