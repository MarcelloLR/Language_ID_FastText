<CHAPTER ID="008">
Presidentuuri avaldus
<SPEAKER ID="905" NAME="President">
Lähis-Ida töörühma ettepanekul palus esimeeste konverents mul teha avalduse Liibanoni kohta.
<P>
Euroopa Parlament on jälginud murelikult poliitiliste sündmuste arengut Liibanonis, kus edasiminek on peatunud ning vägivald ja verevalamine on muutunud järjest levinumaks.
<P>
Seega tervitame kergenduse ja optimismiga põhjalikku ja põhjapanevat lepingut, mille Liibanoni poliitilised juhid Dohas sõlmisid ajal, mil Euroopa Parlament hakkab võtma vastu resolutsiooni Liibanoni kohta. See on kompromisstekst, mis tuleb peagi härra Onesta juhtimisel hääletusele.
<P>
Nimetatud märkimisväärne poliitiline läbimurre, mis saavutati tänu Araabia Liiga ja eelkõige Qatari valitsuse oskuslikule ja tõhusale vahendustegevusele, soodustab kindral Michel Suleimani valimist lähipäevil Liibanoni vabariigi presidendiks, rahvuslikul ühtsusel põhineva valitsuse loomist ning parema valimisseaduse vastuvõtmist.
<P>
Pidades silmas naaberriikide ja teiste huvitatud riikide pooldavat reaktsiooni, kutsub Euroopa Parlament kõiki osapooli üles rakendama nimetatud kokkulepet täies ulatuses. Rõhutame, et toetame lakkamatult seaduslikke, põhiseaduse alusel asutatud institutsioone Liibanonis, samuti Liibanoni kaitsejõudusid ning nende jõupingutusi stabiilsuse, suveräänsuse ja territoriaalse terviklikkuse tagamisel Liibanonis.
<P>
Ootame huviga, et saaksime jätkata tavapärast parlamentidevahelist suhtlust Liibanoni kolleegidega ehk Liibanoni parlamendiga, mis kohtub reeglipäraselt, kasutab oma demokraatlikke õigusi ja täidab demokraatlikke kohustusi.
<P>
(Aplaus)
