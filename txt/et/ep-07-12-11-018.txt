<CHAPTER ID="018">
Euroopa Lennundusohutusamet (arutelu) 
<SPEAKER ID="363" NAME="Juhataja">
Järgmiseks päevakorrapunktiks on teisel lugemisel olev transpordi- ja turismikomisjoni nimel esitatud soovitus nõukogu ühise seisukoha kohta eesmärgiga võtta vastu Euroopa Parlamendi ja nõukogu määrus, mis käsitleb tsiviillennunduse valdkonna ühiseeskirju ja millega luuakse Euroopa Lennundusohutusamet ning tunnistatakse kehtetuks nõukogu direktiiv 91/670/EMÜ, määrus (EÜ) nr 1592/2002 ning direktiiv 2004/36/EÜ (10537/3/2007 - C6-0353/2007 - (raportöör: Jörg Leichtfried).
<SPEAKER ID="364" NAME="Jörg Leichtfried">
raportöör - (DE). Proua juhataja, härra asepresident, daamid ja härrad, järelmärkusena sellele raportile, kuivõrd menetlus on ilmselt lõppemas, lubage mul kasutada võimalust ja avaldada siirast tänu kõigile neile parlamendiliikmetele, kes on mind selles töös enam kui pooleteise aasta vältel toetanud. Minu erilised tänud lähevad härra Becsey'le, härra Degutis'le, proua Lichtenbergerile ja härra Kohlíčekile, komisjonile tugeva toetuse eest ning meie sekretariaadile ning eriti härra Vervloetile. Kindlasti oli väga huvitav näha, kuidas kolleegidest said selle pooleteise aastase koos töötamise tulemusel tõelised sõbrad. Seda peegeldab samuti meie koostatud raport. Tänan teid kõiki.
<P>
Puudutavalt raporti endaga oleme vastamisi Euroopa õhuruumi paradoksiga. Ühelt poolt on Euroopa õhuruum lennundussektorile ja lennuettevõtjatele täielikult liberaliseeritud, samas kui teiselt poolt eksisteerib endiselt 27 erinevat tsiviillennundusasutust, koos kahekümne seitsme erineva aeg-ajalt lahkneva eeskirjade kogumiku ja mõtteviisiga. Tulemusena ei ole Euroopa kohal kõrguvad taevad muutunud ohutumaks vaid on tegelikkuses varasemast vähem ohutud. See on viinud selleni, et teatud lennuliinid tegelevad niinimetatud litsentside ostmisega, mis tähendab, et nad püüavad saada litsentsid riikidest, kus neid väljastatakse kergemalt ning kus eeskirju ei pruugita kohaldada niivõrd rangelt. Tagajärjeks on Euroopa õhuruumis olnud väga paljud pisemad intsidendid, mõned õnnetused ja mõned katastroofid.
<P>
Selle raporti aluseks olevaks ideeks - ideeks, mida ma täielikult toetan - oli luua ühtsed eeskirjad, mis reguleerivad lennutegevust, õhusõidukite ning nende osade sertifitseerimist ja pilootide litsentseerimist. Eesmärgiks polnud mitte ainult luua ühtsed eeskirjad vaid kindlustada ka seejärel nende ühine ja samaaegne rakendamine. See oli komisjoni algseks kavatsuseks ning suur osa Euroopa Parlamendist toetas seda.
<P>
Meie püüdluseks oli siiski minna kaugemale ning muuta soovitud eesmärgi saavutamine lihtsamaks. Soovisime, et EASA, Euroopa Lennundusohutusamet, muutuks tõhusamaks, et see oleks võimeline tegutsema ning reageerima kiiremini. Parlamendi sooviks oli, et EASA kontrollorganile juhatusele tuleks anda sõltumatum positsioon, kuna see peegeldas ja kinnitas oma kaalutlustes ja tegevustes endiselt liikmesriikide või riiklike agentuuride riiklikke huve.
<P>
Teiseks ideeks oli, et kuivõrd seniajani olid EASA-le vigade ja probleemidega tegelemisel kättesaadavad vaid kaks valikuvõimalust, nimelt kas olla tegevusetu või võtta ettevõtjalt litsents üldse ära, esines vajadus leida vahepealsed lahendused.
<P>
Kolmas punkt, mida ma pean hädavajalikuks, puudutas seda, et osa personalist, mis töötab lennutegevuse valdkonnas erilise vastutusega turvalisus tagada, nimelt pardameeskond, oli endiselt ainsaks mittesertifitseeritud töötajaskonnaks terves lennundusesektoris ning seda tuli muuta.
<P>
Mida on saavutatud? Seoses juhatusega õnnestus meil olukorda parandada, tagades selle liikmetele kohustuse esitada Euroopa Parlamendi pädevale komisjonile raport. Samuti õnnestus meil luua karistuste süsteem, mis võimaldab EASA-l vastata paindlikult selle asemel, et valida niinimetatud "tuumarelva kasutamise võimaluse” või üldse mitte tegutsemise vahel. Eelkõige õnnestus meil leida vahendid pardatöötajate edasise litsentseerimise kindlustamiseks. Teiste sõnadega kohalduvad nüüdsest ka pardameeskondadele ühtselt kõrgetasemelised koolitusreeglid, turvalisuse standardid ning kõik teised kaasnevad tunnused.
<P>
Oleme esitanud raporti, mis on võitnud enamjaolt kõigi parteide heakskiidu. Tööstus oli raportiga rahul, ametiühingud olid raportiga rahul, töötajad olid rahul, meie täiskogu oli rahul ning kõik liikmesriigid peale üksikute, olid rahul.
<P>
Olulisimaks eduks on siiski asjaolu, et Euroopa õhusõidukite reisijatel on tulevikus ohutum. See oli kõige olulisem asi, mida me võisime saavutada ning me saavutasime selle.
<P>
(Aplaus)
<SPEAKER ID="365" NAME="Jacques Barrot">
komisjoni asepresident - (FR). Proua juhataja, härra Leichtfried, daamid ja härrad, oleme nüüd teisel lugemisel saavutamas nõukoguga kokkulepet ülimalt tähtsas ettepanekus. Võlgneme selle eriti raportööri, härra Leichtfriedi, keda ma soovin eriliselt õnnitleda, heale tööle. Samuti saavutasime selle tulemuse tänu variraportööride kompromissi vaimule ning ma soovin avaldada oma tänu ka neile.
<P>
Soovin teile meenutada selle määruse ettepaneku aluseks olnud lähenemist. Määruse (EÜ) nr 1592/2002, mis käsitleb tsiviillennunduse valdkonna ühiseeskirju ning Euroopa Lennundusohutusameti loomist, vastu võtmisel lepiti kokku, et parima ja ühtse ohutustasandi saavutamist saab kindlustada üksnes selle teksti kohaldamisala avardamise kaudu ning laiendades seega Euroopa Lennundusohutusameti pädevust kolmandate riikide lennundustegevusele, pilootide litsentsidele ja lennuettevõtete ohutusele: see on määruse (EÜ) nr 1592/2002 muutmise eesmärgiks. Veelgi enam, selle ettepanekuga soovitakse tugevdada kontrolle ning karistusi eeskirjade eiramise puhul ning varasema kogemuse valguses parandada Euroopa Lennundusohutusameti funktsioneerimist.
<P>
Nõukogu ühine seisukoht järgib üldjoontes komisjoni ettepanekut, kuigi mitmed normid on jäetud välja, nagu näiteks need, mis käsitlevad ameti juhtimist. Ühine seisukoht arvestab ka mitme muudatusettepanekuga, mille parlament esitas esimesel lugemisel.
<P>
Meie kolm institutsiooni on viimastel kuudel töötanud kõvasti teisel lugemisel kokkuleppe saavutamise nimel. Tänu parlamendi esitatud muudatusettepanekutele tehti mõned suuremad parandused. Nagu härra Leichtfried just teatas, on selle abil töötatud välja trahvide süsteem, mis võimaldab komisjonil vastata ohutuseeskirjade pisematele rikkumistele kohaselt. See valikuvõimalus lisandub sertifikaatide tühistamise võimalusele ning lisab ameti ja selle hallatavate üksuste vahelistele suhetele paindlikust.
<P>
Tänu parlamendi järjekindlusele viidi uuesti sisse komisjoni esialgne ettepanek, mis käsitles pardameeskonna atesteerimist. Tegemist on suure sammuga edasi selle elukutse tunnustamisel. Hästi koolitatud pardameeskonna lisaväärtus on ilmselge. Väga paljudel juhtudel lahendavad eriti tundlikud olukorrad nemad. Pardameeskond täidab olulist ohutusfunktsiooni. Samuti leiti pragmaatiline lahendus lennuaegade piirangute osas.
<P>
Lisaks üksikasjalike ameti eelarve arutelude vältel seoses lõivude ja maksudega võttis komisjon kohustuse arvestada määruse, mis käsitleb lõive ja makse, ülevaatamisel väikeste ja keskmise suurusega ettevõtete erilise olukorraga, eriti mõjuga nende majanduslikule toimetulekule.
<P>
Tunnen, et tasakaalustatud kompromiss on saavutatud seoses keeruliste õhusõidukite definitsiooniga. Mõistan mõnede parlamendiliikmete soovi teatud turu sektoreid nõuetega mitte üle koormata. Komisjon hindab majanduslikku mõju, mida avaldab ühe või enama turboreaktiivmootoriga või turbopropellermootoriga õhusõidukite määruse reguleerimisalasse viimine. Seoses võimalike muutustega kergelennukite süsteemis, küsib komisjon ameti arvamust.
<P>
Proua juhataja, daamid ja härrad, arvan, et olen käsitlenud kompromissi kõiki tähtsamaid punkte. Komisjonile on seega kõik need muudatusettepanekud, mis peegeldavad kolme institutsiooni vahel läbi räägitud kompromissi, vastuvõetavad. Tänan parlamenti ja nõukogu veel kord kiire teise lugemise võimaldamise eest. Selle teksti kiire vastuvõtmine tagab samuti ameti reservi 2007. aastaks. Niisiis viiakse viimane koherentsete ja ühtsete ohutuseeskirjade rakendamise faas ELis lõpule ettepanekuga, mille ma esitan volinike kolleegiumile 2007. aasta juunis Euroopa Lennundusohutusameti ülesannete laiendamise kohta lennujaamade infrastruktuuri ohutusele, lennujuhtimisele ning aeronavigatsiooniteenustele.
<P>
Seega daamid ja härrad, tänu teie otsustavusele ning ma kordan, eriti teie raportööri omale, võime viia Euroopa õhuruumi maksimaalsele ohutusele lähemale.
<SPEAKER ID="366" NAME="Zsolt László Becsey">
fraktsiooni PPE-DE nimel - (HU). Tänan, proua juhataja. Soovin ka enda nimel raportööri ja variraportööre õnnitleda ning arvan, et sellisel viisil õnnestub meil ehk homme see peatükk teisel lugemisel sulgeda. Peatun lühidalt teisele lugemisele esitatud, minu fraktsioonile olulistel kompromissidel: esimeseks on korduvalt üles kerkinud karistuste küsimus. Praegust teksti on juba oluliselt parandatud ning arvan, et selles on puudutatud isikutele pakutud olulist kaitset. Tõeliseks edasiminekuks on, et litsentse ei tule koheselt ära võtta ning ma tõesti loodan, et sisse viidud edasikaebe asutuste süsteem, mille komisjon rajab, tõesti töötab ning väikseid ettevõtjaid ei hävita.
<P>
Minu fraktsiooni, eriti brittide ja tšehhide jaoks olid teiseks suureks küsimuseks tariifid. Need on endiselt väikestele ettevõtjatele liiga kõrged ja - ma arvan - seda kinnitavad mu Briti kolleegid ning ma loodan, et komisjoni võetud kohustus, et me mainime väikeste ettevõtete olukorda auditi ajal veelgi enam, on märgatav. Leidsin, et korraldusasutuse ja haldusadministratsiooni ülesehitus on väga oluline ning parlamendile on siin tõesti antud poliitilise kontrolli teostamise roll, mis on minu arvates väga oluline samm edasi, nii et liikmesriikidel poleks võimalik saata administratsiooni keda iganes nad soovivad. Samuti on sellele ametiasutusele oluline rahaline sõltumatus, nii et me saaks jaotada tulu sõltuvalt selle päritolust erinevatesse kategooriatesse.
<P>
Kokkuvõttes sooviksin ma seega õnnitleda kõiki oma kolleege ning öelda, et ma loodan, et vastutuse tunne on jõudnud kõigini. Samuti nähtub, et nõukoguga jõudude ühendamisel on meil õnnestunud viia pardameeskondade küsimus tagasi komisjoni algsele tasandile ning see näitab, et me oleme suutnud leida väga hea kompromissi lennu aegade piiramise osas. Soovin tänada nõukogu, komisjoni ja raportööri nende töö eest veelkord.
<SPEAKER ID="367" NAME="Inés Ayala Sender">
fraktsiooni PSE nimel - (ES). Proua juhataja, soovin õnnitleda kolleeg Jörg Leichtfriedi tema inimlike omaduste puhul ning tema võimekuse puhul sobitada sõprust keerulises parlamentaarses vastasseisus niivõrd tehnilises, aga ka elulises, küsimuses, eesmärgiga kindlustada ohutus niivõrd olulises Euroopa majandusarengu sektoris nagu seda on lennundus.
<P>
Samuti soovin avaldada oma rahulolu seoses saavutatud edasiminekuga ohutuse valdkonnas - raskes ja keerulises küsimuses (kui see kunagi üldse saavutatakse), mille mõned alavaldkonnad, nagu tänane raport näitab, on täiesti selged ning teised ebaselged - eelistan siinkohal mitte öelda, millised mulle meenuvad. Oleme täna astunud kindlasti sammu edasi pika ja keerulise protsessi lõpetamise suunas, mis vähemalt osaliselt sai alguse üleminekuga JAR-OPS nõuetelt EU-OPS nõuetele palju aastaid tagasi; eriti viitan ma edasiminekule seoses puhke- ja lennuaegadega.
<P>
Sel ajal võtsid nii parlament kui komisjon kohustuse aidata ametit edasi selles raskes küsimuses, mis kujutas endast seletamatut tühimikku ning vajas sel konkreetsel ajal kaasajastamist. Seega on mul hea meel, et need, kes sellega tegelesid, olid võimelised sellest kohustusest kinni pidama, mis on minu arvates oluline ning mille täitmise kohustus oli ka parlamendil. Kokkuvõttes leian, et need küsimused on vaja sotsiaalsete ja tööhõive küsimuste, olulise mure, valguses peale uurimist ning peale praegu koostatavate ettepanekute, mis käsitlevad olukorda lennundussektoris, komisjoni poolt esitamist ,uuesti üle vaadata.
<P>
Samuti on mul hea meel kokkuleppe üle, mis käsitleb pardameeskonda, kelle professionaalsust ning sertifitseerimist tuleb tunnustada. Nagu volinik ütles, on ohutuse seisukohast kõigi huvides, et koolitusi parandatakse.
<P>
Samaväärselt olen ma väga rahul helikopterite defineerimise positiivse tulemusega, mis teatud hetkel põhjustas tootmissektorile muret.
<P>
Leian samuti, et ülimalt olulised on lahendused karistuste valdkonnas ning ka parlamendi kontrolli valdkonnas, mis ei seondu üksnes komiteemenetlusega, nagu lennu aegade küsimuse puhul, vaid samuti õigusega nõuda juhatuselt teavet.
<P>
Soovin õnnitleda raportööri tema paindlikkuse ja selguse puhul seoses ameti eelarvega, kuivõrd eelarvekontrollikomisjoni liikmena tunnen, et see on seda sorti ametile hädavajalik.
<P>
Lõpetuseks soovin väljendada lootust, et amet saab areneda Eurocontrol'iga põrkumata. Minu arvates vajab Euroopa ja ülemaailmne lennuohutus mõlemaid organeid ning need peavad olema võrdselt tõhusad.
<SPEAKER ID="368" NAME="Arūnas Degutis">
fraktsiooni ALDE nimel - (LT). Minu tänud raportöörile, variraportööridele, komisjonile ja nõukogule. Pean seda teemat ning selle osas tehtud kogu tööd mitte ainult huvitavaks vaid ka kasulikuks.
<P>
Hoolimata asjaolust, et peale pikaajalisi arutelusid on saavutatud kompromiss pea kõigis küsimustes, teeb komisjoni seisukoht seoses kuni 7500 kg kaaluvate õhusõidukite tüüpide klassifitseerimisega murelikuks. Volinik peatus sellel teemal lühidalt. See näiliselt väga tehniline teema on lennutööstusele väga oluline ning juhtub olema ka väga keeruline; see omaks lennundustööstuses uue tehnoloogia arendamisele ning rakendamisele märkimisväärset mõju.
<P>
Kahjuks pole minu arusaamist mööda kasutatud mitte esimest korda arutelusid selle direktiivi osas ära sisemise konkurentsi edendamiseks, arvestamata sealjuures oluliselt kogu Euroopa Liidule välise konkurentsi valdkonnas põhjustatavat kahju. Pean silmas konkurentsi Ühendriikidega, Brasiiliaga ning tõenäoliselt õigepea Hiinaga.
<P>
Isiklikult olen ma selles küsimuses voliniku seisukoha üle pettunud. Teatud maani ma hindan individuaalsete liikmesriikide positsioone, mida Euroopa Ülemkogus kaitstakse. Vaatamata sellele ei oleks aga Euroopa Komisjon tohtinud kaaluda seda küsimust lähtudes individuaalsete riikide ärihuvide kitsast vaatevinklist. Tõsiselt oleks pidanud kaaluma Liidu saadavaid hüvesid ning selliste otsuste rakendamisest põhjustatud võimalikku kahju. Väikesed ettevõtted ning individuaalsete õhusõidukite omanikud on sunnitud bürokraatia vältimiseks kasutama antud juhul ühemootorilisi õhusõidukeid, mille tootmisel on kasutatud vananenud tehnoloogiaid, modernsete kahemootoriliste asemel, mille puhul on kasutatud modernset reaktiivtehnoloogiat.
<P>
Halvimaks on seejuures asjaolu, et see otsus on langetatud lennundusohutuse kattevarjus. Kes on eales kuulnud, et ühemootoriline õhusõiduk on turvalisem kui kahemootoriline? Kahetsusväärselt on see täna nõukogu ja paraku ka komisjoni lennundusohutuse alaseks arusaamaks.
<P>
Ma ei karda täna kategooriliselt kõlada, sest piloodina ma tean, millest ma räägin. Ma ei ole huvitatud küsimuse deklaratiivsest, teoreetilisest küljest vaid üksnes praktilisest. Olen kindel, et selleks ei kulu kaua aega, mil me hakkame, minu tõsise uskumuse kohaselt selle väga vale seisukoha tagajärgi tunnetama ning seejärel oleme vältimatult kohustatud deklareerima lennunduskogukonnale selle loojate nimed. Sellegipoolest usun ma piisavalt Lennundusohutusameti tõhususse ning selle positsiooni, et olla valmis teise uurimuse läbiviimiseks, et neid järeldusi hinnata ning võib-olla nende osas uuesti läbi rääkida.
<SPEAKER ID="369" NAME="Mieczysław Edmund Janowski">
fraktsiooni UEN nimel - (PL). Proua juhataja, härra Leichtfried on teinud temale usaldatud ülesande osas suurepärase töö. Seetõttu sooviksin ma talle esitada enda ning samuti fraktsiooni Liit Rahvusriikide Euroopa eest õnnitlused. Mõistlik kompromiss peaks lubama meil lõpetada töö eeskirjadega, mis käsitlevad tsiviillennundust Liidus ja õhutranspordi ohutust.
<P>
Samuti mõjutatakse Liitu mitte kuuluvate riikide õhutransporditegevusi, litsentse, koolitusi, meeskondi ja õhusõidukeid. Täna tehtav töö on järg esialgsele 2002. aasta määrusele. Minu arvates me tegeleme Euroopa Lennundusohutusameti ülesannete mõistliku laiendamisega ning parandame paljusid rahalisi ja juhtimisprotseduure.
<P>
Sellises olukorras tõusetub vältimatult küsimus selle kohta, kas see on vajalik ning kasulik. Arvestades dramaatilist õhusõidukite liikluse kasvu Euroopa kohal ning vajadust koordineerida ühendusi samaaegselt maksimaalset ohutustaset säilitades, peab vastus olema jaatav. Nende ühtlustavate meetmetega ei kaasne tegelikkuses liikmesriikide suveräänsuse piiramist. Selle asemel on tulemuseks riikide poolt tsiviillennunduse valdkonnas kõrgeimate võimalike standardite aktsepteerimine.
<P>
Ohutust tuleb pidada prioriteediks kõigis lennufaasides ning samuti lennujaamade tingimustes ning see ei tohi olla riiklike ametiasutustega pädevusealaste konfliktide esemeks. Eeldan samuti, et Euroopa ameti pädevusi laiendatakse, nii et need hõlmavaks ka asju, millega praegu tegeleb Eurocontrol. Seetõttu puudub vajadus standardite levimisele.
<P>
Selles kontekstis on eriti oluline asetada EASA tegevuste reguleerimisalasse kolmandatest riikidest pärinevad õhusõidukid. Selle kaudu on võimalik kontrollida ex-ante, kas teatud riigist pärinev operaator vastab ohutusstandarditele enne kui sellel lubatakse Liidus lennata või lennata Liitu väljastpoolt.
<P>
Selles valdkonnas mängib keskset rolli Chicagos, 7. detsembril 1944 alla kirjutatud rahvusvaheline tsiviillennunduse konventsioon. Tõesti, üksnes neli päeva tagasi tähistasime rahvusvahelise tsiviillennunduspäevaga selle aastapäeva. Meenutaksin täiskogule, et selle päeva 2007. aasta deviis oli: "Globaalne õhutransport - jätkusuutliku majandus-, sotsiaalse ja kultuurilise arengu soodustaja”. Usun, et selleks ei lähe palju aega, mil EASA saab rolli ICAO-s (Rahvusvahelises Tsiviillennunduse Organsatsioonis), mis on ÜRO organiks, mis tegeleb lennundusse puutuvate küsimustega globaalsel tasandil. Lõppude lõpuks tegemist probleemiga, mis mõjutab kogu maailma.
<P>
Selgitamist vajab lõivude ja maksude küsimus. Loodan väga, et komisjon arvestab selles osas väikese ja keskmise suurusega ettevõtete huvisid. Parlamendiliige Ungarist on selles osas juba sõna võtnud. Tegeleme väga olulise küsimusega, mis on toob meie kodanikele kasu. Seetõttu usume, et seda ettevõtmist kroonib edu. Lisaks loodame, et selle rakendamise üksikasjad ei osutu reisijatele ärritavateks nagu kahjuks mõnikord sellistes olukordades ette tuleb.
<SPEAKER ID="370" NAME="Eva Lichtenberger">
fraktsiooni Verts/ALE nimel - (DE). Proua juhataja, ka mina sooviksin alustada oma kõnet raportööri härra Leichtfriedi tänamisega. Arvestades, et teema ei olnud üksnes tehniline ja administratiivne nagu see võib esmapilgul tunduda, oli see hea algus. Lõpuks selgus, nagu tihti ette tuleb, et tegemist oli võitlusega, mis hõlmas mitmeid konkureerivaid huve.
<P>
Lubage mul nüüd esitada ükshaaval märkused. Usun - ja ma loodan, et see peegeldab laialdast veendumust - et ühine õhuruum vajab ranget ja ühtset järelevalvet. Erinevad uurimisstandardid peavad jääma minevikku ning lõpuks peab meil olema vahend - tõhus vahend - et rakendada ja jõustada nii Euroopa Majanduspiirkonnas kui sellest väljastpoolt pärinevate õhusõidukite suhtes musta nimekirja kandmise reegleid. Lühidalt on väga selge, et Euroopa reeglid on väga mõistlikud.
<P>
Muidugi me kõik loodame, et liigume samaväärselt kiiresti edasi ka funktsionaalsete õhuruumiosade küsimuses, mida tõkestavad jätkuvalt, nagu te teate, liikmesriikide rahvuslikud huvid. See on kurb ning pikaajaliselt ka ülimalt kahjulik pingutustele vähendada õhuliikluse heitmete kogust.
<P>
Üheks keerulisemaks küsimuseks oli, kas sisse tuleks viia karistused või trahvid. Jah, ma kardan, et meie maailmas alternatiiv puudub. Nägime, et tõhusa süsteemi jaoks on vajalikud vahepealsed meetmed ning nüüd on need loodud.
<P>
Viimane märkus seoses pardameeskondadega: mul on väga hea meel, et oleme jõudnud mõistliku kokkuleppeni. Selleks oli ülim aeg. Selle kutseala grupi tunnustamises on vaja edasi liikuda ja teiseks päevakorras olevaks ülesandeks on vähendada heitmeid ning muuta lennundus kliimale vähem kahjulikuks kui see on senini olnud.
<SPEAKER ID="371" NAME="Jaromír Kohlíček">
fraktsiooni GUE/NGL nimel - (CS). Daamid ja härrad, lubage mul väljendada oma tänu kõigile, kelle raske töö on lepitusmenetluse tulemuse toonud, nimelt härra Leichtfriedile ja härra Propsile Euroopa Lennundusohutusametist (EASA). Tervitan EASA ambitsioonikat plaani lihtsustada vähem kui 1 tonn kaaluvate õhusõidukite ning õhusõidukite, mille maksimaalne stardimass on vähem kui 2 tonni, testimise menetlusi. Senine arutelu paneb mind arvama, et lisa 2 jääb praegusesse vormi.
<P>
Loodan, et peagi avame ukse kõigile LSA - kergete spordi õhusõidukite - kategooria tootjatele siseturul ELi riikides. Ma ei usu, et mõni puudutatud osapooltest sooviks näha selle paljulubava ja areneva sektori, milles tegutseb mitu tosinat väikese ja keskmise suurusega ettevõtet, hinguseleminekut. Meil on kiiresti vaja sätestada neile ettevõtetele, mis asuvad peamiselt Saksamaal, Tšehhi Vabariigis, Itaalias ja Prantsusmaal, ajutised eeskirjad. Loodan samuti, et järgides parlamendi vastutulelikku lähenemist, näitavad ka komisjoni ja EASA esindajad üles sarnast paindlikkust ning nägemust seoses selle kiiresti areneva segmendi praeguse olukorraga maailma turul.
<P>
Usun, et nende otsus toetab kergete õhusõidukite sektori edasist arengut Euroopa Liidus, kasutades tunnustatud testimis- ja sertifitseerimisprotseduure, mehhanisme ja organisatsioone.
<P>
Loodan, et komisjoni ja nõukogu esindajad toetavad kooskõlas Lissaboni strateegiaga selle lennundustööstuse haru, mis on niivõrd progressiivne nii tehnilises kui tehnoloogilises mõttes, edasist arengut. Praegusel konkreetsel arengutasemel võivad nii ennatlikud otsused kui pikaleveniv kahtlemine omada sellele sektorile samaväärselt fataalseid tagajärgi. Ootan edasist arutelu ning ettepanekut lennundusmasinaehituse väikeste tootjate tasude progressiivse alandamise osas. Samuti soovin teid ette tänada selles valdkonnas toetuse ja mõistmise eest. Hea tahte žestina soovin väljendada saavutatud kompromissile oma täielikku toetust.
<SPEAKER ID="372" NAME="Philip Bradbourn" AFFILIATION="PPE-DE">
Proua juhataja, ei ole kahtlust, et lennuohutus on eluliselt oluline küsimus ja meil ei ole võimalik seda ignoreerida. Euroopa Lennuohutusametis ilmnevad jätkuvalt paljud tegematajätmised, eriti seoses suutlikkusega tegutseda tõhusalt ja kulutasuvalt.
<P>
Nende puuduste tulemusena otsustas parlament minevikus katkestada ametist tuleva rahastamise. Seetõttu olen häiritud, et kõnealustele probleemidele vaatamata paistab parlament nüüd rõõmsalt ameti volituste laiendamise tähelepanuta jätvat.
<P>
Selleks et rõhutada mõju, mis EASA-l kogu ELis on, tahan pöörata parlamendi ja komisjoni tähelepanu minu valimispiirkonnas paikneva ettevõtte juhtumile. Ettevõte, millega mul on tihe kirjavahetus, näeb hooldustunnistuste väljastamise ja pikendamise tasusid nende uute eeskirjade tagajärjel tõusvat.
<P>
Minu valija sõnade kohaselt - kelle kulude suurenemine on mulle esitatud kirjalikult - tõusevad hoolduskulud 1 206 Inglise naelalt käesoleval aastal üle 3 000 Inglise naelani järgmisel aastal. See tähendab 150%-list kasvu. Olen pehmelt öeldes mures, et EASA volituste laiendamine tähendab ainult täiendava bürokraatia lisandumist ja mitte täiendavat ohutust, mida me kõik soovime.
<P>
Kuni ajani, kui EASA suudab tõendada, et sobib eesmärki täitma viisil, mis ei ole kahjustav, eelkõige väikeettevõtetele, ja viisil, mis ei tähenda rohkem bürokraatiat, olen koos oma Briti konservatiividest kolleegidega vastu ameti volituste edasisele laiendamisele.
<SPEAKER ID="373" NAME="Ulrich Stockmann" AFFILIATION="PSE">
(DE). Proua juhataja, volinik, daamid ja härrad, minu arvamus on täpselt vastupidine härra Bradbourni omale, kuid enne kui ma jätkan, lubage mul lisada oma tänud härra Leichtfriedile raporti eest ning muidugi oskuslikult läbi räägitud kompromissi eest. Euroopa Lennundusohutusameti (EASA) ülesannete laiendamine on samm lennunduse kõrgeimate võimalike ohutusstandardite, pilootide võrdväärsete koolitusstandarditega ühtsete litsentside, väljastpoolt Euroopa Majanduspiirkonda pärinevate lennuliinide litsentseerimise ja pardameeskondade ühtse koolitamise aga ka EU-OPS rakendamise kindlustamise suunas.
<P>
Usun, et võimaldades EASA-l kohaldada ohutuseeskirjade eiramise eest trahve, parandame oluliselt selle täidesaatvaid volitusi. Loodan, et see lõpetab peagi mõnikord ebavajaliku ja mitteproduktiivse rivaliteedi ja võimuvõitluse riiklike ametiasutuste ning EASA vahel. Lennunduse kiire kasv Euroopas muudab hädavajalikuks, et EASA oleks tsentraliseeritud vastutusega tugev organ, mis teostaks tehnilise ohutuse üle järelevalvet. Minu arvates tähendab see samuti seda, et EASA rahastamine tuleb viia pika-ajalisele stabiilsele alusele.
<P>
Usun, et üheks järgmistest sammudest on kindlustada, et riiklike lennuõnnetusi uurivate ametiasutuste tööd Euroopas mitte ainult ei koordineerita vaid, et EASA nende otsuseid analüüsiks. See parandab Euroopas ohutust ning hoiab ära puudutatud liikmesriikide poolt asjaolude ilustamise. Pika-ajaliselt ja ma rõhutan just pikemat perioodi, on meil Euroopas vaja mudelit, mis ei muudaks riiklikke lähenemisi mitte üksnes tarbetuteks vaid tegeleks ühiselt ka küsimustega, mis seonduvad ohutuse ja õnnetuste ärahoidmisega nagu seda teeb Föderaalne Lennundusadministratsioon Ühendriikides. Selline on minu visioon.
<SPEAKER ID="374" NAME="Kyriacos Triantaphyllides   -" AFFILIATION="GUE/NGL">
(EL). Proua juhataja, kolmepäevane arutelu sellel teemal on juba lõppenud ning meid kutsutakse siia lihtsalt keerulises küsimuses nõustuma: keerulises seetõttu, et sellega püütakse anda üldine lahendus probleemidele, mis on oma iseloomult spetsiifilised.
<P>
Niisiis on välja pakutud, et alternatiivina EASA pädevusele üleastumise korral lennuliini sertifikaat ära võtta, oleks komisjonil võimalus määrata trahve. Pange tähele, et selle regulatsiooni kohaselt on vaatlusalune amet vastutav sertifikaatide väljastamise eest. See toob kaasa põhjaliku tehnokraatliku restruktureerimise ning sel põhjusel annab pakutud määrus ametile iseseisva eelarve, nii et see ei kaotaks suhetes liikmesriikidega oma sõltumatust.
<P>
Kuigi näib, et see ambitsioonikas skeem sobis kohasesse tehnokraatlikku vormi, murran ma pead selle üle, kes hakkab võtma poliitilist vastutust võimalike tuleviku vigade eest, mida praegu võtavad pädevad riigiministrid või tsiviillennunduse ametiasutuste juhid. Me loome poliitilise ühtlustamise nimel ameti, mille olemasolu pole õigustatud, kuivõrd neid asju oleks saanud väga kergelt korraldada multilateraalsel tasandil olemasolevate mehhanismide nagu näiteks ICAO kaudu. Lisaks juhul kui lennuohutusega on probleeme, pole süüdistada mitte kedagi teist kui Euroopa Komisjoni, mis viis selle sektori liberaliseerimise äärmuseni, tulemusega, et väikesed ilma vajaliku infrastruktuuri või teadmisteta eralennuliinid on kerkimas nagu seened peale vihma.
<P>
Ärgem püüdkem parandada oma vigu maksumaksja raha raisates! Meil on praegu 22 Euroopa Liidu välisametit. Ükskord peame me piirduma nendega, mis on vajalikud.
<SPEAKER ID="375" NAME="Reinhard Rack" AFFILIATION="PPE-DE">
(DE). Proua juhataja, härra asepresident, daamid ja härrad, tihti abiks võetud "Euroopa taevas” on kaugel sellest, et kujutada endast tõelist ühist õhuruumi ja seda isegi peale enam kui 50 aastat Euroopa Ühenduste eksisteerimist. Liikmesriigid ei soovi loobuda ühendatud Euroopa nimel suveräänsest õhuruumist või isegi jagada Euroopaga suveräänsust. Veelgi enam, ühistes Euroopa õigusaktides ei ole reguleeritud mitmeid spetsiifilisi tehnilisi valdkondi.
<P>
Meie eesmärk luua Euroopa Lennundusohutusamet või pigem laiendada selle pädevusala, kujutab endast väikese, kuid olulise, regulatiivse paketi sepistamist. Komisjon esitas tasakaalustatud ettepaneku. Transpordi- ja turismikomisjon ning selle raportöör on seda loodetavasti parandanud.
<P>
Menetluse järgmises etapis on raport olnud eduka konsulteerimise esemeks nõukoguga, mis tähendab, et me võime nüüd olla lootusrikkad, et see homme teisel lugemisel vastu võetakse.
<P>
Viimasena, nagu paljud parlamendiliikmed enne mind on teinud, sooviksin ma samuti mainida raportööri ja teda hea töö eest tänada. Koos oma varjudega on härra Leichtfried teinud tõesti head tööd. Lubage mul siiski täiskogule meenutada, et väga palju on veel teha. Eile ja täna arutasime paljusid lennundusohutusega seotud lahendamata küsimusi. Loodan, et meil õnnestub saavutada konsensus ülejäänud võtmeküsimustes, milleks on rahastamine, komitoloogia ja vedelikud - see võib olla sõnakõlks, kuid see omab sügavamat mõju. Vajame selleks, et ühine Euroopa avatud taevas saaks reaalsuseks, nendes küsimustes konsensust.
<SPEAKER ID="376" NAME="Silvia-Adriana Ţicău   -" AFFILIATION="PSE">
(RO). Proua juhataja, ettepaneku, mis muudab määrust, mis käsitleb tsiviillennunduse valdkonna ühiseeskirju ning Euroopa Lennundusohutusameti loomist, eesmärgiks on parandada tsiviillennunduse ohutust Euroopas. Nende muudatusettepanekute eesmärgiks on laiendada määruse esialgset kohaldamisala ka Ühenduse õhuruumis kasutatavatele õhusõidukitele - seda muidugi Chicago konventsiooni kehtestatud piire arvestades.
<P>
Üks teemadest, mis on tekitanud vastuolusid, on seotud pardapersonali sertifitseerimisega. Komisjon on pidevalt tegutsenud lennundusohutuse parandamise nimel; regulaarselt on avaldatud musta nimekirja ettevõtetest, mis ei vasta Euroopa Liidu poolt kehtestatud ohutusstandarditele. Avaldatud on juba kuues nimekiri.
<P>
Õhutranspordi valdkond on teinud läbi tugeva arengu ning seda arengut ei saa saavutada ohutusstandarditele mitte vastates. Selle arengu osaks on ka odavlennuettevõtted ning me peaksime täpsustama, et üksnes aastal 2006 loodi umbes 300 uut ühendusteed, mis võrdub umbkaudu 1800 lennule nädalas. Hiljutise uurimise kohaselt vedasid odavlennuettevõtjad ainuüksi 2006. aastal 140 miljonit reisijat, olles kohal 280 Euroopa lennujaamas. Otseselt või kaudselt loovad odavlennuettevõtted 427 0000 töökohta.
<P>
Usun, et see määrus on õhutranspordi ohutusele ülimalt oluline. Kuigi ohutuseeskirjade mitte järgimise eest on võimalik karistada, ei tohi me luua bürokraatlikku süsteemi vaid peame looma paindliku süsteemi, mis aitaks õhutranspordi parandamisele kaasa.
<P>
Samuti pean oluliseks pardapersonali sertifikaatide tunnustamist. Ma õnnitlen raportööri.
<SPEAKER ID="377" NAME="Timothy Kirkhope" AFFILIATION="PPE-DE">
Proua juhataja, alates selle asutamisest 2003. aastal on Euroopa Lennundusohutusamet (EASA) kahjuks olnud ebakompetentsuse võrdusmärgiks. On aeg ametit hoolikalt uurida. Tõendid näitavad, et vahel on hooletusse jäetud ohutusstandardid ja lõppude-lõpuks peab EASA olema ju ohutusamet. Mis on ohutusest olulisem? Ametil on ilmselgelt olnud probleeme tööle hakkamisel ja rahuldaval viisil töötamisel.
<P>
Menetlustes esineb ikka veel vastuvõetamatuid viivitusi. Ta ei täida ikka veel enda eesmärke ja segadus ja hajutatus seavad ELi halvemasse konkurentsiolukorda.
<P>
Ühendkuningriigis on reguleerimiskulud muidugi suured, sest tsiviillennundusamet peab katma oma kulud enda osutatavatest teenustest. See ei võta aga arvesse hoolduskulude uut tõusu ja negatiivset mõju remondisektorile, mille põhjustajaks on EASA.
<P>
See amet ei mõjuta ainult suuri kommertslennuliine või ettevõtteid. See mõjutab erapiloote nagu ma ise. Olen mures. Võtkem meteoroloogiliste tingimuste hindamise seade (IMC), mis mul endal on - sertifikaat, mis lubab Ühendkuningriigi pilootidel lennata ebasoodsamates ilmastikutingimustes lennuki seadmeid kasutades - ma saan aru, et see on nüüd EASA tõttu ohtu sattunud.
<P>
Ühendkuningriigi ajakiri Flyer kirjutab, et IMC juhtumit ei lahenda asjaolu, et see on ette nähtud spetsiaalselt Briti tingimuste jaoks. Ühendkuningriigi ilm tähendab, et piloodid vajavad IMC hindamist rohkem kui teised. Selle kõrvaleheitmine oleks Ühendkuningriigi kerglennundussektori jaoks hävitav ja võib kaasa tuua tuhandete pilootide, nagu mina, sertifikaatide tühistamise. Pean paluma, et ükskõik mida komisjon veel uurib, palun andke mulle ja nii paljudele teistele pilootidele selles küsimuses kindlus.
<P>
EASA tegevus on olnud vastuvõetamatu. Ma kardan, et ta ei suuda veel ülesandeid täita. Lennunduse ühisturgu ei saavutata, kui moonutused jäävad, kui jätkuvad menetluste venimised ja kui lennundussektoris ei rakendata tervet mõistust.
<SPEAKER ID="378" NAME="Jacques Barrot">
komisjoni asepresident - (FR). Proua juhataja, olen härra Kirkhope'i, kes on suurepärane piloot, kasutuses. Kui ta on vastamisi mistahes raskustega Euroopa Lennundusohutusametiga (EASA) - ja ma ei usu, et amet on viimasel ajal vastuolulisi käike teinud - kuid, kui see peaks juhtuma, oleksin ma esimene protesteerima ning oleksin teie käsutuses.
<P>
Seda öelnud, soovin ma samuti kinnitada, et ameti regulatiivne ja kontrollifunktsioon ei sisalda ühtegi ülesannet, mis nõuaks täiendavaid rahalisi vahendeid, niivõrd kuivõrd neid ülesandeid rahastatakse avalikest rahastamisallikatest. Palun parlamendil lihtsalt kinnitada, et ametil on vajalikud ressursid, nii et nagu härra Bradbourn meile ütles, ei oleks see kohustatud otsima tasusid, mis oleksid teatud juhtudel ülemäärased.
<P>
Ma tõesti usun, et EASA senine tegevus on olud positiivne. On muidugi mõistetud, et ameti tegutsemisvahendeid on vaja täiustada, kuid ma tunnen, et me ei tohi EASA potentsiaali Euroopa lennunduse kui terviku jaoks alahinnata. Selle tõestuseks saan ma teile öelda, et proua Marion Blakey, endine Ühendriikide FAA juht, pidas Cologne'is ametiga kohtumisi, et arutada koostöö üle, kuna ta leidis, et EASA on kõrge-kvaliteediline amet. Proua Blakey ütles mulle seda isiklikult.
<P>
Kuulasin väga hoolikalt härra Degutis märkuseid. Nagu ma ütlesin, ei ole komisjon teie argumente ignoreerinud. Komisjon hindab majanduslikku mõju õhusõidukite turule, olenemata sellest, kas õhusõidukit määratletakse keerulisena ning ma soovin teile öelda, et oleme teie palvega arvestanud. Arvestan, et ka teie olete piloot ning me ei lõpeta seda asja, ilma et me uuriksime seda hoolikalt ning võtaksime tarvitusele kohased tegevused. Olite kohaselt järjekindel.
<P>
Proua juhataja, minust oleks halb arutelu ülemääraselt venitada. Ma soovin parlamenti eriliselt tänada. Leian, et nagu härra Rack ütles, oleme saavutanud hea edasimineku ohutuse küsimuses ning ühtse Euroopa taeva küsimuses, mida rakendatakse funktsionaalsete õhuruumiosade kaudu. Proua Lichtenbergeril on õigus öeldes, et õhuruumiosad on tõhusama ja keskkonnasõbralikuma õhuruumi jaoks hädavajalikud.
<P>
Seega, proua juhataja, ma tänan parlamenti selle äärmiselt positiivse töö eest selles küsimuses. Sellel protsessil on järgnevad etapid - kõik omal ajal - kuid ma usun, et meil on nüüd määrus, mis muudab Euroopa taevad veelgi ohutumaks. Soovin avaldada täiskogule oma tänu.
<SPEAKER ID="379" NAME="Juhataja">
Arutelu on lõppenud.
<P>
Hääletamine toimub homme, kolmapäeval, 12. detsembril 2007.
<P>
Kirjalikud avaldused (kodukorra artikkel 142)
<SPEAKER ID="380" NAME="Christine De Veyrac  " AFFILIATION="PPE-DE">
kirjalikult - (FR). Mul on hea meel, et oleme koos nõukoguga kinnitanud tasakaalustatud kokkuleppe. See peaks lubama meil teksti kiirelt rakendada, mis kujutab kahtlemata edasiminekut ELile ja reisijaohutuse valdkonnale.
<P>
Nüüdsest inspekteeritakse kõiki kolmandatest riikidest pärinevaid õhusõidukeid ning need peavad omandama reisijate veoks ELis sertifikaadi ning see kujutab endast ka edasiminekut Euroopa kodanike kaitse ühtlustamises. See laiendab Euroopa musta nimekirja loomisega alanud protsessi, võimaldades kaitsta kõiki reisijaid samal viisil, olenemata sellest, millist lennujaama nad ELis kasutavad.
<P>
Enne kui ma lõpetan, soovin mainida teist punkti, mida ma pean oluliseks. Hiljutise Galileo projekti vastu võtmisega, võeti mitme Euroopa ameti eelarvest kokku 50 miljonit eurot ning Euroopa Lennundusohutusamet (EASA) oli üheks neist. Olen Galileo projekti alati toetanud, kuna see on eriti tähtis minu piirkonnas ning mul on väga hea meel, et selle rahastamise osas on saavutatud kokkulepe. Siiski soovin ma juhtida tähelepanu sellele, et me ei saa samaaegselt suurendada ameti volitusi ning vähendada selle eelarvet. Raha eraldamine ei tohi EASAd puudutada.
