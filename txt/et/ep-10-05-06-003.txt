<CHAPTER ID="003">
Euroopa Investeerimispank (EIP) - 2008. aasta aruanne (arutelu)
<SPEAKER ID="007" NAME="Juhataja">
Esimene päevakorrapunkt on Tamás Deutschi raport eelarvekontrollikomisjoni nimel Euroopa Investeerimispanga 2008. aasta aruande kohta (2009/2166 (INI)).
<SPEAKER ID="008" NAME="Tamás Deutsch">
raportöör. - (HU) Austatud juhataja, kallid kolleegid ja president Maystadt! Praeguse päevakorrapunkti pealkiri on küll "Euroopa Investeerimispank - 2008. aasta aruanne”, ent kõnealune aruanne käsitleb siiski oluliselt enamat kui Euroopa Investeerimispanga tegevus kahe aasta eest.
<P>
Kallid kolleegid! Me kuuleme iga päev, et Euroopa Liit on jõudnud ühe ajajärgu lõppu ja alustab uut, ning ma olen veendunud, et seda tuleks veelgi enam rõhutada. Ühest küljest Lissaboni lepingu jõustumine umbes kuus kuud tagasi ning teisest küljest ülemaailmne finants- ja majanduskriis, selle mõju ja Euroopa Liidu reaktsioon kriisile tähendavad kahtlemata, et oleme jõudnud Euroopa Liidu elus ühe ajajärgu lõppu ja uue algusesse.
<P>
Teisisõnu - 21. sajandi teisel kümnendil on Euroopa Liidu elus alanud uus ajajärk. Kõnealune aruanne koostati sellel uuel ajajärgul ja ma usun, et meie Euroopa Parlamendis ja Euroopa Investeerimispangas peame vastama selle ajajärgu kõige olulisematele küsimustele ja probleemidele. Aruanne käsitleb panga kui finantseerimisasutuse kahe aasta taguseid tegevusi ning üsna tavatult võime öelda, et vaatamata ülemaailmse finants- ja majanduskriisi tingimustele on võimalik hinnata panga tegevusi finantseerimisasutusena. Kahe aasta eest reageeris Euroopa Investeerimispank kiiresti ja tulemuslikult tärkavale ülemaailmsele finants- ja majanduskriisile laenutegevuse tugevdamise teel, eeskätt väikestele ja keskmise suurusega ettevõtetele mõeldud laenude suurendamise abil, ning teiselt poolt osaledes kõigi talle kättesaadavate vahenditega Euroopa majanduse elavdamise kava elluviimises.
<P>
Lissaboni leping jõustus kuue kuu eest. Sellega antakse vahendid ja võimalused Euroopa Investeerimispanga organisatsioonilise, järelevalve- ja põhistruktuuri uuendamise tugevdamiseks. Pank tegi selles valdkonnas suuri edusamme juba 2008. aasta alguses, enne veel kui jõustus Lissaboni leping. Sama tähelepanuväärne on see, et Euroopa Investeerimispank valmistub teadlikult Euroopa Liidu finantsperspektiiviks pärast 2014. aastat võimalusega ühineda makropiirkondlike strateegiate rahastamisega ning toetades maaelu arengut, uusi energiaallikaid, keskkonnahoidlikke investeeringuid ja infrastruktuuri arendamist. Teine aspekt, mida peame oluliseks ja mis on seetõttu aruandes välja toodud, on see, et Euroopa Investeerimispank peaks osalema praegu ratifitseerimisel oleva ja töökohtade loomisele suunatud Euroopa 2020. aasta strateegia rahastamises. Tegelikult oligi mõte toetada töökohtade loomist just see, mis juhtis Euroopa Investeerimispanga väikeste ja keskmise suurusega ettevõtete rahastamise juurde.
<P>
Lõpuks sooviksin juhtida teie tähelepanu kahele probleemile. Ma pean oluliseks, et Euroopa Investeerimispank jätkaks Euroopa Liidu infrastruktuuri puudujääkide kõrvaldamise toetamist. Tähtis on toetada programme, mis aitavad tasakaalustada infrastruktuuri standardeid üle kogu ELi.
<P>
Lisaks on Euroopa Investeerimispank viimastel aastatel alati saanud Euroopa Parlamendilt toetust, mis on vajalik panga tegutsemiseks. Tuginedes ettevalmistavale tööle, mida on mõne viimase kuu jooksul ellu viidud, usun, et aruandes sisalduvat konstruktiivset kriitikat arvesse võttes toetab Euroopa Parlament jätkuvalt panga tegevust. Tänan teid tähelepanu eest ja ootan huviga arutelu.
<SPEAKER ID="009" NAME="Philippe Maystadt" LANGUAGE="FR">
Austatud juhataja, kallid kolleegid! Lubage mul kõigepealt avaldada tänu selle eest, et tegite mulle seda au ja kutsusite mind täiskoguistungile kõnelema. Seeläbi jätkub traditsioon, mis sai alguse mõni aasta tagasi.
<P>
Sooviksin alustada raportööri Tamás Deutschi tänamisega tema raporti laitmatu kvaliteedi eest.
<P>
Eriti avaldan tunnustust selle eest, et nii Tamás Deutsch kui ka teised komisjoni liikmed, näiteks Thijs Berman ja Ivailo Kalfin, andsid endast parima ning tulid Euroopa Investeerimispanka, et küsida mõningaid väga spetsiifilisi küsimusi. Tunnen heameelt selle suurepärase koostöö üle Euroopa Parlamendiga.
<P>
Tegelikkuses on Euroopa Investeerimispank ainus rahvusvaheline finantseerimisasutus, mis annab parlamentaarsele institutsioonile vabatahtlikult vastuseid ja on selle ees aruandekohustuslik. Ma olen veendunud, et see on suurepärane: minu arvates on dialoogi tugevdamine Euroopa Parlamendiga väga oluline selleks, et me saaksime täita oma rolli, oma erilist missiooni olla pank, kuid mitte tavaline pank, ja järgida Euroopa Liidu poliitikat.
<P>
Nagu Tamás Deutsch juba ütles, siis see ongi see, mida oleme püüdnud teha kriisile reageerimisel.
<P>
Pärast Lehman Brothersi kokkuvarisemist 2008. aasta septembris palus majandus- ja rahandusküsimuste nõukogu meil suurendada reaalmajandusele antavate laenude mahtu. Me asusime tööle, tegutsedes nõukogu korraldusel ning ma arvan, et võin öelda, et oleme tõepoolest täitnud oma lubadused, sest 2009. aastal kasvas meie laenude maht 58 miljardilt 79 miljardile, mis tähendab laenude mahu 37% suurenemist Euroopa Liidus.
<P>
Suurenemine oli seotud kolme valdkonnaga, mille kohta nõukogu ja Euroopa Parlament olid öelnud, et need on prioriteetsed.
<P>
Esimeseks valdkonnaks oli eriliste jõupingutuste tegemine riikide ja piirkondade jaoks, mida kriis mõjutas kõige tugevamalt. See suurenemine puudutab ulatuslikult nn lähenemispiirkondi ja eriti teatavaid riike, mis olid 2009. aastal erilistes raskustes. Seega ei ole me kunagi varem laenanud nõnda palju riikidele nagu Ungari, Leedu ja Rumeenia. Lisaks selgitab see, miks teeme käesoleval aastal erilisi jõupingutusi Kreeka nimel. Olin möödunud nädalal Ateenas ja me leppisime Kreeka valitsusega kokku, et suurendame oma laenude mahtu Kreekas märkimisväärselt, andmaks sellega märku meie toetusest ja panusest üldistesse jõupingutustesse, mille eesmärk on aidata Kreeka majandus uuesti jalule.
<P>
Teine esmatähtis valdkond on väikeste ja keskmise suurusega ettevõtete toetamine. Suurendasime oma laene pankadele, et nad saaksid jätkata laenamist väikestele ja keskmise suurusega ettevõtetele, uue toote abil, mis võimaldab meil paremini kontrollida meie antavate rahaliste vahendite tegelikku kasutamist. Möödunud aastal laenasime pankadele väikeste ja keskmise suurusega ettevõtete jaoks üle 12 miljardi euro.
<P>
Kolmas valdkond, mis meil paluti esmatähtsaks seada, on kliimamuutuste vastu võitlemine. Möödunud aastal andsime peaaegu 17 miljardit eurot rahalisi vahendeid projektidele, mis aitavad otseselt vähendada kasvuhoonegaaside heitkoguseid.
<P>
Ma arvan võivat öelda, et 2009. aastal saavutasime selle, mida meilt oodati, ehk andsime oma panuse Euroopa majanduse elavdamise kavasse.
<P>
Loomulikult peame jätkama samas suunas ning ma sooviksin hästi lühidalt mainida kolme rasket ülesannet, millega seisame silmitsi järgmiste kuude ja aastate jooksul.
<P>
Esiteks, nagu raportöör üsna õigesti toonitas, tuleb jätkata Euroopa Liidu prioriteetidesse panustamist. See tähendab, et meie kui EIP peame andma oma panuse Euroopa 2020. aasta strateegia rakendamisse. Nagu te teate, on komisjon käivitanud selle uue strateegia ning selle üle arutatakse praegu nõukogu ja Euroopa Parlamendiga. EIP on valmis andma omapoolset panust, eriti uuenduslike finantsinstrumentide kasutamise teel, mis võimaldavad meil suurendada Euroopa eelarvest pärit rahaliste vahendite kasutamist. Seetõttu on instrumendid, mida soovime kasutada, komisjoni ja panga jaoks ühised.
<P>
Teine oluline ülesanne, millega silmitsi seisame, on EIP välismandaatide uuendamine. Meil on võimalus arutada seda Euroopa Parlamendiga. Komisjon esitas äsja ettepaneku, mis on täielikult kooskõlas Michel Camdessuse juhitava tarkade meeste komitee aruandega. Selle ettepaneku põhielement on muuta süsteem veelgi tõhusamaks. Nagu teate, lõikame me kasu Euroopa Liidu tagatiselt tehingutele, mis on hõlmatud selle välismandaatides. Seetõttu on eesmärk kasutada neid parimal võimalikul viisil ning komisjon teeb ettepaneku lihtsustada ja ühtlustada meie välismandaate. Komisjon teeb samuti ettepaneku, et kõrvale pandud 2 miljardit eurot eraldataks kliimamuutuste vastu võitlemise projektidele.
<P>
Seeläbi jõuan kolmanda ülesandeni, mida soovin rõhutada: Euroopa Investeerimispanga vajadus anda üheskoos teiste institutsioonidega omapoolne panus nende lubaduste täitmisse, mis Euroopa Liit andis Kopenhaagenis. Nagu te teate, on Euroopa Liit andnud suuri lubadusi toetada nn kiiret rahastamist. Sellega seoses usume, et EIP, millel on kujunenud välja vaieldamatu asjatundlikkus kõnealuses valdkonnas, võib anda olulise panuse. Sel põhjusel tegime ettepaneku teha koostööd teiste finantseerimisasutustega, et luua võrgustik, Euroopa platvorm, mis võiks kooskõlastada ja seega optimeerida projektide rahastamist arengumaades. Prantsusmaa arenguasutus ja Saksamaa KfW on juba näidanud üles huvi selle algatuse vastu ning ma loodan, et üheskoos komisjoniga suudame selle vahendi juba lähinädalatel lõplikult vormistada.
<P>
Need, austatud juhataja ning kallid kolleegid, ongi kolm suurt ülesannet, millele ma soovisin juhtida teie tähelepanu ja mis ootavad meid ees järgmistel kuudel ja aastatel.
<SPEAKER ID="010" NAME="Olli Rehn">
komisjoni liige. - Austatud juhataja! Sooviksin komisjoni nimel tänada Tamás Deutschi suurepärase raporti eest ning samuti tervitada president Philippe Maystadti teie täiskoguistungil ning õnnitleda teda suurte edusammude puhul, mida EIP on teinud majanduskriisile reageerimisel ja ELi majanduse elavdamise kava toetamisel.
<P>
Erakordsetes tingimustes tegime erakorralise pöördumise pangale ning pank vastas viivitamatult ja viis laenamise rekordilistesse kõrgustesse. Tänu oma suurepärasele majanduslikule seisundile oli pank suuteline seda tegema isegi ajal, kui turgudelt oli keeruline hankida rahalisi vahendeid.
<P>
Suuremad mahud olid suunatud eeskätt valdkondadesse, mida meie - ja ma usun, et Euroopa Parlament jagab seda seisukohta - peame esmatähtsaks, eriti väikestele ja keskmise suurusega ettevõtetele, energiale ja kliimamuutustele, samuti investeeringutele ELi lähenemispiirkondadesse, mis on majanduslanguse ajal eriti rängalt kannatada saanud. Lisaks suurendas EIP ühisalgatuse raames EBRD ja Maailmapangaga oma toetust Kesk- ja Ida-Euroopa riikide finantssektorile, mis on samuti raskes olukorras.
<P>
EIP mängib Euroopa 2020. aasta strateegia rakendamisel väga olulist rolli, toetades investeeringuid infrastruktuuri, rohelisse tehnoloogiasse, innovatsiooni ja VKEdesse.
<P>
Samuti laome vundamenti selleks, et tõhustada ELi toetuste ja EIP rahastamisvahendite kombineeritud kasutamist nii ELis kui ka EList väljaspool, sealhulgas lähenemispiirkondades, kus EIP võib mängida olulist rolli struktuurifondide kasutamise täiustamisel.
<P>
Välisvaldkonna puhul olen väga rahul EIP välismandaadiga, mida toetati Camdessuse aruandes, kus jõuti järeldusele, et ELi garantii EIP-le on tõhus ja jõuline instrument, millel on suur rahaline ja poliitiline mõjuvõim.
<P>
Camdessuse aruanne sisaldas ka mitut head ettepanekut EIP välistegevuse parema kooskõlastamise kohta ELi poliitikaga ning selle kohta, kuidas tõhustada koostööd EIP ja EBRD vahel, tuginedes Euroopa Parlamendi resolutsioonile EIP ja EBRD 2007. aasta aruannete kohta.
<P>
Euroopa Parlament on nõudnud paremat vastastikust mõistmist kahe panga vahel. Mul oli väga hea meel, nähes, et EIP ja EBRD on jõudnud kokkuleppele koostöö suhtes ühistes koostööriikides. See on aluseks ülemaailmsemale kolmepoolsele kokkuleppele komisjoniga, millega asendatakse olemasolevad piirkondlikud kokkulepped.
<P>
Vahekokkuvõtte peamine tulemus on õigusloomega seotud ettepanek, mille komisjon esitas äsja Euroopa Parlamendile ja nõukogule EIP mandaadi muutmise kohta praeguse finantsperspektiivi lõpuni.
<P>
Ma usun, et leiate, et see on usaldusväärne ja tasakaalustatud ettepanek, mis võtab arvesse Euroopa Parlamendi soovitusi ja muresid. Selle eesmärk on pöörata suuremat tähelepanu välismandaadile olulistes poliitikavaldkondades, kus EIP-l on tõendatud kogemused, eriti kliimamuutused, sotsiaalne ja majanduslik infrastruktuur ning kohaliku erasektori areng, kuid samuti asetada suuremat rõhku EIP rahastamise arendamise aspektidele.
<P>
Kokkuvõtteks jääme ootama konstruktiivset ja produktiivset arutelu selle ettepaneku üle teie ja nõukoguga järgmistel kuudel. Usume, et võime veel kord olla tunnistajaks esimese lugemise kokkuleppele, mille tulemusel on välismandaadi puhul tagatud õiguskindlus, mis omakorda võimaldab meil järgida tõhusalt ja tulemuslikult ELi välispoliitika eesmärke.
<SPEAKER ID="011" NAME="Edit Bauer" LANGUAGE="HU">
Kallid kolleegid! Oma arvamuses aruande kohta väitis majandus- ja rahanduskomisjon, et Euroopa Investeerimispank tegutses 2008. aastal kriisiohje valdkonnas hästi.
<P>
Mida oodata investeerimispangalt kriisi ajal? Peamiselt seda, et ta püüab kompenseerida kommertspankade laenutegevuse vähenemist likviidsuse loomise abil. Võib väita, et EIP on suurendanud soodsate intressitingimustega laenude mahtu järjepidevalt alates 2008. aastast ning lubanud teha kättesaadavaks 15 miljardit eurot aastas täiendavate rahaliste vahenditena väikestele ja keskmise suurusega ettevõtetele 2009. ja 2010. aastal.
<P>
Miks on see nii oluline? Ilmselt seetõttu, et väikesed ja keskmise suurusega ettevõtted on suurimad töökohtade loojad ning hetkel on suurimad probleemid Euroopas seotud tööhõivega. Me peame looma töökohti.
<P>
Pank toimis hästi ka teatavate sihtvaldkondade ümberkorraldamisel. Ta pöördus olulisel määral väikeste ja keskmise suurusega ettevõtete poole ning aitas neil leida võimalikult kiiresti kindla jalgealuse. Parlamendikomisjon teeb president Maystadtile ettepaneku kolme valdkonna kohta, kus panga tehingud võiksid muutuda tõhusamaks või läbipaistvamaks.
<P>
Esiteks võiks pank keskenduda veelgi rohkem riikidele, kes said kriisis kõige tõsisemalt kannatada, suurendades seeläbi ELi sisemist ühtekuuluvustunnet. Teiseks see, et pank ei peaks väikeste ja keskmise suurusega ettevõtete rahastamiseks sõlmima partnerluslepinguid üksnes suurte kommertspankadega, vaid peaks partnerlusse kaasama ka regionaalpangad ja hoiupangad, sest need finantsasutused tunnevad turgusid kõige paremini. Lõpuks, kolmanda punktina oleme veendunud, et partnerlusse kaasatud finantsasutused on kohustatud kandma rahastatud VKEdele üle vähemalt 20% tulust, mis tuleneb EIP 50%lisest rahastamisest, teisisõnu suurema protsendi, kui on nõutud praeguste lepingute alusel.
<P>
Üldkokkuvõtteks võime öelda, et EIP tegutses hästi ning on jätkuvalt teejuhiks, kuidas kriisile asjakohaselt reageerida, ent vaja on teha täiendavaid ühiseid jõupingutusi, et Euroopa Komisjon ja Euroopa Investeerimispank saaksid liikuda edasi, eriti töökohtade loomise valdkonnas.
<SPEAKER ID="012" NAME="Karin Kadenbach" LANGUAGE="DE">
Austatud juhataja ja Olli Rehn! Regionaalarengukomisjoni nimel sooviksin kõigepealt edastada tänusõnad raporti eest ning samuti tänada raportööri.
<P>
Parlamendikomisjon tunneb heameelt Euroopa Investeerimispanga kapitali adekvaatsuse kõrge määra üle. Samuti on meil heameel, et majanduslik ja sotsiaalne ühtekuuluvus ning lähenemine, eelkõige ELi ühtekuuluvuspoliitika lähenemissammas, on EIP peamised eesmärgid. Ka hindame väga kõrgelt EIP panust lähenemiseesmärgi täitmisse seeläbi, et EIP laenas lähenemisprojektidele 21 miljardit eurot, mis moodustab 41% EIP laenude kogumahust ELis.
<P>
Peale selle sooviksin rõhutada lisandväärtust, mida annavad komisjoniga koostöös võetud meetmed ning EIP strateegia pakkuda struktuurifondide sekkumismeetmetele lisatuge ja aidata nende meetmete mõju suurendada.
<SPEAKER ID="013" NAME="Jean-Pierre Audy">
fraktsiooni PPE nimel. - (FR) Austatud juhataja! Kõigepealt sooviksin tervitada teid, president Maystadt, ning öelda teile, et ma olen väga rõõmus teiega taas kohtumise üle, sest mõni aeg tagasi töötasin sarnase raportiga. Samuti tahaksin tervitada volinikku ning öelda raportöörile ja teiste fraktsioonide raportööridele, et nad on teinud ära tohutu suure töö, ning ma sooviksin öelda tere tulemast ka neile.
<P>
Austatud juhataja! See, et nõukogu istekoht on tühi, on kahetsusväärne. Seda enam, et EIP on valitsustevaheline instrument. EIP partnerid on liikmesriigid. Peale selle tunnen taas kord heameelt selle mure pärast, mida president Maystadt ja tema kolleegid väljendavad Euroopa Parlamendile kõigis nendes küsimustes.
<P>
Ennekõike sooviksin rääkida järelevalvest, mis on mulle südamelähedane teema, sest ma usun, et Euroopa Investeerimispanga ülesanded on sellised, et panga üle peaks tegema usaldatavusnormatiivide täitmise järelevalvet. Seda ei tehta, sest pank on rahvusvaheline üksus, mis ei allu liikmesriikide auditeerimisasutustele.
<P>
Ma esitasin muudatusettepaneku, et Euroopa Pangandusjärelevalve Asutus, mida me loodame peagi luua, saaks pädevused, mis võimaldavad tal ellu viia usaldatavusnormatiivide täitmise järelevalvega seotud ülesandeid. Austatud volinik! Ma soovin, et te toetaksite seda ideed. Ma olen kuulnud, et liikmesriigid on sellele vastu. Liikmesriigid ei ole võimelised usaldama ülesandeid EIP-le pikas perspektiivis ega tagama, et panga üle tehakse usaldatavusnormatiivide täitmise järelevalvet.
<P>
Sooviksin lõpetuseks käsitleda investeerimist ja EIP rolli. Euroopa Liit ei tee piisavalt investeeringuid ning me teame, et olenemata sellest, kas räägime transpordivõrkude sidumisest, energiast, kiirrongidest, kiirteedest, ülikoolidest, veest, kosmosest või tervisest, peame tegema suuremaid investeeringuid. Ometi on Euroopa Investeerimispangal õigus: ta on pank ja peab kaitsma oma AAA-reitingut.
<P>
Sel põhjusel teen ettepaneku, et seame 2020. aasta strateegias eesmärgiks investeerida vähemalt üks triljon eurot. See on võimalik, kuid meil peab Euroopa Liidus olema selleks investeerimiseelarve ning peame tegema EIPga koostööd uuenduslike instrumentide kasutamise kaudu. Teen ettepaneku, et Euroopa Liidust saab panga partner, sest see looks parema sünergia Euroopa Liidu ja selle instrumendi vahel, mis on äärmiselt oluline meie Euroopa tulevikule.
<SPEAKER ID="014" NAME="Cătălin Sorin Ivan" LANGUAGE="RO">
Ma usun, et me kõik nõustume, et Euroopa Investeerimispank kuulub nende Euroopa projektide hulka, mida võib pidada edukaks. Samuti õnnitlen EIPd asjaolu puhul, et tal on kriisi ajal õnnestunud säilitada AAA-reiting, mis on suurepärane.
<P>
Teises kontekstis tähendab Euroopa praegune majandusolukord seda, et Euroopa Investeerimispank peab korraldama oma missiooni põhjaliku läbivaatamise. Mainin siinkohal ainult kolme olulist punkti. Esiteks peavad EIP antud laenud toetama Euroopa 2020. aasta tegevuskava. Teiseks tuleb antavaid laene kasutada suuremahuliste investeerimisprojektide toetamiseks, mille tulemusel hakkavad Euroopa majandused uuesti toimima. Lõpuks saab ja peab Euroopa Investeerimispank toetama stabiilsema ja jõulisema Euroopa majandusliku raamistiku loomist.
<SPEAKER ID="015" NAME="Olle Schmidt" LANGUAGE="SV">
Austatud juhataja, volinik ja Philippe Maystadt! Sooviksin raportööri kogu südamest tänada huvitava ja suurepärase raporti eest. Euroopa Demokraatide ja Liberaalide Liidu fraktsiooni nimel soovin alustada panga kiitmisega tema suurepärase töö eest. Euroopa Investeerimispank (EIP) võttis kiiresti ja resoluutselt meetmeid ajal, kui finantskriis ründas kogu jõuga. Pank näitas, et on suuteline tulema toime suurte probleemidega, millega seisis silmitsi, kui ülemaailmne majanduskriis jõudis Euroopa Liidu majandusteni.
<P>
EIP suurendas rahapakkumist ja tagas laenude mahu märkimisväärse kasvu. See vähendas finantskriisi süvenemist ja oli oluline, võimaldamaks mis tahes kujul taastumist. EIP olulist rolli väikeste ja keskmise suurusega ettevõtete toetamisel, mida on siin mainitud, tuleb esile tõsta ning seda ei ole võimalik piisavalt rõhutada. Need investeeringud leevendasid kriisi märkimisväärselt. Väikeettevõtted on kahtlemata meie majanduse mootoriks: nad moodustavad 99% kõigist Euroopa ettevõtetest ning annavad tööd 100 miljonile inimesele.
<P>
Asjaolu, et EIP-l on olemas strateegia püsiva pikaajalise kasvu tagamiseks Euroopa Liidus, on loomulikult äärmiselt oluline ning seda on ka korduvalt öeldud. Samuti on tähtis keskkonnahoidlik areng, sealhulgas üleeuroopalise transpordivõrgu projektidesse investeerimine. Hästi toimiv üleeuroopaline transpordivõrk on Euroopa majanduskasvu algatuse üks kõige olulisemaid komponente. Islandi vulkaan andis meile ehk õppetunni.
<P>
Erinevuste silumine Euroopas on EIP töö teine tähtis osa. ELile tulevad kasuks stabiilsed ja majanduslikult tugevad naabrid. Selles kontekstis võime vaadelda EIP tööd eriti olulisena just strateegilisest seisukohast.
<P>
Avatus, läbipaistvus ja pettuste vastu võitlemine on väga tähtsad teemavaldkonnad. Meil Euroopa Demokraatide ja Liberaalide Liidu fraktsioonis on hea meel, et EIP järgis soovitusi, mille Euroopa Parlament oli esitanud paljude aastate eest. Me oleme seisukohal, et see on väga hea. Siinkohal saab EIP toimida avatuse eeskujuna teistele ELi institutsioonidele.
<P>
Lõpetuseks jõuan EIP aruande häbiplekini. See, et sooline võrdõiguslikkus EIPs on jätkuvalt väike, valmistab suurt pettumust. Naised on endiselt vähe esindatud, austatud Philippe Maystadt, eriti kõrgemal positsioonil olevate EIP ametnike ja direktorite seas, ning moodustavad kõigest ligikaudu 20% EIP töötajatest. EIP peab seda valdkonda parandama. Selle kohta võime lugeda EIP mitmekesisuse strateegiast (detsember 2008). Kokkuvõtteks võib öelda, et on kolm head punkti ja üks vähem hea või siis pigem halb punkt.
<SPEAKER ID="016" NAME="Philippe Lamberts" LANGUAGE="FR">
Austatud juhataja, kallid kolleegid, lugupeetud Philippe Maystadt ja kallid kaasmaalased! Me vajame teiesugust panka. Jah, vajame seda ajal, kui erapankade sektor on näidanud, et töötab üldisele huvile vastu, et ta ei tee enam oma tööd ega anna ühiskonnale laene. Vajame avaliku laenamise instrumenti ja seda eriti Euroopa tasandil. Ainuüksi seetõttu olen mina ja oleme meie veendunud, et EIP peab mängima järjest olulisemat rolli.
<P>
Millist rolli peaks EIP meie arvates siis mängima? Loomulikult katalüsaatori rolli. EIP-sarnane avalik-õiguslik pank ei saa vastata kõigile turu vajadustele, kuid peaks olema katalüsaator: katalüsaator, mis aitab meie kogukondadel ja majandustel muutuda, mille tulemusel tulevad need toime meie aja kahe olulise ülesandega, milleks ei ole ainult õppimine, kuidas elada meie planeedi füüsilistes piirides - pean silmas loomulikult kliimaprobleemi ja ressursside ammendumist -, vaid samuti, kuidas tulla toime sotsiaalse ühtekuuluvuse järjest süveneva probleemiga nii Euroopa Liidus kui ka meie planeedil tervikuna, sest EIP täidab arengu valdkonnas olulist missiooni.
<P>
Sellest seisukohast lähtuvalt lubage mul tsiteerida kõigest ühte arvu. Kui vaadata energiaalaseid investeeringuid, mida EIP rahastas 2009. aastal, siis kolm neljandikku läks 19. ja 20. sajandi tehnoloogiatesse ning kõigest üks neljandik taastuvasse energiasse.
<P>
Seetõttu seame teile, austatud Philippe Maystadt, ja EIP-le ülesandeks pöörata need osakaalud ümber ja tagada, et 2010. aastal ja pärast seda on kolm neljandikku teie investeeringutest - ning pikas perspektiivis kõik investeeringud - suunatud sellesse muutusesse. Ma arvan, et nõnda täidate oma rolli katalüsaatorina. Lugupeetud Philippe Maystadt, te olete sageli olnud oma klassi parim. Me palume teil tagada, et EIP on tõeliselt oma klassi parim ülemaailmsel tasandil.
<SPEAKER ID="017" NAME="Ryszard Czarnecki" LANGUAGE="PL">
Austatud juhataja! Ennekõike sooviksin tänada raportööri Tamás Deutschi väga hea töö eest. Ma arvan, et laenude mahu suurendamine raportis mainitud koguse võrra on väga auahne eesmärk. Ma arvan, et tegelikult on Euroopa investeerimispakt Euroopa maksumaksja ja Euroopa valija seisukohast oluline ainult seetõttu, et see on rahaliste vahendite nn kraan väikestele ja keskmise suurusega ettevõtetele. Siinkohal tuleks kõrgelt tunnustada suuremat rahalist panust, kuna see on antud valdkonnas üsna oluline. Selle sektori toetamine on eriti tähtis, eeskätt kriisi ajal.
<P>
Kesk- ja Ida-Euroopa esindajana ning poolakana pean ütlema, et meie jaoks on äärmiselt oluline, et pank toetab muutuseid meie Euroopas ja vähendab praegust jagunemist. Samuti on mul heameel selle üle, et pank näitab üles suurt pühendumist seoses Euroopa rahaliste vahenditega. Ka see on meie jaoks kaudselt oluline.
<SPEAKER ID="018" NAME="Marta Andreasen">
fraktsiooni EFD nimel. - Austatud juhataja! Kui vaadata projekte, mida EIP rahastab, siis olen ma rabatud sellest, kui paljud neist on seotud suurte ettevõtetega ja kui vähesed VKEdega, keda need projektid peaks tegelikult aitama. Kas ettevõtted nagu General Motors, Electrolux ja Arcelor Mittal peavad tõepoolest kasutama EIPd või teevad seda ainult pakutavate leebete tingimuste tõttu? Ja mida on sellised laenud teinud Euroopa majandusele? Kas nad on loonud töökohti? Ei, nad on eksportinud töökohti, mõnikord odavamatesse Euroopa riikidesse ja mõnikord hoopiski EList välja.
<P>
Electrolux on üks näide EIP edust. Olles laenanud 250 miljonit eurot tootmismahu suurendamiseks, ehitasid nad uusi tehaseid Poola, Rumeeniasse ja Ungarisse. Niipea kui need valmis said, viisid nad tootmise sinna ning Ühendkuningriigile tähendas see ligikaudu 2000 töökoha kaotamist Spennymooris. Seega arvan, et me kõik nõustume, et EIP mängib väga olulist rolli Euroopa majanduses, eriti kaubavahetusbilansis: ta ekspordib meie töökohti ja impordib tööpuudust.
<SPEAKER ID="019" NAME="Andreas Mölzer" AFFILIATION="NI">
(DE) Austatud juhataja! Meeldiv on lugeda aastaaruandest, et Euroopa Investeerimispank reageeris kriisile kiiresti sellega, et suurendas oluliselt rahaliste vahendite kättesaadavust. Laenamine eeskätt väikestele ja keskmise suurusega ettevõtetele (VKEdele) peab jääma üheks EIP keskseks prioriteediks ning võimaluse korral tuleb seda laiendada. Siiski on oluline tagada, et kõnealused ärimehed saavad laene ka tegelikult.
<P>
Kontrolli- ja järelevalvesüsteemi puhul toetan ettepanekut asutada Euroopa Pangandusjärelevalve Asutus. Siiski tuleb sellele asutusele anda ulatuslikud volitused, et ta saaks tõhusalt toimida, ning samuti tuleb asutusele anda piiriüleselt tegutsevate pankade kontrollimise mandaat.
<P>
Euroopa Investeerimispanga eesmärkidega seoses sooviksin näha, et suuremat tähelepanu pööratakse panga tegevusele Euroopas. Seda on tungivalt vaja praeguse finants- ja majanduskriisi kontekstis ning see võimaldaks ka vältida töö kattumist ja huvide konflikti Euroopa Rekonstruktsiooni- ja Arengupangaga.
<SPEAKER ID="020" NAME="Seán Kelly" AFFILIATION="PPE">
(GA) Austatud juhataja! Nõustun kolleegidega, kes kiidavad EIP suurepärast tööd.
<P>
EIPd kiites näeme selles tugevat vastandit kurvale, süngele ja kõlblusetule loole, mis tekkis erapankade ekstravagantsete tasustamispakettide ja grotesksete boonuste ning ettevõtte üldjuhtimise täieliku puudumise tõttu. EIP on, osaliselt seetõttu, et on - nagu ütleb president - Euroopa Parlamendi ees aruandekohustuslik, olnud erapankade täielik vastand ning teda tuleb kiita hea ja nõuetekohase tegutsemise eest ning eelkõige kiire tegutsemise eest majanduskriisile reageerimisel.
<P>
President mainis õigustatult, et EIP jagas VKEdele erilist tähelepanu ja toetust, ning ma tean, et minu riigis eraldati VKEdele EIP vahendusel 300 miljonit eurot. Kuid küsimus on selles, kas see raha jõuab VKEdeni, ja kui mitte, siis kas EIP oskab öelda, miks. Kas ettevõtete jaoks on olemas võimalus otsida abi, kui neile öeldakse ära vaatamata heale äriplaanile?
<P>
Kahtlemata on Iirimaal iga päev tõendeid selle kohta, et ettevõtted lähevad pankrotti, ning isegi teisipäevases Irish Timesi numbris oli pealkiri "Riik kärpis ettevõtete aitamiseks mõeldud rahalisi vahendeid 22 miljoni euro võrra”. Seega ei ole me veel kuristikku õnnelikult ületanud.
<P>
Samuti soovin tõsta esile järgmise küsimuse: on olemas anekdootlikud tõendid selle kohta, et erapangad kasutavad raha, mis peaks minema VKEdele, panga muude tegevuste jaoks. Tahaksin teada, kas see vastab tõele. Kas seda on võimalik tõestada ja eelkõige - kas meie Euroopa Parlamendis saame üldse midagi teha nende faktide tõestamiseks?
<SPEAKER ID="022" NAME="Jens Geier" AFFILIATION="S&amp;D">
(DE) Austatud juhataja, Philippe Maystadt ja Olli Rehn! Sooviksin kõigepealt tänada Tamás Deutschi tema töö eest. Samuti sooviksin kasutada võimalust ja rõhutada Euroopa Investeerimispanga (EIP) tähtsust Euroopale ja Euroopa kodanikele ning rõhutada asjaolu, et peaksime seda ainulaadset institutsiooni rohkem ära kasutama, eriti majanduskriisi ajal.
<P>
Eelarvekontrolli seisukohast, mis praegusajal hõlmab ka Euroopa programmide ja institutsioonide tegelikku väljundit ja tulemust, on EIP kõrge reitingu kahtlemata ära teeninud, eeskätt poliitilise usaldusväärsuse tõttu. EIP loob eurooplastele tõelist lisandväärtust kuue põhiprogrammi , näiteks üleeuroopalised võrgud, väikeste ja keskmise suurusega ettevõtete toetamine, ning eriprogrammide, näiteks kliimamuutuste vastu võitlemine, raames tehtud investeeringutega. Ma olen veendunud, et Euroopa Parlamendis toetatakse seda ulatuslikult. Siiski tähendab see ka, et Euroopa Parlament peab tulevikus laiendama oma järelevalvemenetlusi. Siinkohal viitan näiteks investeerimisrahastule.
<P>
Lõpuks sooviksin juhtida tähelepanu ühele asjaolule, mis on minu fraktsioonile eriti oluline ning mis on otseselt EIP jaoks mõeldud. Meil on heameel selle üle, et EIP on vaadanud läbi offshore-finantskeskuseid käsitleva poliitika. Siiski vajame kindlustustunnet, et EIP rahaliste vahendite abil saadud tulu ei laeku nimetatud maksuparadiisides, vastasel korral riskib EIP saavutatud maine ja reitingu kahjustumisega.
<SPEAKER ID="023" NAME="Charles Goerens" AFFILIATION="ALDE">
(FR) Austatud juhataja! Euroopa Investeerimispank on ühtaegu nii pank kui ka institutsioon. Pangana ei tohi ta ära unustada, et on institutsioon, ning institutsioonina ei tohi ta ära unustada, et on pank. Seetõttu peab ta ühest küljest vastama Euroopa Liidu vajadustele, ilma et jätaks teisest küljest tähelepanuta oma refinantseerimissuutlikkust.
<P>
Sellest seisukohast lähtuvalt ei ole meil õigust sundida teda võtma tarbetuid riske, eriti sekkumismeetmete puhul arenguriikides. Seetõttu on oluline soodustada omamoodi kokkulepet liikmesriikide ja Euroopa Komisjoni vahel ühelt poolt ning Euroopa Investeerimispanga vahel teiselt poolt, kusjuures institutsioonilised doonorid võivad sekkuda annetuste abil, samas kui Euroopa Investeerimispank saab oma rolli tõttu anda laene.
<P>
Selline ettevaatusabinõu kaitseks meid Maailmapanga puhul kogetud tagasilöökide eest, kui see pidi mõni aasta tagasi kustutama 50 miljardi väärtuses võlgasid, mida ei oleks nagunii tagasi makstud. Ma olen veendunud, et võime sellist kogemust vältida ettevaatlikkuse abil, mida on näidatud üles Euroopa Investeerimispanga tehingute puhul, ning ma sooviksin julgustada EIPd arendama sekkumismeetmeid arenguriikides, sest nende puhul on veel kindlasti mänguruumi.
<SPEAKER ID="024" NAME="Malika Benarab-Attou" AFFILIATION="Verts/ALE">
(FR) Austatud juhataja ja Euroopa Investeerimispanga president! EIP 2008. aasta aruandes nõudis Euroopa Parlament, et panga välistegevus peab olema kooskõlas Euroopa Liidu üldeesmärkidega.
<P>
Sel põhjusel võib tuumaelektrijaama rahastamine Jordaanias olla vastuolus Euroopa Liidu asutamislepingu artikli 3 lõike 5 põhimõtetega. Ma tsiteerin: "Suhetes maailmaga ... toetab [liit] ... maailma säästvat arengut”.
<P>
2009. aasta veebruaris pöördusid Jordaania ametivõimud EIP poole, et taotleda toetust oma tuumaenergia arendusprojektile, mis ennekõike sisaldas tuumaelektrijaama rajamist 2016. aastaks.
<P>
Seetõttu märgin teatava rahuloluga, et teie teenistused kinnitasid mulle, et Euroopa Investeerimispank ei rahuldanud seda taotlust ning et ta on seisukohal, et tema ülesanne on toetada projekte Jordaanias, mille eesmärk on arendada tuule- ja päikeseenergiat, mis on meie planeedi tulevikuenergiad, sest kuuluvad taastuvate energiate hulka.
<P>
Kas seda positsiooni võidakse püüda kasutada muudeks taotlusteks, et rahastada tuumaelektrijaamu?
<SPEAKER ID="025" NAME="Paweł Robert Kowal" AFFILIATION="ECR">
(PL) Austatud juhataja! Ukraina stabiilsus on kõigi ELi liikmesriikide loomulik eesmärk, osaliselt seetõttu, et Ukraina on meie üks olulisemaid ja suurimaid partnereid. Oleme praegu tunnistajaks sellele, et Ukraina on kriisis. Ukraina eelarve stabiilsus on oluline nii ühiskondliku ja poliitilise olukorra kui ka riigi tuleviku jaoks. Mida rohkem abi ja poliitilist toetust Ukrainale anname, seda rohkem on meil õigus eeldada, et Ukraina reformib majandust vaba turu suunas.
<P>
Ukraina majanduskriis ei ole ainult Ukraina kriis, vaid see puudutab meid kõiki. Praegu, kui Ukraina on raskes olukorras, tuleb ilmsiks, kui palju saame aidata. Seetõttu toetan makromajandusliku abi andmist Ukrainale. Ma olen seisukohal et peaksime täna ütlema, et see peaks olema suurem, ning mida suurem see on, seda suuremad ja auahnemad võivad olla meie ootused Ukraina suhtes.
<SPEAKER ID="026" NAME="Nikolaos Salavrakos" AFFILIATION="EFD">
Austatud juhataja! Kahtlemata on Euroopa Investeerimispank olnud edukas alates selle asutamisest 52 aastat tagasi, eriti Euroopa Liidu eesmärkide saavutamises ja tugevdamises ning väikeste ja keskmise suurusega ettevõtete rahastamises, mis moodustavad suurema osa Euroopa Liidu ettevõtetest ning just nendest ettevõtetest, mida tuleb säilitada praeguses majanduskriisis, et säilitada töökohti ja sotsiaalset stabiilsust ELis.
<P>
Nagu me kõik teame, tegeleb liit praegu Kreeka kriisiga. Loomulikult ei tea ma, kas tulevased ajaloolased nimetavad seda Kreeka kriisiks või finantskriisiks või hakkavad nad kutsuma seda rahakriisiks. Kuid ma tean, et kui Galileo oleks täna veel elus, ei ütleks ta enam, et maakera pöörleb, vaid et maakera jookseb, sest sündmused ruttavad meist alati ette ning Euroopa Liiduna peame neile järgnema ja leidma vajalikud lahendused.
<P>
Ma arvan, et kõik siin on veendunud, et elu sujuvaks jätkumiseks Euroopa Liidus peame kiirendama poliitilise ja majandusliidu lõpuleviimist. Kuna see nii juba on, olen seisukohal, et EIP-l on kogemused ja objektiivne suutlikkus võtta rohkem meetmeid, ning ma teen ettepaneku - ja adresseerin selle ettepaneku ennekõike Olli Rehnile, keda austan tohutult tema väärikuse pärast, millega ta erinevaid probleeme lahendab -, uurida võimalust, kus EIP mängib rolli liikmesriikide krediidireitingu hindamisel.
<SPEAKER ID="027" NAME="Hans-Peter Martin" AFFILIATION="NI">
(DE) Austatud juhataja! Eelmised kõnelejad on õigustatult rõhutanud Euroopa Investeerimispanga tähtsust. Näiteks Karin Kadenbach viitas EIP olulisele panusele sotsiaalsesse lähenemisse. Ma sooviksin asetada selle poliitilisse konteksti. Oleme väga mures, nähes, et paremäärmuslastest erakonnad muutuvad populaarseks järjest enamates riikides. Seda põhjusel, et sotsiaalne lähenemine Euroopa Liidus ei toimi nõnda, nagu meile kõigile meeldiks.
<P>
Radikaalsed paremäärmuslased on sageli hundid lambanahas, mis võimaldab neil varjata nende tohutut ja küünilist põlgust inimkonna vastu. Minu viimane näide, austatud juhataja - ning ma olen teadlik teie poliitilisest kalduvusest -, on seotud sellega, mille Andreas Mölzer just korda saatis: ta pidas kena lühikese kõne, kuid samal ajal nimetas ühte oma poliitilist oponenti - teisisõnu mind - psühhopaadiks. Nii kõneleb Hitleri fašism. Need inimesed töötavad nii, et häbimärgistavad oma poliitilisi vastaseid koletistena. Ma palun, et võtaksite vajalikke meetmeid, ja samuti palun, et EIP personal jätkaks oma tööd, eriti läbipaistvuse valdkonnas. Nad peaksid tegutsema veelgi läbipaistvamalt, sest see lähenemine aitab võidelda fašismi taastekke vastu.
<SPEAKER ID="028" NAME="Sophie Auconie" AFFILIATION="PPE">
(FR) Austatud juhataja! Euroopa Investeerimispanga 2008. aasta aruandega tähistame aastapäeva: EIP on nüüdseks aidanud meie maailmajao majanduslikule arengule kaasa enam kui 50 aastat.
<P>
Euroopa Liidu pangana, mis annab pikaajalisi laene, mängib EIP otsustavat rolli võitluses praeguse kriisi vastu. Me peaksime EIPd kiitma selle vastutustundlikkuse eest, mida ta on näidanud üles alates 2008. aasta sügisest. Ainuüksi 2008. aastal maksis EIP välja 10 miljardit eurot rohkem, kui temalt oodati.
<P>
Euroopa Parlamendi majandus- ja rahanduskomisjoni liikmena tunnen eriti suurt huvi selle vastu, kuidas EIP abistab Euroopa väikesi ja keskmise suurusega ettevõtteid. Mulle näib äärmiselt oluline jätkata selliste algatuste arendamist nagu JEREMIE. Ettevõtted vajavad kapitali, riskikapitali, tagatisi, laene ja tehnilist abi, mida JEREMIE ka pakub. Aasta tagasi käivitas Auvergne'i maakond - osa minu eurovalimisringkonnast, mida siin viibiv Jean-Pierre Audy tunneb hästi - selle abimehhanismi VKEde jaoks. See on väärt 25 miljonit eurot, millest 18 miljonit eurot on pärit Euroopa Regionaalarengu Fondist, ning sellega aidatakse väikeettevõtteid, toetatakse innovatsiooni ning aidatakse kriisist üle saada.
<P>
Mul on heameel konstruktiivse koostöö üle EIP, Euroopa Investeerimisfondi ja kohalike ametiasutuste vahel. Lugupeetud Philippe Maystadt! Ma olen veendunud, et peame jätkama samas vaimus.
<SPEAKER ID="029" NAME="Thijs Berman" AFFILIATION="S&amp;D">
Austatud juhataja! 2008. aasta reageeris EIP ELis kiiresti ja täpselt finantskriisile kapitali suurendamise abil ning peaaegu kahekordistades investeeringuid ja väljamakseid eelmiste aastastega võrreldes, seda eelkõige VKEdele. Siiski ei ole EIP oma välismandaadi alusel näidanud sellist kiireloomulisust üles antitsükliliste meetmete puhul arenguriikides. EIP hoopis vähendas märkimisväärselt oma investeeringuid AKV riikides, Aasias ja Ladina-Ameerikas. Aastaaruanne näitab selgelt, et arenguriikides on EIP reageerinud kriisile liiga aeglaselt.
<P>
EIP kui avalik-õigusliku institutsiooni peamine ülesanne arenguriikides ei peaks olema ainult tööstuslikku infrastruktuuri investeerimine. Teine ja sama tähtis ülesanne on pakkuda kasinal ajal kapitali, toetada turge, kui erapangad tõrguvad seda tegemast. Oma välismandaadi alusel peaks EIP investeerima rohkem finantsteenustesse, pakkudes nii kodanikele kui ka VKEdele paremat juurdepääsu laenudele ja säästudele. See viib jätkusuutliku majanduskasvuni nii siin kui ka arenguriikides.
<SPEAKER ID="030" NAME="Georgios Stavrakakis" AFFILIATION="S&amp;D">
(EL) Austatud juhataja, kallid kolleegid! Enne kui ütlen president Maystadtile teretulemast Euroopa Parlamenti ja enne kui õnnitlen teda nii Euroopa Investeerimispanga edu kui ka tema edasipürgiva äriplaani puhul, sooviksin väljendada õudust, mida tundsin, kui Ateenas mõrvati eile oma töökohal kolm minu kaasmaalast, ning avaldan sügavat kaastunnet hukkunute peredele.
<P>
Kahtlemata on praegune majanduskriis rõhutanud Euroopa Investeerimispanga olulist tööd. Täiendav finantsabi EIP-lt on võimaldanud kiireid väljamakseid ning aidanud toetada reaalmajandust, eelkõige kaitstes kasulikke projekte ning aidates elujõulisi ettevõtteid erakordselt keerulistel aegadel.
<P>
EIP on samuti mänginud olulist pöördelist rolli Euroopa konkurentsivõime põhiprogrammides. Algatuste kaudu nagu JASPERS ja JEREMIE on EIP soodustanud vahendeid, et toetada innovatsiooni veelgi suuremal määral.
<P>
EIP roll muutub järjest olulisemaks, mitte ainult ühtekuuluvuseesmärkide raames, vaid samuti Euroopa 2020. aasta strateegia rakendamisel. Arukatelt rahastamismehhanismide instrumentidelt, mida ta järjepidevalt arendab, ning veelgi värskemalt Euroopa kohaliku energia abi (ELENA) algatuselt oodatakse otsustavat panust tööhõivesse oluliste investeeringute kaudu jätkusuutlikkuse ja energiavarustuse kindluse sektoris, mis mõjutavad otseselt kohalikku majandusarengut ja meie kodanike elukvaliteedi paranemist.
<SPEAKER ID="031" NAME="Zigmantas Balčytis" AFFILIATION="S&amp;D">
(LT) Austatud president Adamkus! Pärast seda, kui Euroopat tabas finants- ja majanduskriis, muutus Euroopa Investeerimispanga toetus väikestele ja keskmise suurusega ettevõtetele (VKEdele) eriti oluliseks. Ma pean positiivseks panga 2008. aasta otsust eraldada VKEdele eelmise aastaga võrreldes 42% rohkem laene, sest nemad moodustavad 99% kõigist Euroopa Liidu ettevõtetest ning annavad tööd enam kui 100 miljonile inimesele. Võttes arvesse asjaolu, et majanduskriis ei ole veel läbi ning tööpuudus suureneb jätkuvalt, peame tagama, et Euroopa Investeerimispank suurendab VKEde laenamisvõimalusi veelgi, parandab juurdepääsu kapitalile ning lihtsustab keerulisi bürokraatlikke eeskirju, mille tulemusel oleks võimalik rahastada projekte kiiremini ja tõhusamalt, eriti nendes liikmesriikides ja sektorites, mis on kriisi tõttu kõige enam kannatanud. Euroopa Investeerimispank peaks lisaks mainitud ettevõtete toetamisele jätkama ka märkimisväärse tähelepanu pööramist jätkusuutliku, konkurentsivõimelise ja turvalise energiainfrastruktuuri arendamisele ning harmoonilise transpordisektori infrastruktuuri arendamisele.
<SPEAKER ID="032" NAME="Proinsias De Rossa" AFFILIATION="S&amp;D">
Austatud juhataja! Kui Euroopa Investeerimispanka ei oleks, siis püüaksime seda praegu meeleheitlikult luua. Tervitan ettepanekut suurendada märkimisväärselt laenude mahtu ning samuti toetan EIP rolli EList väljaspool asuvate arenguriikide aitamisel.
<P>
Ma olen siiski veendunud, et raiskame seda väärtuslikku ressurssi, sest ei kasuta ära tema kogemusi finantskriisi laiemas kontekstis. Vajame kiiresti Euroopa mehhanismi finantsstabiilsuse tagamiseks. Usaldusfondi loomisega, mille kohta esitas ettepaneku Euroopa Sotsiaaldemokraatlik Partei, tagame, et ebaausate spekulantide rünnaku alla sattunud liikmesriike saab toetada maksumaksjatelt otseselt abi otsimata ning on võimalik tagada spekulantide väiksem mõjuala. See näitaks turule selgelt - eriti ebaausatele spekulantidele -, et me ei lase enam ühtki liikmesriiki põrmustada ega hävitada, nagu see praegu toimub Kreekaga ning nagu see tõenäoliselt juhtub teiste liikmesriikidega, sealhulgas minu kodumaa Iirimaaga.
<SPEAKER ID="033" NAME="Corina Creţu" AFFILIATION="S&amp;D">
(RO) Praeguse kriisi taustal on Euroopa Investeerimispangal õnnestunud kiiresti muuta oma prioriteete laenude andmise suhtes, et pakkuda tuge väikestele ja keskmise suurusega ettevõtetele, mis on kriisi ja laenamisega kaasnevate suuremate kulude tõttu suuremas ohus. Meie jaoks on oluline näha, millises ulatuses võib pank pakkuda kaasrahastamist projektidele, mida rakendatakse idapoolsetes liikmesriikides struktuurifondide kaudu, sest nagu te teate, on paljudel VKEdel ja kohalikel ametiasutustel suuri probleeme Euroopa rahalistele vahenditele juurdepääsuga, mille puhul ei ole kättesaadav kaasrahastamine finants- ja pangandusturul.
<P>
Ma usun, et järgmisel perioodil peaksid panga tegevused keskenduma kriisis tugevalt kannatada saanud riikidele, millel ei õnnestu anda oma majandustele taganttõuget, et toetada ühtekuuluvust ja ennetada majanduse ja sotsiaalse olukorra jätkuvat halvenemist.
<P>
Euroopa Investeerimispangal on eriline koht ELis majanduskasvu taaskäivitamiseks kättesaadavate rahastamismehhanismide seas. Seetõttu toetan soovitust, et EList võiks juriidilise isikuna saada panga aktsionär koos teiste liikmesriikidega, mis seeläbi tugevdaks koostööd.
<SPEAKER ID="034" NAME="Juhataja">
Annan pooleks minutiks sõna Andreas Mölzerile, kes tunneb, et temale vihjati ühe teise parlamendiliikme kõnes.
<SPEAKER ID="035" NAME="Andreas Mölzer" AFFILIATION="NI">
(DE) Austatud juhataja! Soovin esineda isikliku avaldusega kodukorra artikli 151 alusel pärast seda, kui Hans-Peter Martin esitas oma kõnes minu kohta tõsiseid süüdistusi.
<P>
Ma pean rõhutama, et ma ei soovi nimetatud parlamendiliikmega mingit tegemist teha. Tema poliitiline lähenemine seisneb kolleegide avalikus hukkamõistmises, terve Euroopa Parlamendi avalikus hukkamõistmises massiteabevahendites ning väitmises, et Euroopa Parlamendi ametnikud on laisad, logelevad ja suutmatud. Ma ei räägi mehega, kes kasutab luureteenistuse meetodeid, näiteks võtmeaugust piilumist võimaldavaid kaameraid, minikaameraid ja muud varustust, et inimeste järel luurata. Ma ei ole temaga täna rääkinud ega kavatse seda tulevikuski teha. Ma ei soovi sellise inimesega mitte kuidagi seotud olla. Ma lükkan Hans-Peter Martini väited tagasi ning minu arvates peaks ta need tagasi võtma.
<SPEAKER ID="036" NAME="Juhataja">
Lugupeetud Andreas Mölzer! Sel põhjusel tähendati teie sõnad üles tänase istungi protokolli.
<SPEAKER ID="037" NAME="Petru Constantin Luhan" AFFILIATION="PPE">
(RO) Ma pean alustama Euroopa Investeerimispanga õnnitlemisega jõupingutuste puhul, mida ta on teinud ühenduse eesmärkide saavutamiseks. See institutsioon on mänginud ja mängib jätkuvalt olulist rolli praeguses finants- ja majanduskriisis.
<P>
Lähenemiseesmärki toetatakse struktuuri- ja ühtekuuluvusfondidest märkimisväärselt, kuna see on panga üks peamisi eesmärke. 21 miljardi euroga, mis moodustab ligikaudu 41% EIP laenude kogumahust Euroopa Liidus, on rahastatud laene selle eesmärgiga seotud projektidele. Ma olen seisukohal, et vaesemad piirkonnad ei saa areneda enne, kui on loodud infrastruktuur, mis võimaldab juurdepääsu, samuti mitte enne, kui on loodud nõuetekohane haridus- ja sotsiaalne infrastruktuur, mis põhinevad kõigi Euroopa Liidu kodanike jaoks ühtsetel normidel.
<P>
Sel põhjusel julgustan tegelikult Euroopa Investeerimispanka jätkama meetmeid, mille eesmärk on edendada majanduslikku ja sotsiaalset ühtekuuluvust Euroopa Liidus, ning meetmeid, et võidelda finantskriisi vastu, suurendades ...
<P>
(Juhataja katkestas kõneleja.)
<SPEAKER ID="038" NAME="George Sabin Cutaş" AFFILIATION="S&amp;D">
(RO) Euroopa Investeerimispank mängib suurt rolli lähenemise taseme tõstmisel kogu Euroopa Liidus - see on oluline panus majanduslanguse ajal, mis on mõjutanud tugevalt investeeringuid, eriti riiklikesse infrastruktuuridesse tehtavaid investeeringuid.
<P>
Ma olen seisukohal, et EIP reageeris väga kiiresti kriisist tingitud probleemidele, näiteks andes Rumeeniale rahalisi vahendeid, mille kogusumma oli 2009. aastal peaaegu 1,5 miljardit eurot. Need laenud rõhutavad panga mitmekülgset kaasatust protsessi kiirendamisse, et ületada arenguerinevused ühinemisjärgsel perioodil.
<P>
Nagu minu kolleegid juba ütlesid, on märkimisväärne osa laenudest mõeldud VKEde toetamiseks. Ma usun, et nende ettevõtete kapitalile juurdepääsu parandamine võib mängida võtmerolli Euroopa majanduse elavdamisel ja tööpuuduse vastu võitlemisel. Sellega seoses oleks kasulik, kui igal aastal hinnataks nende laenude kättesaadavust ja tõhusust, et tagada suurem läbipaistvus nende lõppeesmärgi suhtes ja parandada haldusprotsessi.
<SPEAKER ID="039" NAME="Laima Liucija Andrikien" AFFILIATION="PPE">
Austatud juhataja! Me peaksime kiitma seda olulist rolli, mida Euroopa Investeerimispank mängib meie majanduste ümberkorraldamisel sellel keerulisel ajal, millega meie riigid praegu silmitsi seisavad. Minu kodumaa Leedu on hea näide. EIP mängib rolli riiklikus elavdamise kavas, eriti kui tegu on väikeste ja keskmise suurusega ettevõtete soodustamisega, kuid samuti taastuva energia ja transpordiprojektide rahastamisega.
<P>
Sellegipoolest kutsun Euroopa valitsusi varustama EIPd märkimisväärsema laenamissuutlikkusega meie naabritele, eriti idanaabritele, kes kannatavad samuti kriisi mõju all ning vajavad väga laene ja investeeringuid. Eelkõige on investeeringuid vaja tööstussektorites, näiteks transport, keskkond ja lõpuks energia. Viimane on iseäranis oluline, eriti olles teadlik energia infrastruktuuri probleemidest, mis ...
<P>
(Juhataja katkestas kõneleja.)
<SPEAKER ID="040" NAME="Andrzej Grzyb" AFFILIATION="PPE">
(PL) Austatud juhataja! Ka mina sooviksin ühineda heasoovlike tänuavaldustega Philippe Maystadtile ja Euroopa Investeerimispangale ning samuti raporti koostanud Tamás Deutschile.
<P>
Arutelu käigus on tegelikult olnud tajutavad kaks eesmärki: esiteks areng ja teiseks stabiliseerimine või vastupidi, sest järjekord ei ole oluline. Euroopa Liidus ja selle liikmesriikides mõtleme põhimõtteliselt arengust ühtekuuluvuse valdkonnas. Siinkohal sooviksin eriti rõhutada rolli, mida on võimalik mängida väikeste ja keskmise suurusega ettevõtete sektori rahastamisel. Lissaboni tegevuskavas ütlesime juba, et ilma väikeste ja keskmise suurusega ettevõtete sektori ning piirkondliku koostööta ei ole ühtekuuluvust võimalik arendada.
<P>
Väljaspool Euroopa Liitu on Euroopa Liidu naaberriigid, idapartnerluse riigid, kus ilma Euroopa Investeerimispanga abita - sellest rääkisid ka Paweł Robert Kowal ja Laima Liucija Andrikien- ei ole võimalik ...
<P>
(Juhataja katkestas kõneleja.)
<SPEAKER ID="041" NAME="Paul Rübig" AFFILIATION="PPE">
(DE) Austatud juhataja, Philippe Maystadt! Ma sooviksin teada, millist mõju avaldab arutelu Baseli III üle pangale ja eriti Euroopa Investeerimisfondile. Kas usute, et meil on olemas vajalik krediidivõime pakkumaks tõhusat toetust majanduskriisis, või kas usute, et meie krediidivõimet on vaja parandada? Milliseid võimalusi näete tulevikus, et teha kriiside ajal nagu see, milles praegu viibime, kättesaadavaks rohkem riskikapitali? Euroopa Investeerimisfondi toetus on väga oluline, eriti väikestele ja keskmise suurusega ettevõtetele keerulistel aegadel.
<P>
Sooviksin tänada Euroopa Investeerimispanka eduka koostöö eest Euroopa Investeerimisfondiga ning asjaolu eest, et ta on teinud suuri edusamme väikestele ja keskmise suurusega ettevõtetele ning ennekõike üleeuroopalistele võrkudele keskendumisel.
<SPEAKER ID="042" NAME="Philippe Maystadt" LANGUAGE="FR">
Austatud juhataja! Tahan tänada kõiki kõnelejaid nende märkuste eest. Loomulikult väärivad mõned tõstatatud küsimused põhjalikumat arutelu. Siinkohal võin anda ainult paar vastust ning ma sooviksin ühest küljest teha vahet küsimustel, mis on seotud meie tegevuse prioriteetidega, ning teisest küljest küsimustel, mis on seotud järelevalve ja juhtimisega.
<P>
Meie tegevuse prioriteetide hulgast saavutas üks paljude teie tähelepanu ning selleks on väikestele ja keskmise suurusega ettevõtetele pakutav toetus. Seda rõhutasid eelkõige Enikő Győri ja Olle Schmidt. Ma arvan, et neil on üpriski õigus rõhutada VKEde toetamise olulisust.
<P>
Nagu te kahtlemata teate, käivitasime 2008. aastal uue laenutoote pankadele väikeste ja keskmise suurusega ettevõtete jaoks, mis võimaldab meil tõhusamalt jälgida meie laenatud rahaliste vahendite kasutamist. Seega võin teile öelda, et 2008. aasta viimasest kvartalist kuni 2009. aasta lõpuni andsime välja 21 miljardi euro väärtuses laene, millest 16 miljardit on ka tegelikult ära kulutatud. Peale selle oli rohkem kui 90% nendest vahenditest möödunud aasta lõpus laenatud tegelikult juba väikestele ja keskmise suurusega ettevõtetele.
<P>
Seetõttu arvan, et saame anda suurt toetust, minnes läbi kommertspankade ja kasutades vahendajatena, nagu rõhutas Enikő Győri, mitte ainult traditsioonilisi kommertspanku, vaid ka piirkondlikke ja hoiupanku. Me oleme mitmekesistanud vahendajate valikut.
<P>
Samuti püüame teha tihedamat koostööd meie tütarettevõtte Euroopa Investeerimisfondiga kombineeritud tegevuste puhul, sest see fond suudab pakkuda tagatisi VKEdele antud laenude portfellile. Sophie Auconie tõi väga konkreetse näite selle osaluse kohta ning ma olen talle tänulik tema toetavate sõnade eest sellega seoses.
<P>
Teine tegevuse prioriteet, mis teile huvi pakkus, on loomulikult lähenemine ning ma võin kinnitada, et Euroopa Investeerimispank püüdleb oma tegevuste laiendamise poole nn lähenemispiirkondades. Seega näete, et 2009. aastal kasvas meie laenude maht uutes liikmesriikides rohkem kui vanades. See on osa meie otsustavatest jõupingutustest püüda aidata vähendada erinevusi liikmesriikide vahel, sest just seda lähenemine tähendabki.
<P>
Antud kontekstis, nagu Karin Kadenbach ja Ryszard Czarnecki eriti rõhutasid, on oluline hea koostöö komisjoniga seoses struktuurifondide kasutamisega ning ma võin teile öelda, et nii see ka on.
<P>
Lisaks oleme koos komisjoniga viinud lõpule mitu ühisprogrammi: JASPERS, et pakkuda tehnilist abi projektide ettevalmistamisel, mis võivad olla kõlblikud struktuurifondidest pärit abi jaoks; JEREMIE, mille algupärane idee oli teha struktuurifondidest roteeruvad finantsinstrumendid (saame kasutada samu summasid mitmel korral); ning lõpuks JESSICA, mille eesmärk on kasutada struktuurifonde linnapiirkondade uuendamise rahastamiseks.
<P>
Kolmas tegevuse prioriteet on energia ja võitlus kliimamuutuste vastu. Võib-olla avaneb meile võimalus arutada seda üksikasjalikumalt, kuid ma võin kinnitada, et idee seisneb suurema rõhu asetamises taastuvenergiale ja energiatõhususele vastavalt Euroopa tasandil vastu võetud strateegiale.
<P>
Philippe Lamberts tsiteeris perioodi 2002-2008 arvnäitajaid, kuid kui heita pilk kõige värskematele, eriti 2009. aasta arvudele, siis näete, et proportsioonid on muutumas, sest 2009. aastal rahastasime taastuvenergia projekte enam kui 4 miljardi euro väärtuses, mis moodustab üle 70% meie rahalistest vahenditest elektri tootmisele.
<P>
Seega on kavas jätkata proportsioonide muutmist, pakkudes rohkem rahalisi vahendeid taastuvenergiale ja energiatõhususele ning siinkohal sooviksin tänada Georgios Stavrakakist, kes vihjas oma kõnes programmile ELENA, mis on veel üks ühisprogramm komisjoniga, et pakkuda tehnilist abi energiatõhususe valdkonnas.
<P>
Energiaga seoses sooviksin öelda Malika Benarab-Attoule, et austame iga liikmesriigi valikut, kui see on seotud poliitiliste meetmete kombineerimisega. Kui liikmesriik otsustab kasutada tuumaenergiat, ei ole EIP ülesanne olla sellele vastu, kuid ma kinnitan, et Jordaania puhul arutame me üksnes taastuvenergia rahastamise üle.
<P>
Ma püüan nüüd teha lühidalt ja käsitleda mõningaid järelevalve ja juhtimisega seotud küsimusi. Järelevalve poolest - seda käsitles Jean-Pierre Audy, kes teab meie seisukohta - oleme täiesti avatud: meie üle teeb juba ulatuslikku järelevalvet Euroopa Kontrollikoja sõltumatu revisjonikomisjon ning kui me kasutame Euroopa eelarvet, siis OLAF ja Euroopa ombudsman. Ma arvan, et oleme rahvusvaheline finantseerimisasutus, kelle üle tehakse kõige rohkem järelevalvet.
<P>
Ma tunnistan, et pangandusjärelevalve olemasolu võib olla kasulik, ning seetõttu oleme täiesti avatud ettepanekutele, mida on kõnealuses valdkonnas veel võimalik ära teha, eriti Euroopa Pangandusjärelevalve Asutuse kaudu.
<P>
Mis puutub Baseli III-sse, siis ütleksin Paul Rübigile lihtsalt, et teeme sellega palju tööd. Praegu on liiga vara avaldada arvamust selle võimaliku mõju kohta, sest oleme Baseli III puhul alles konsulteerimise etapis ning parameetreid ei ole veel paika pandud.
<P>
Offshore-finantskeskuste kohta ütleksin Jens Geierile, et see on midagi, mille vastu tunneme suurt huvi. Kui ta soovib, siis võime oma uut poliitikat lähemalt selgitada, ent tegelikult on peamine eesmärk ennetada maksude vältimist offshore-finantskeskuste kasutamise abil.
<P>
Lõpuks Olle Schmidti tõstatatud spetsiifiline küsimus. Tal on õigus - soolise võrdõiguslikkuse puhul on veel mõndagi teha. Tema osundatud arv puudutab üksnes juhtpersonali. Vastab tõele, et EIP juhtpersonali seas on liiga vähe naisi. Me oleme tegevuskava ellu viinud ning me loodame olukorda parandada paari järgmise aasta jooksul, kuid ma soovin Olle Schmidti veenda meie sellekohases tahtes - me soovime kõnealust olukorda parandada, sest praegusel ajal on see tegelikult lubamatu.
<SPEAKER ID="043" NAME="Olli Rehn">
komisjon. - (FI) Austatud juhataja, kallid kolleegid! Soovin teid tänada ülimalt professionaalse ja konstruktiivse arutelu eest ning Tamás Deutschi suurepärase raporti eest.
<P>
Soovin selle teema kohta kolm märkust teha. Esiteks olen ma veendunud, et kõnealune arutelu ja raport moodustavad kindla aluse Euroopa Investeerimispanga välismandaadi kiireks vastuvõtmiseks. See on oluline, sest selle abil saame tagada, et rakendame tõhusalt ELi ühiseid eesmärke välispoliitikas ja arengualases koostöös.
<P>
Teiseks on Euroopa Investeerimispank elutähtis partner Euroopa Komisjonile, eriti kui soovime saavutada Euroopa 2020. aasta strateegia eesmärke, eelkõige jätkusuutliku majanduskasvu ja tööhõive valdkonnas. EIP käes on infrastruktuuri, uuenduste ja väikeettevõtete arengu võti ning me teeme selles vallas tihedat ja terviklikku koostööd.
<P>
Paljud teist on arusaadaval põhjusel viidanud olukorrale Kreekas. Eile saatsin komisjoni nimel kaastundeavaldused Ateenas vägivalla tagajärjel elu kaotanud inimeste sugulastele ja sõpradele. Tuline arutelu on demokraatia puhul tavaline, kuid vägivalda ei tohiks kunagi lubada ning sellisele käitumisele peavad olema seatud väga ranged piirid.
<P>
Komisjon on olnud aktiivselt seotud Kreeka majanduse stabiliseerimisprogrammi väljatöötamisega ja finantssektori päästemeetmete tohutu suure paketi vastuvõtmisega, et toetada euroala finantsstabiilsust ja tagada Kreeka majanduse stabiilsus. Möödunud nädala lõpus tegime eurorühmale ettepaneku finantssektori päästemeetmete tohutu suure paketi ja stabiliseerimisprogrammi kohta ning mõlema koguväärtus on 110 miljardit eurot. Eurorühma rahandusministrid võtsid otsuse vastu möödunud pühapäeval ning viitasid komisjoni, Euroopa Keskpanga ja Rahvusvahelise Valuutafondi ettepanekule. See oli raske, kuid samas vajalik ja vastutustundlik otsus. Nüüd on äärmiselt oluline, et riikide parlamendid sõnastaksid peagi oma lõplikud otsused. Mina näiteks olen veendunud, et te toetate selle eesmärgi saavutamist.
<P>
Küsimus ei ole ainult Kreekas, vaid kogu euroala majanduse stabiilsuses. Oluline on peatada võsapõleng Kreekas, enne kui see muutub metsatulekahjuks, mis matab enda alla kogu Euroopa. Ma olen kindel, et suudame seda, kuid see eeldab vastutustundlikku käitumist. Praegu ei ole õige aeg populaarsuspunktide kogumiseks, praegu tuleb tegutseda vastutustundlikult ja sihikindlalt. Euro ei ole ainult tehniline kokkulepe, vaid Euroopa Liidu üks kõige olulisemaid poliitilisi ühisprojekte.
<SPEAKER ID="044" NAME="Tamás Deutsch">
raportöör. - (HU) Austatud juhataja, Philippe Maystadt, volinik Rehn! Palun lubage mul tänada kolleege, juhatajat ja volinikku selle väärtusliku arutelu eest.
<P>
Enne kui hakkame hääletama, lubage mul teha kolm märkust mitu kuud kestnud põhjaliku ja minu arvates väärtusliku ettevalmistava töö lõpetuseks. Nagu ütles Montecuccoli mitmesaja aasta eest, on edukaks sõjapidamiseks tarvis raha ja veel kord raha. On selge, et meid kõiki mõjutavate majandusprobleemide lahendamiseks peame looma töökohti ja veel kord töökohti. Euroopa Investeerimispank on seda alati pidanud tähtsaks eesmärgiks ning tänane arutelu kinnitab meile kõigile, et EIP jätkab partnerlust Euroopa Parlamendi, komisjoni ja nõukoguga nende eesmärkide suunas liikumiseks.
<P>
Ma pean oluliseks kolleegide tehtud märkusi, milles nad kutsuvad Euroopa Investeerimispanka üles pöörama rohkem tähelepanu kriisis kõige enam kannatada saanud liikmesriikidele. Ma usun, et ka selles suhtes koputame avatud ustele.
<P>
Lõpetuseks - tunnen Euroopa Investeerimispanga välismandaadiga seoses, et samuti on olulised siin täiskoguistungil tehtud märkused, milles rõhutatakse, kui tähtis on pakkuda abi ja laene Euroopa Liidu piiri ääres asuvatele Euroopa riikidele. Nende seas mainiti nii Ukrainat kui ka Balkani riike. Olen nõus. Viimaks lubage mul palun arutelu lõpetuseks mainida kahe härrasmehe nime. Tavaliselt kiidetakse sellistel puhkudel küll ametiasutuste juhte ja loomulikult soovin ma õnnitleda president Philippe Maystadti töö puhul, mis ta siiani on ära teinud, kuid palun lubage mul samuti tänada härrasid de Crayencouri ja Britot, kes on oma tööga olnud Euroopa Parlamendile suurepärasteks partneriteks. Kõige lõpuks lubage mul tänada minu kolleege koostöö eest. See oli ühine jõupingutus ning ka edu saab olema ühine.
<SPEAKER ID="045" NAME="Juhataja">
Hans-Peter Martin palus sõna tema pihta suunatud isiklike vihjete tõttu. Tema kaasmaalane Andreas Mölzer vihjas Hans-Peter Martinile, tema minevikule ja tegudele ning seetõttu on tal õigus vastata vastavalt kodukorra artiklile 151.
<P>
Need kõned isiklike vihjete teemal ei tohi muutuda pingpongimänguks, kus üks isik vihjab teisele ja teine esimesele. Seetõttu olen seisukohal, et pärast Hans-Peter Martini kõnet loeme selle teema lõpetatuks. Hans-Peter Martin saab kõnelemiseks ühe minuti ning ma palun tal rangelt järgida kodukorra artiklit 151 ning tuletan talle meelde, et täpselt ühe minuti pärast ma katkestan teda.
<SPEAKER ID="046" NAME="Hans-Peter Martin" AFFILIATION="NI">
(DE) Austatud juhataja! On ääretult kurb, et ma pean seda tegema täiskoguistungil. Pean teile ütlema, et see, mida Andreas Mölzer väidab, ei vasta tõele. Teel siia nimetas ta mind tõepoolest psühhopaadiks. Viimastel aastatel on ta mulle sageli öelnud, et peaksin pöörduma psühhiaatri poole. See ongi see, kuidas radikaalsed paremäärmuslased töötavad. Möödunud aastal ütles sotsiaaldemokraatliku fraktsiooni juht: "Ma arvan, et Heinz-Christian Strache on nats.” Selle mehe parteisse kuulub ka Andreas Mölzer ja teeb temaga tihedat koostööd.
<P>
Tuginedes sellele, mida oleme siin korduvalt kogenud, usun ma tõepoolest, et me ei peaks arutama ainuüksi majanduskriisi, finantskriisi ega selle üle, millele võib nüüd viidata kui rahasõjale. Peaksime tegelema ka paremäärmusliku radikalismi ohtliku suurenemisega. Kui teie, austatud juhataja, istuksite oma poliitilise minevikuga siin taga, saaksite aru nendest ohtlikest suundumustest, mis on alanud nii Ungaris, Austrias kui ka mujal. See tuleb peatada enne, kui asi käest läheb.
<SPEAKER ID="047" NAME="Juhataja">
Arutelu on lõppenud.
<P>
Hääletamine toimub täna kell 11.00.
<P>
Kirjalikud avaldused (kodukorra artikkel 149)
<SPEAKER ID="048" NAME="Liam Aylward" AFFILIATION="ALDE">
(GA) Euroopa Investeerimispank mängib eluliselt olulist rolli suhetes väikeste ja keskmise suurusega ettevõtetega, mis püüavad praeguses majanduskriisis ellu jääda. Väikesed ja keskmise suurusega ettevõtted moodustavad 70% Euroopa töökohtadest ning selle tulemusel mängivad nad keskset rolli Euroopa majanduse toimimises.
<P>
Suurim probleem, millega need ettevõtted praegu silmitsi seisavad, on rahalistele vahenditele ja kapitalile juurdepääs. EIP keskne roll väikestele ja keskmise suurusega ettevõtetele abi pakkumisel on väga tervitatav ning panka peaks tema jõupingutustes toetama. Ajavahemikul 2008-2011 on väikestele ja keskmise suurusega ettevõtetele eraldatud 30 miljardit eurot ning enam kui 50 000 ELi ettevõtet sai 2009. aastal toetust EIP rahastamisest.
<P>
Ma tunnen heameelt raportis esitatud soovituste pärast parandada läbipaistvust süsteemi puhul, mille korral EIP annab laenu finantsvahendajate kaudu. Finantsvahendajad peavad andma need laenud edasi väikeettevõtetele. Panga järelevalvesüsteemi nende laenude puhul tuleb parandada, selleks et tagada nende tõhusus.
<SPEAKER ID="049" NAME="Jim Higgins" AFFILIATION="PPE">
Hindan kõrgelt lakkamatut toetust, mida Euroopa Investeerimispank avaldas Iirimaale majanduskriisi ajal. EIP reageeris imetlusväärselt tõsistele likviidsuslünkadele ja kitsastele laenutingimustele, mille tagajärjel tekkisid tõsised probleemid väikeste ja keskmise suurusega ettevõtete (VKEde) rahastamisel ja vähenes usaldusväärsus finantsturgudel. EIP mängis samuti olulist rolli Euroopa majanduse elavdamise kavas, eriti seoses VKEde rahastamise suurendamisega, taastuvenergia ja keskkonnasäästliku transpordiga. On väga oluline, et EIP võtaks VKEde suhtes kohaldatavas laenupoliitikas julgemalt riske, parandamaks VKEde juurdepääsu kapitalile suurema riskiga projektide jaoks. Möödunud aastal eraldas EIP Iirimaale 1,02 miljardit eurot kuueks tehinguks ning see on suurim summa, mis Iirimaa on kunagi saanud. Ma tervitan asjaolu, et vahendajatena tegutsevad pangad on tegelikult kohustatud laenama VKEdele vähemalt kaks korda sama palju, kui nad ise laenavad EIP-lt, tagamaks EIP rahastamisest saadud toetuste edasiandmise VKEdele. Siiski tuleb selle korralduse üle teha lähemat järelevalvet, sest paljud VKEd võitlevad Iirimaal selle nimel, et saada Iiri pankadelt EIP laenu.
<SPEAKER ID="999" NAME="Czesław Adam Siekierski  " LANGUAGE="PL">
Euroopa Investeerimispank tähistas 2008. aastal oma 50. aastapäeva. Selle perioodi jooksul on EIP aidanud märkimisväärselt kaasa integratsiooni arengule, tasakaalustatud ja püsivale arengule ning majanduslikule ja sotsiaalsele ühtekuuluvusele seeläbi, et on toetanud investeerimisprojekte Euroopas ning laenanud avalikule ja erasektorile, kasutades selleks nii finantsturge kui ka oma vahendeid. 2008. aastal sai alguse ka ülemaailmne finants- ja majanduskriis, mis laastas Euroopa majandust. Arvestades piiratud likviidsust, rangemat laenupoliitikat ja pankade kapitalipiiranguid, päästis Euroopa Investeerimispank palju ohtu sattunud investeeringuid ja projekte. Kriisile reageerimisel suurendas EIP 2008. aastal märkimisväärselt ettevõtetele antavate laenude mahtu. See oli väga oluline, eriti väikeste ja keskmise suurusega ettevõtete sektoris, mida kriis tabas erakordselt tugevasti. Seistes silmitsi tõsiste piirangutega kapitalile juurdepääsul pankadelt, mis olid ise sattunud probleemidesse, oli EIP sageli viimaseks lootuskiireks. EIP mängis kriisi ajal vastuvaidlematult positiivset rolli. Siiski tasub mõelda sellele, kuidas panga käsutuses olevaid vahendeid saaks paremini kasutada. Parim viis selleks on lihtsustada keerulist bürokraatiat ja luua selged protseduurid.
