<CHAPTER ID="012">
Iisraeli sõjaline operatsioon humanitaarabi vedanud laevade vastu ja Gaza blokaad (arutelu)
<SPEAKER ID="353" NAME="Juhataja">
Järgmine päevakorrapunkt on komisjoni asepresidendi ja liidu välisasjade ja julgeolekupoliitika kõrge esindaja avaldus Iisraeli sõjalise operatsiooni kohta humanitaarabi vedanud laevade vastu ja Gaza blokaadi kohta.
<SPEAKER ID="354" NAME="Catherine Ashton">
komisjoni asepresident / liidu välisasjade ja julgeolekupoliitika kõrge esindaja. - Austatud juhataja! Tegemist on tähtsa aruteluga Gaza teemal. Arutasime esmaspäevasel välisasjade nõukogul neid traagilisi sündmuseid ja tagajärgi ning ma olen pooltega pidevas kontaktis olnud. Nagu erinevatest esitatud resolutsioonidest selgub, on see probleem Euroopa Liidu jaoks väga oluline.
<P>
Lubage ma ütlen kohe alguses ära, et väljaspool Gazat merel juhtunu oli vastuvõetamatu! Me ütlesime seda kohe ja täiesti selgelt. Üheksa inimest sai rahvusvahelistes vetes surma asjaoludel, mis vajavad uurimist. See peab olema uurimine, millesse usuvad nii iisraellased, palestiinlased kui ennekõike ka Türgi inimesed. Iisrael on teatanud sõltumatu komisjoni moodustamisest, kuhu kuuluvad vaatlejatena ka kaks rahvusvahelist vanemliiget. See on samm paremuse poole, kuid enne edasiste järelduste tegemist jälgib EL tähelepanelikult selle komisjoni töö juhtimist ja otsuseid.
<P>
Sõjaline rünnak laevade vastu on püüdnud maailma tähelepanu. Inimohvrid on olnud traagilised, kuid peame meeles pidama, miks need laevad üldse Gaza poole teel olid. Selle põhjuseks on Gaza täbar olukord, mis jälle inimeste eludes valitseb. Austatud parlamendiliikmed teavad, et ma olen seda ise näinud - nägin seda kolm kuud tagasi, kui olin enam kui aasta järel esimene poliitik, kes Iisraeli poolt Gazasse sisenes. Ma olin nähtust šokeeritud.
<P>
Elades küll ühe maailma kaasaegseima riigi naabruses, veavad inimesed kaupa siiski hobuste ja kaarikutega. Iisrael on õigustatult oma suurepärase haridussüsteemi ja maailmatasemel ülikoolide üle uhke. Kõrvalpiirkonnas jäetakse aga paljud lapsed põhikooliharidusest ilma. Blokaadi tõttu ei saa tuua Gazasse telliseid ja tsementi, mida ÜRO vajab uute koolide, haiglate, elamute ja kanalisatsiooni rajamiseks. See on veider olukord, kus jahu, oad ja margariin on lubatud, kuid äädikas, šokolaad ja värske liha mitte.
<P>
Blokaad põhjustab kannatusi tavainimestele, takistab uuesti ülesehitamist ning õhutab äärmuslikkust. Blokaadist saab ka vahel läbi, kuid ainult vääral moel. Palju kaupa veetakse ebaseaduslikke tunneleid pidi salaja sisse, kuid kaup ei jõua seda vajavate inimesteni, vaid nendeni, kellel on raha ja võimu. Blokaad annab Hamasile võimu. See annab meie omast väga erineva päevakorraga kõrvalistele isikutele võimaluse olukorda veel pingelisemaks muuta. Lisaks kõigele sellele ei suurenda Gaza kannatused Iisraeli julgeolekut.
<P>
See ei saa enam jätkuda! Olukord peab muutuma! Sellega seoses tõstatub kaks lihtsat küsimust: kuidas saame aidata kaasa Gaza inimeste igapäevaelu parandamisele ning kuidas saame tagada Iisraeli rahva julgeoleku? Me peame nendele küsimustele ühiselt vastused leidma. Kui üritame seda eraldi teha, siis see ebaõnnestub.
<P>
Esmaspäeval jõudsid Euroopa Liidu välisministrid kokkuleppele, et peame initsiatiivi üles näitama, astuma konkreetseid samme Gaza kriisi lahendamiseks ning kasutama seda abivahendina, et saavutada selles rahutus piirkonnas rahu. Blokaadi lõpetamise suhtes kokkuleppele jõudmine ei saa lihtne olema. Selleks on vaja nii Iisraeli kui ka Palestiina omavalitsuse koostööd. EL ja ka paljud teised on juba ammu nõudnud selle blokaadi lõpetamist, kuid poliitilised parameetrid on muutunud. Asjaolud on nüüd teistsugused.
<P>
Esiteks tuleb meil piiripunktid avada, et humanitaarabi, kaubad ja tsiviilisikud saaksid normaalselt Gazasse siseneda ja sealt lahkuda. See on kooskõlas meie hea positsiooniga ja julgeolekunõukogu resolutsioonidega. Kõige tähtsam on aga, et see sätestati 2005. aastal Palestiina omavalitsuse ja Iisraeli vahel liikumise ja sisenemise kohta sõlmitud kokkuleppes.
<P>
Teiseks peaks importimiseks lubatud väga piiratud arvu toodete nimekirja asemel olema lühike kokkulepitud nimekiri keelatud toodete kohta, mille suhtes on Iisraelil õigustatud julgeolekumured. Peetud aruteludest loodan ma, et liigume selle suhtes õiges suunas.
<P>
Kolmandaks on Euroopa Liidul Rafahis inimesed ja missioon, mille võiks taaskäivitada, ning oleme valmis avama teisi piiripunkte kaupadele ja inimestele ning oma missiooni ümber kalibreerima või uut välja töötama.
<P>
Me näeme kõikide tegutsemisvõimaluste nimel palju vaeva. Ma olen moodustanud töökonna, et ühendada kõiki asjakohaseid osakondi ja eksperte, ning mille esimene kohtumine leiab aset reedel. Me teeme peagi sinna kontrollkäigu, et selgitada välja, kuidas saame anda parima panuse lahenduse leidmisele, mis aitab Gaza inimesi ja arvestab ka Iisraeli muredega.
<P>
Kaugeleulatuvamaks tulemuseks on see, et blokaadi lõpetamine peaks aitama rahu saavutada. Gaza on oluline osa tulevasest Palestiina riigist, mistõttu peame töötama selle nimel, et ühendada Jordani läänekallas uuesti Gazaga, ning samuti peame aitama Palestiina rahvast lepitada. Need kõik on olulised aspektid kahe riigi vahel lahenduse leidmiseks, mis jääb meie eesmärgiks.
<P>
Lõpetuseks on positiivne, et meil on õnnestunud hoida Iisraeli-Palestiina lähenemiskõnelusi ning meie araablastest partnerid on selle eest tunnustuse ära teeninud. See nelik peaks mängima tähtsat rolli poolte kaasamises ja meie ühistele jõupingutustele õige suuna andmises, et lõpetada Gaza ohtlik isolatsioon ja töötada selles piirkonnas rahu saavutamise nimel. Ma tean, et täiskogu ühineb minuga selle eesmärgi osas.
<SPEAKER ID="355" NAME="Ioannis Kasoulides">
fraktsiooni PPE nimel. - Austatud juhataja! Kui keegi peaks tungivaimalt nõudma, et uurimine oleks erapooletu, läbipaistev ja usaldusväärne, toimuks rahvusvaheliste asutuste järelevalve all, siis peaks see olema Iisrael.
<P>
Just iisraellased otsustasid teha esimese sammu õiges suunas. Rahvusvahelise üldsuse usaldust on vaja suurendada. Gaza blokaad tuleb lõpetada! President Obama sedastas, et see ei ole jätkusuutlik. Hamas on ainus, kes sellest blokaadist kasu saab. See teenib raha tulusate tehingutega, vedades mitmete tunnelite kaudu salakaupa, mis jaotatakse seejärel nendele palestiinlastele, kes neile alistuvad. Kogu elanikkond kannatab ja iisraellased ei ole mitte mingisugust võitu saavutanud. Gilad Shaliti hoitakse ikka veel vangistuses.
<P>
Austatud kõrge esindaja! Ma olen kindel, et teie ülesandeks peaks olema nende rahvusvaheliste osalejatega kooskõlastamine, koostöö tegemine ja nende toetamine jõupingutustes, mis on suunatud piiriületuspunktide taasavamisele, eriti Karni puhul, mis võimaldab kaupade transiiti. Kokku saab leppida tõhusas mehhanismis, et jälgida abi jaotamist ja püüda piirkonda uuesti üles ehitada. Vahepeal tuleb tõhustada jõupingutusi Palestiina eri rühmituste lepitamiseks ning Palestiina omavalitsus peab kontrolli Gaza üle tagasi saama. Lõpuks peavad Iisraeli julgeolekuküsimused saama lahendatud.
<SPEAKER ID="356" NAME="Véronique De Keyser">
fraktsiooni S&D nimel. - (FR) Austatud juhataja! Vabandust, aga ma ei pöördu täna mitte teie ega ka austatud kõrge esindaja poole. Täna pöördun ma hoopis nende poole, kes meid siin istungisaalis kuulavad - aktivistid Marmara pardalt. Me oleme teid alt vedanud, me oleme teid reetnud. Kuni viimase hetkeni, kuni rünnaku ööni - ja mu mobiiltelefonis on ikka veel selle kohta märge olemas - helistasite meile, lootes, et meedia, valitsused ja Euroopa kaitseksid teid. See oli asjatu! Te jäite üksinda ja relvituna silmitsi sõjaväelastega, kellele oli antud korraldus tulistada, ja seda kogu rahvusvahelise üldsuse ees.
<P>
Täna palute meilt õigusemõistmist, kuid rahvusvahelist sõltumatut õigusemõistmist. Te ei usalda Iisraeli õigusemõistmist, isegi mitte välisvaatlejate järelevalve all, kuna teie sõbrad said surma, kuna Iisrael eemaldas kohe kõik tõendid selle rünnaku kohta, hävitas filmid, fotod, konfiskeeris arvutid, video- ja fotokaamerad ning kõrvaldas kõik jäljed, et kolm päeva hiljem tulla välja enda versiooniga kallaletungist, mida toetas ka fotomontaaž; kuna Iisrael kohtles teid kui terroriste, teid võeti vangi ja mõnikord ka peksti ning te ei suutnud seda õudusunenägu kuidagi mõista.
<P>
Seepärast tahate õigusemõistmist, millesse võite uskuda, ning täna soovite, et Gaza blokaad kohe tingimusteta lõpetataks, kuna selle eest andis osa teist oma elu. Ma tõotan teile, et me ei vea teid enam alt! Austatud kõrge esindaja! Ärge vastake mulle, vastake neile! Nad vaatavad meid nii, nagu nad jäävad meid alati vaatama: üllatunud ja umbuskliku pilguga. Need, kes maksid ühiskondliku kohustuse eest oma eluga.
<P>
Parlamendi ühisresolutsioon mõistab selle rünnaku hukka ja nõuab rahvusvahelist uurimist ning blokaadi lõpetamist, kuid tulevikus nõuab parlament õiglast kohtlemist. Kui me selle unustame, siis tulevad sajad ellujäänud Marmara laevastikust meile seda meelde tuletama.
<P>
(Aplaus)
<SPEAKER ID="357" NAME="Niccolò Rinaldi">
fraktsiooni ALDE nimel. - (IT) Austatud juhataja! Head kolleegid! Ma mõtlen patsifistlike laevade ohvritele, aga samuti ka Iisraelile. Seda eriti tänapäeval, kui peaaegu kogu rahvusvaheline üldsus näib selle riigi suhtes kriitiline olevat.
<P>
Sel põhjusel on minu sõnum Iisraelile täna selline, et peame olema valmis kuulama, mida sellel riigil öelda on, ning me ei tohi suhtlemist lõpetada. Kui saaksin, muudaksin selle rahutuse turvalisuseks. Selline sissepiiratuse tunne ei ole mitte ainult Iisraeli valitsusel, vaid ka riigi avalikkusel, mis tunneb end ebakindlalt ja valesti mõistetuna. Ma ei soovi aga Iisraelile mitte üksnes turvalisust, vaid ka heaolu, sealhulgas ka moraalset heaolu. Sel põhjusel on meie soov kuulata, mida Iisraelil on öelda, ajendatud ülimast soovist rahu järele, ning seda toetab kohustus öelda selle valitsusele, et me ei mõista juba aastaid selle poliitikat.
<P>
Lisaks kõigele muule ei ole toimunu eraldiseisev juhtum. Ühine joon seob omavahel laevade vastu suunatud rünnaku ning araablaste nende kodudest väljasaatmise Ida-Jeruusalemmast, Palestiina territooriumile müüri ehitamise ning blokaadi ja rünnaku Gazale eelmisel aastal ning ka ähvardused araablasest parlamendiliikmele Hanin Zoabile. See ühine poliitiline joon viib sageli palestiinlased lahku, alandab neid ning eirab rahvusvahelisi üleskutseid ja õigusnorme, tugevdades kõikjal ekstremismi, ka Iisraelis, nurjates samas kahe riigi rahvaste rahulootused ehk igaveseks. Ühiseks poliitiliseks jooneks on ka kõlbeliste väärtuste puudumine, mis on omane suurele humanistlikule heebrea traditsioonile, millest me kõik pärineme.
<P>
Vastutus laevade tragöödia eest lasub siiski ka kogu rahvusvahelisel üldsusel ja ähmasel nelikul, mis on liiga pikka aega teatavate ohtlike poliitiliste vahetuste suhtes silma kinni pigistanud. Lõigud resolutsioonist, mille heaks kiidame, väljendavad selget tahet Euroopa poliitika kursi muutmiseks, eriti nüüd, kui meil on uued institutsionaalsed vahendid, ning nende uute ohvrite lisandumine tähendab, et meil ei ole enam ühtegi vabandust, miks oma arvamust mitte avaldada. Ma tahaksin, et see oleks Elie Wieseli arvamus, kui ta kirjutas, et kurjust ei saa määratleda ebainimlikuna. Sellest on kahju, kuid vähemalt poliitika peaks sellisest kurjusest prii olema.
<SPEAKER ID="358" NAME="Daniel Cohn-Bendit">
fraktsiooni Verts/ALE nimel. - (FR) Austatud juhataja! Lugupeetud kõrge esindaja! Ma usun, et kõik siin istungisaalis nõustuvad, et peame hukka mõistma selle rünnaku laevade vastu, mis üritasid Gaza mereblokaadi murda. Ma arvan, et kõik on nõus, et sellisel kujul Iisraeli poliitika - nagu see praegu eksisteerib, nagu see on üles ehitatud või jätkates juba aastaid hoitud kurssi - viib Iisraeli sellisesse auku, millest on sellel riigil raske välja rabeleda.
<P>
Me kõik nõustume! Nüüd on probleem selles, kuidas seda poliitikat muuta. Te ütlesite ise, et me peame jätkama tööd lepitamise nimel, või tuleks öelda, et kokkuleppe saavutamise nimel Palestiina jõudude vahel, keda teie nimetate rühmitusteks. Mina eelistan neid jõududeks nimetada.
<P>
Peaksime lisama veel ühe asja: meeldigu see meile või mitte - ja mulle see ei meeldi -, kuid Gazas ei ole võim enam mitte Palestiina omavalitsuse, vaid Hamasi käes. Oleksime võinud unistada millestki muust, kuid poliitikas ei lase reaalsus meil just alati unistada. Peame seepärast nüüd leidma mooduseid, kuidas lõpetada seda blokaadi ning ka vaimset blokaadi, mis on meie, iisraellaste ja võib-olla ka palestiinlaste meeltes.
<P>
Ma tahaksin teha ühe ettepaneku! Te ütlesite, et me peame selle blokaadi lõpetama. Aga mitte ainult Rafahis. Peame avama kõik piiripunktid! Euroopa Liit peab, saab ning nõuabki kontrolli selle piiripunktide üle. Kelle abil? Noh, näiteks Türgi sõjaväe. Kerge irooniaga öeldes näeksin ma rõõmuga Saksa ja Türgi sõjaväelasi Gaza piiripunkte kontrollimas, et lasta sisse toit ja ehitusmaterjalid, kuid mitte relvad.
<P>
Astugem täiendavaid samme! Töötagem blokaadi lõpetamise nimel! Me ei palu seda; andkem endale vahendid selle blokaadi lõpetamiseks!
<P>
(DE) Ma jätkan nüüd saksa keeles, kuna sageli öeldakse, et paljudel inimestel Saksamaal ja Euroopas on Iisraeli suhtes must südametunnistus. Ma tahan teile öelda, et musta südametunnistusega poliitikat ei tehta. Kui me soovime puhast südametunnistust ja tahame Iisraeli toetada, siis peame Iisraelile ütlema, et praegused sündmused ületavad vastuvõetavuse piirid.
<P>
Ka Iisraeli sõbrad on selle kritiseerijad. Inimesed, kes ei ole praegu valmis Iisraeli kritiseerima, ei saa end Iisraeli sõpradeks pidada. Peame järgima selliseid isikuid nagu David Grossman, kes on Iisraelis õigesti öelnud, et Iisraeli teod on täielikult vastuolus Iisraeli riigi rajamise põhjusega. Praegune poliitika ei proovi Iisraeli sionistlikku unistust täide viia, vaid hoopis hävitab seda. Seetõttu ei tohi meie siin Euroopas karta iisraellaste ja palestiinlaste kritiseerimist. Me ei tohi karta öelda, et sinna piirkonda on vaja uut stabiilsust. Saavutame selle uue stabiilsuse ainult juhul, kui oleme eurooplastena valmis tegutsema vahendava ja kordaloova jõuna. Kui me seda ei tee, siis ei saa seal piirkonnas ka korda olema.
<P>
Palun seepärast teil mitte üksnes muutust nõuda, vaid teha ka ettepanekuid selle kohta, kuidas meie kui eurooplased saame teha koostööd Türgiga, millel on selles piirkonnas tähtis mõjuvõim, et võtta kasutusele konkreetseid meetmeid selle blokaadi lõpetamiseks.
<SPEAKER ID="360" NAME="Peter van Dalen">
fraktsiooni ECR nimel. - (NL) Austatud juhataja! 31. mail tapeti üheksa inimest, kui Iisraeli eriüksused Mavi Marmara pardale astusid. Sõjaväelased väitsid, et nad tabati sellel laeval ootamatult väga ebaviisaka vastuvõtuga ning nad tundsid, et on sunnitud lahingu laskemoonaga tule avama. Minu arvates on see selgitus kummaline. Ega nad ei oodanud ometi tee, kohvi ja koogiga vastuvõttu?
<P>
Oluline küsimus on seetõttu see, miks Iisrael ei kasutanud laevade peatamiseks teisi vahendeid? Lõppude lõpuks oli selle sõjalise juhatuse kasutuses ka teisi mõeldavaid võimalusi, mis oleks arvatavasti palju vähem vägivalda põhjustanud ja vähem inimohvreid toonud. Seepärast on uurimine äärmiselt soovitav ja Iisraeli reaktsioon on olnud suurepärane. Teostatakse põhjalik uurimine, millesse on kaasatud ka kaks prominentset välisvaatlejat, kellest Nobeli rahupreemia pälvinud David Trimble on ehk tuntum. Vahepeal võiks Iisrael asendada piirkonda lubatud 43 toote nimekirja sellise nimekirjaga, milles sätestatakse Gazasse ainult mittelubatav kaup.
<SPEAKER ID="361" NAME="Kyriacos Triantaphyllides">
fraktsiooni GUE/NGL nimel. - (EL) Austatud juhataja! 31. mai hommikul ründas Iisraeli sõjavägi Gaza elanikele õhust ja merelt humanitaarabi vahendeid toimetanud vabaduse laevastikku, tappes argpükslikult üheksa aktivisti ja vigastades kümneid teisi, kellest mõned jälgivad praegu rõdult meie arutelu.
<P>
See ei ole esimene kord, kui Iisraeli relvajõud inimsusevastaseid kuritegusid sooritavad. 23 ööd ja päeva järjest tarastasid nad halastamatult Gazat, kus 1,5 miljonit tiheasustusega aladel elavat inimest blokeeriti, põhjustades 1400 inimese surma, hävitades füüsilist infrastruktuuri ning jättes endast maha tuha ja põleva kiviprügi. Kas neid on sunnitud selle kuriteo pärast kellelegi selgitusi andma?
<P>
Okupatsiooniväed õõnestavad iga päev rahvusvahelisi jõupingutusi lahenduse leidmiseks probleemile, mida nad on juba kuus aastakümmet alal hoidnud. Nad jätkavad eraldava müüri pikendamist, uute kolooniate rajamist, rahumeelsete palestiinlaste väljaajamist nende kodudest Ida-Jeruusalemmas. Kas Iisraeli on sunnitud selle jultunud inimõiguste rikkumise eest vastutama?
<P>
Homme kutsutakse meid hääletama resolutsiooni ühisettepaneku üle, millega mõistetakse hukka Iisraeli omakaitseväe rünnak vabaduse laevastiku vastu. Me ei tohi loorberitele puhkama jääda, uskudes, et sellega on meie kohustus täidetud. Meil tuleb nii eraldiseisvalt kui ka kollektiivselt töötada selle nimel, et tuua arvatavad süüdlased kohtu ette ning lõpetada lõpuks see ebainimlik Gaza blokaad ja saavutada selles piirkonnas rahu. Võlgneme seda surma saanud aktivistidele, pikaajalise vaidluse mõlema poole ohvritele ning Iisraeli ja Palestiina inimestele.
<SPEAKER ID="362" NAME="Bastiaan Belder">
fraktsiooni EFD nimel. - (NL) Austatud juhataja! On kujuteldamatu, et Türgi valitsus ja humanitaarabiorganisatsioon IHH (Foundation for Human Rights and Freedoms and Humanitarian Relief) ei olnud seotud selle verise vastuseisuga Iisraeli mereväe ja Gaza vabaduse laevastiku vahel, mis leidis aset esmaspäeval, 31. mail. Miks on Euroopa Liit ja miks olete teie, kõrge esindaja, nii vaoshoitud, kui küsimus on Türgi vastutusest selle tahtliku poliitilise provokatsiooni tekitamise eest.
<P>
Paruness Ashton, teate sama hästi kui minagi, et islami rühmitus IHH oli vabaduse laevastiku juhtumi taga seisvaks liikumapanevaks jõuks, ning et see ebatavaline humanitaarabiorganisatsioon ja Hamas on verevennad. Asi on läinud isegi Palestiina motiivil massilise Türgi märterlikkuse tõotamiseni (vaadake riigi presidendi eelmisel aastal tehtud avaldusi). Kõrge esindaja, teate sama hästi kui minagi, et juudiriigi suhtes mängisid IHH Türgi islamistid tulega ning tegid seda Erdoğani valitsuse egiidi all. Teate ka seda, et see sama Türgi valitsus nõudis siis selle tragöödia järel iisraellastelt selgitust.
<P>
Millal kavatseb Euroopa Liit Türgilt kui läbirääkijariigilt Mavi Marmara pardal toimunud tragöödia pärast selgitust nõuda? Rääkige ELi kandidaatriigi staatuse äravõtmisest! Ma sooviksin esitada veel ühe palve, mis on seekord positiivne. Kõrge esindaja, ma palun teil teha lõpp Gilad Shaliti väljakannatamatule isolatsioonile; kanda hoolt tema vabastamise eest!
<SPEAKER ID="363" NAME="Diane Dodds" AFFILIATION="NI">
Austatud juhataja! Ma sooviksin öelda paruness Ashtonile, et mul on hea meel tema avalduse üle, mille ta täna täiskogule esitas. Ma mäletan hästi tema esimest avaldust Iisraeli ja Gaza kohta ning tunnistan, et tema tänane avaldus oli mõnevõrra kaalutletum, kuigi see ei olnud täielik, nagu mu kolleeg just mainis.
<P>
Tunnen nende nimel, kes on meie seast terrorismiohus elanud, kaasa täbara olukorra pärast, millega peavad silmitsi seisma süütud Iisraeli kodanikud, kes on kannatanud juhuslike raketirünnakute tagajärjel. Iisrael otsis võimalust enda kaitsmiseks salaja sisseveetavate Iraani rakettide eest, kehtestades Gaza blokaadi, ning mingil määral on see taktika isegi edukas olnud, vähendades rünnakuid Iisraeli kodanike vastu. Ma arvan, et täiskogu peaks kaitsma iga riigi õigust kaitsta oma kodanikke sellise rünnaku eest.
<P>
See on Gazas elavatele tavakodanikele raskusi põhjustanud ning mul ei ole kahtlustki, et nagu oleme näinud, hakkavad paljud parlamendiliikmed nn rahulaevastikku ülistama. Seal pardal olid tavalised inimesed, ent ometi oli seal neid, kelle kavatsused ei olnud just eriti suuremeelsed. Paljud meist usuvad, et see oli katse vastuseisu leidmiseks, meisterliku propaganda saavutamiseks. Kahjuks see juhtus ning kahjuks kaasnesid sellega ka inimohvrid.
<P>
Oleks lihtne kasutada seda siin täiskogul Iisraeli-vastase päevakorraga edasi liikumiseks, kuid see ei oleks kasulik rahu edendamisele.
<P>
(Istungi juhataja katkestas sõnavõtja)
<SPEAKER ID="364" NAME="José Ignacio Salafranca Sánchez-Neyra" AFFILIATION="PPE">
(ES) Austatud juhataja! Hoolimata vasturääkivatest versioonidest sündmuste kohta - humanitaarabilaevad või provokatsiooni strateegia - peab parlament hukka mõistma vägivalla kasutamise ja inimohvrite põhjustamise, kuna see on korvamatu.
<P>
Toimunud sündmustel on põhjused, mis tõid nüüd kaasa tagajärjed. Lisaks kõige kurvastavamale tagajärjele, milleks on, nagu ma juba ütlesin, inimohvrid, on tagajärgede nimekirjas ka rahuprotsessi nurjumine; Iisraeli, Euroopa Liidu ja Ameerika Ühendriikide kaugenemine; lahknemine suhetes mõõdukate Araabia riikidega; ning piirkorras suurenenud pinge, kuna Iraani tuumapommi vari ripub kogu piirkonna kohal. Austatud juhataja! Ma arvan ka, et asjaolu, et suhted Türgiga kokku varisesid, on tähtis.
<P>
Paruness Ashton ütles midagi, millega ma täielikult nõus olen. Palestiina rahva väärikuse ja lootuse taastamine toob aitab kaasa piirkonnas rahu saavutamisele, Iisraeli julgeolekule ning eelkõige Mõõdukate partei liikmetele ja Palestiina ühtsusele.
<P>
On kindel, et embargo eemaldamine on kõigest üks samm edasi, ja me ei tohi seda unustada. See on küll tähtis samm, kuid siiski kõigest üks samm sellel teel rahu poole. Me oleme teadlikud järgmistest vajalikest elementidest: jätkusuutliku Palestiina riigi tunnustamine; Iisraeli piiride kaitsmine; Ida-Jeruusalemma probleemi lahendamine; kokkulepete probleem, mis tuleb lõpetada; ning teised probleemid.
<P>
Selle küsimuse lahendamisega on seotud kaks aspekti. Esimene on rahvusvaheline toetus ja teine poliitiline tahe. Austatud kõrge esindaja! Ma ei ole kindel, kas praegu on piisavalt poliitilist tahet.
<SPEAKER ID="365" NAME="Proinsias De Rossa" AFFILIATION="S&amp;D">
Austatud juhataja! Meie resolutsioon mõistab selgelt hukka Iisraeli illegaalse tegevuse, mille tagajärjel sai surma üheksa tsiviilisikut ja vigastada 38. Oleme konkreetsed oma nõudmistes usaldusväärse, läbipaistva ja sõltumatu rahvusvahelise uurimise teostamiseks. Iisraeli väljakuulutatud uurimine ei vasta ühelegi neist tingimustest ega ole vastuvõetav.
<P>
Me nõuame Gaza blokaadi lõpetamist! Meie resolutsiooni üks tähtsamatest elementidest on lõige 10, mis kutsub üles ELi poliitikat Lähis-Ida suhtes ümber kujundama. Ma väidan, et ümberkujundamine peab sisaldama diplomaatilisi sanktsioone, juhuks kui Iisrael keeldub oma sõprade ja vaenlastega suheldes täitma nõudeid, mis on demokraatlikule riigile omased. Arukaid sanktsioone, mida rakendatakse järkjärguliselt, kui Iisrael ei ole konkreetse aja jooksul astunud samme rahvusvahelise õiguse austamiseks.
<P>
Meie nelik peab Hamasi poliitilistesse piiridesse tõmbama. Ilma nende protsessis osalemiseta ei saa ükski kahe riigi vaheline kokkulepe edukas olla. Kõige demokraatlikumaks edasiliikumise viisiks oleks asjaosaliste ja neliku Palestiina Seadusandliku Nõukogu erakorraliste valimiste korraldamine, et tunnustada rahva otsust.
<P>
Paruness Ashton, sõnadest enam ei piisa! Me peame tegutsema!
<SPEAKER ID="366" NAME="Marielle De Sarnez" AFFILIATION="ALDE">
(FR) Austatud juhataja! Me oleme ise näinud, et Gaza blokaad on vallutamatu. Selle elanikud on 80% rahvusvahelisest abist sõltuvad. Nad mitte ei ela, vaid üritavad elus püsida, ilma tuleviku ja ilma lootuseta.
<P>
Pealegi on Gaza blokaad edasiliikumist takistav. See muudab tugevamaks just need inimesed, keda peaks nõrgendama. Nagu Fatahi liider ütleb, on see Gaza liidrite jaoks vabandus kõigele: kokku varisenud majandusele ja nende endi vigadele. Euroopa Liit peab tegema otsuse ja tegutsema. Samal ajal peab see tagama Iisraeli julgeoleku ja mitmekordistama oma jõupingutusi blokaadi lõpetamiseks, vajaduse korral Euroopa järelevalve all. Lõpetuseks peab EL olema põhiosaline, kes on üksmeelne ja peab kõik oma eelarve-, kaubandus-, majandus- ja arengupoliitika meetmed ühte eesmärki täitma panema, milleks on kahe riigi pikaajaline kooseksisteerimine.
<SPEAKER ID="367" NAME="Eva Joly" AFFILIATION="Verts/ALE">
(FR) Austatud juhataja! Lugupeetud kõrge esindaja! Head kolleegid! Pärast teie visiiti Gazasse, mis toimus 26-28. mail 2010, nõudis meie delegatsioon üksmeelselt Iisraeli kehtestatud blokaadi kohest, täielikku ja jäädavat lõpetamist.
<P>
Meie ühisresolutsioon sai alguse üksmeelsusest seoses selle humanitaarse ja poliitilise tragöödiaga ning ma loodan, et suur enamus hääletab selle poolt. Oma sõnumi üksmeelne edastamine ei ole mitte üksnes vajalik, vaid otsustava tähtsusega, kuna Euroopa Liidul on kuni praeguseni just ühtsusest puudu tulnud ning täpselt seda on vaja selle raskuse kandmiseks ning enda kui rahu saavutamisel olulise ja usaldusväärse osalise kohaloleku tuntavaks tegemiseks.
<P>
Euroopa jaoks oleks kõige hullem, kui sellele laevastiku tragöödiale järgneks ükskõiksus ja tegevusetus, mis tuleneb ühtsuse puudumisest. Siin on vaja Euroopa poliitilist reaktsiooni. Sellel ei ole enam mitte üksnes õigus, vaid ka kohustus tegutseda ja läbirääkimisi pidada, samuti ka hukka mõista ja sanktsioone kehtestada, kui kumbki pooltest rahu ohustab.
<P>
Austatud kõrge esindaja, meil lasub täna tohutu vastutus! Me ei saa enam rahulduda ehitiste korduvate ülesehitamistega. Peame saavutama rahu ja seda on vaja kohe! See nõuab julgust ja otsustavust. Peame looma liite, eeskätt Ameerika Ühendriikide ja Türgiga, ning te ei tohi vähendada diplomaatilist survet Iisraelile kuni blokaadi täieliku lõpetamiseni ja sõltumatu rahvusvahelise uurimise täideviimiseni.
<SPEAKER ID="369" NAME="Sajjad Karim" AFFILIATION="ECR">
Austatud juhataja! Paruness Ashton, teie lähenemine sellele küsimusele on kiiduväärne. Asjaolu, et te oma büroo kaudu niimoodi Gazat külastasite, ning pärast seda esitatud väga avalikud avaldused annavad täiskogu liikmetele väga selgesti mõista, millise tõsidusega teie oma bürooga sellesse küsimusse suhtute.
<P>
Tegemist on muidugi humanitaarse küsimusega, koos paljude teiste probleemidega, kuid ma pean silmas minevikku - seda, miks oleme täna sellises olukorras - ning mäletan väga selgesti arutelusid, mis toimusid siin täiskogus 2006. aasta veebruaris ja ka aprillis ning kus väga paljud parlamendiliikmed palusid üksteise järel nii ELil kui ka Iisraelil Gaza rahvast sellel moel mitte eraldada. Just seda me aga tegimegi ning meie reaktsioon oli vale. Gaza rahva lämmatamine ongi põhjus, miks tänasesse olukorda sattunud oleme.
<P>
Nüüd on edasiliikumiseks ainult üks võimalus: blokaadi probleemile lahenduse leidmine. On olemas reaalsed praktilised meetmed, millest esimeseks peab olema tagamine, et Iisrael laseb lubatud kaubad üle piiri, mitte ei tööta lihtsalt nimekirja alusel, nagu see täna toimub. Palun keskenduge kohe sellele asjaolule!
<SPEAKER ID="370" NAME="Patrick Le Hyaric" AFFILIATION="GUE/NGL">
(FR) Austatud juhataja ja kõrge esindaja! Rahvusvahelised asutused ja Euroopa organid on liiga kaua jaganud pidevalt tõotusi, korranud oma sõnu ning kuulutanud oma samu häid kavatsusi ilma ühegi selge tegevuseta selles piirkonnas julgeoleku ja rahu tagamiseks ja 1967. aasta piirides Palestiina riigi loomiseks. Vajame Euroopa Liidu selget ja jõulist tegutsemist.
<P>
Rahvusvahelise õiguse mõistes on rahvusvahelistes vetes aset leidnud humanitaarabilaevastiku vastu suunatud piraatlusjuhtum. Me ei saavuta mitte midagi, kui laseme jätkuda sellel uurimise maskeraadil, kus kurjategija peab ise enda üle kohut. Samuti ei saavuta me mitte midagi, kui rahuldume ebamäärase plaaniga selle halastamatu blokaadi leevendamiseks. Peame nõudma blokaadi lõpetamist ja selle ka saavutama. Teil on olemas selle jaoks vajalikud vahendid.
<P>
Jah, moodustagem ühised järelevalvemissioonid koos teiste riikidega, millega meil on ühised maismaa- ja merepiirid! Peatagem ELi-Iisraeli assotsiatsioonileping seniks, kuni midagi on ka reaalselt korda saadetud! Lõpetagem kolooniatest kaupade importimine! Peatagem sõjatehnoloogia koostöö ja relvamüük Iisraelile!
<P>
Lõpetuseks küsin: kes teostab konstruktiivse uurimise eurooplaste peksmiste kohta, mis on Iisraeli territooriumil ja Iisraeli vanglates aset leidnud?
<P>
Lõpetuseks sooviksin, et meie parlament nõuaks Knesseti liikmele Hanin Zoabile suunatud ähvarduste lõpetamist. Austatud kõrge esindaja, teil on olemas vahendid tegutsemiseks ning seda tehes on teil meie toetus.
<SPEAKER ID="371" NAME="Fiorello Provera" AFFILIATION="EFD">
(IT) Austatud juhataja! Head kolleegid! Sündmuste esialgne uurimine näitab selgelt, et laevastiku Gaza ekspeditsiooni eesmärgid olid pigem poliitilised kui humanitaarsed. Selle konvoi valmistas ette IHH, mis on islami äärmuslusega seotud Türgi organisatsioon. Laevade lahkumise õhtul kirjutas ka Hamasi liider Ismail Haniyeh, et kui laevad jõuavad Gazasse, tähendab see Hamasi võitu, ja kui need kinni peetakse, on see ikkagi võit.
<P>
Hamasi vähene huvi humanitaarsete eesmärkide vastu leidis kinnitust, kui see keeldus lubamast Gazasse humanitaarabi, mis saabus Ashdodi sadamasse Iiri laevaga Rachel Corrie. Kui see võidab, ei kaota Hamas mitte ainult Iisraeli, vaid ka Palestiina omavalitsuse ja võimaluse rahuprotsessi jätkamiseks. Gazat ümbritsevat maismaa- ja mereblokaadi, mille kehtestasid Iisrael ja Egiptus 2007. aastal relvakaubanduse kontrollimiseks, toetas mõned päevad tagasi ka Palestiina omavalitsuse president Mahmoud Abbas oma kohtumisel president Obamaga, millest kirjutati ka kõikides ajalehtedes.
<P>
Peame hoidma ära Gaza muutumise raketirünnakukeskuseks Iisraeli vastu ja piirkonna tasakaalu destabiliseerivaks elemendiks ning samuti peame lubama sisse hulgaliselt humanitaarabi, et leevendada Gaza elanike olukorda. Ma pöördun kõrge esindaja poole palvega laiendada asjaolude objektiivset juurdlust, et uurida ka selliste riikide võimalikku osalust ekspeditsiooni korraldamises nagu Türgi ja Iraan.
<SPEAKER ID="372" NAME="Daniël van der Stoep" AFFILIATION="NI">
(NL) Austatud juhataja! Mitmesuguste taparelvadega varustatud isehakanud rahuaktivistid asusid teele Gaza poole. Iisraeli merevägi palus neil peatuda, kuid neile vastati nii: "Olge vait ja minge tagasi Auschwitzi!” Mereväelased läksid siiski pardale, kus neid tervitasid "rahumeelselt” metalltorusid käes hoidvad nn aktivistide, kes nad üle parda viskasid. Laevade eesmärgiks ei olnud viia humanitaarabi Gaza sektorisse, vaid provotseerida Iisraeli ja püüda saavutada vägivaldset vastuseisu.
<P>
Laeva Mavi Marmara pardal olnud reisijad, kelle hulgas oli ka aktiviste Türgi humanitaarabiorganisatsioonist, väitsid, et sellel organisatsioonil on lähedased sidemed Türgi peaministri Recep Tayyip Erdoğaniga ning et kandidaatriigi valitsus oli laevastiku ettevalmistamisega seotud. Kas see on tõsi ning mida kavatsete selle teabega peale hakata? Kas on tõsi, et laeval esindatud Türgi organisatsioonil IHH on sidemeid Hamasiga? Võin ma teile meelde tuletada, et EL peab Hamasi siiski terrorirühmituseks? Ma oleksin tänulik, kui te sellele vastaksite. Lõpetuseks, Hollandi Vabaduspartei (PVV) soovib näha sõltumatut uurimist selle kohta, milline on Türgi roll kogu selles protsessis. Milline oli täpselt peaminister Erdoğani ja tema kaaslaste mõju? Ma oleksin tänulik, kui te sellele vastaksite.
<SPEAKER ID="373" NAME="Michael Gahler" AFFILIATION="PPE">
(DE) Austatud juhataja! Ma toetan üleskutset sõltumatu uurimise algatamiseks, kuna kahe rahvusvahelise eksperdi kaasamine Iisraeli uurimisse ei ole minu arvates kindlasti rahvusvahelisel tasandil piisav. Uurimistulemustes peab olema kindlaks tehtud, kas see operatsioon rikkus rahvusvahelist õigust. Teen seepärast ettepaneku, et lükkaksime oma hinnangu andmise seniks edasi ja ei kaasaks seda hinnangut oma resolutsiooni!
<P>
Asjaolu, et nii suur laevastik läks teele ja et selle pardal ei olnud ainult äärmuslased ja kurikuulsad Iisraeli vastased, viitab Gaza humanitaarolukorra talumatusele. Nõuame seetõttu blokaadi lõpetamist inimeste heaolu nimel, mitte Hamasi õiguspäraseks muutmiseks. Lisaks sellele ei ole Iisrael oma eesmärke saavutanud. Väidetavalt hoiab Hamas ikka veel Gilad Shaliti vangistuses. Gaza inimesed ei ole Hamasi vastu üles astunud. Vastupidi, neid on Iisraeli vastu radikaliseeritud. See ei ole Iisraeli huvides. Abu Mazen, koostööaltide palestiinlaste esindaja, ei ole seoses Hamasiga oma kaasmaalaste silmis tugevamaks muutunud.
<P>
Ma loodan, et Iisraeli valitsuse tänasel kohtumisel viiakse täide eile härra Herzogi esitatud teade selle kohta, et astutakse esimene samm blokaadi leevendamiseks. Negatiivne nimekiri peab asenduma positiivsega. Teisisõnu peavad piirid avanema põhimõtteliselt kõikidele materjalidele ja kaupadele tingimusel, et need ei ole relvad ega elemendid, mida saab kasutada relvade valmistamiseks.
<P>
Mis puutub mereblokaadi lõpetamisse, siis peaks Iisrael ehk kaaluma Prantsusmaa ja Suurbritannia eilset ettepanekut, mille kohaselt hakkaksid need kaks sõbralikku riiki kontrollima kõiki Gazasse sõitvaid laevu.
<SPEAKER ID="374" NAME="Pier Antonio Panzeri" AFFILIATION="S&amp;D">
(IT) Austatud juhataja! Head kolleegid! Mitte miski ei õigusta aset leidnud sündmusi ning ma pean kahjuks ütlema, et seisame silmitsi iisraellaste ilmse isetegevusega. Võib-olla ei ole Iisraeli juhtkond veel täielikult aru saanud, et Iisraeli julgeolek on saavutatav ainult rahuprotsessi jätkamisega, mitte pingete tõstmisega.
<P>
Selle taustal on parlamendile esitatud resolutsioon selle asutuse oluliseks vastuseks Gaza keerulise küsimuse suhtes. See lugu koos kõikide oma dramaatiliste alatoonidega sunnib siiski Euroopat Lähis-Ida küsimuses oma kokkupuudete kvaliteeti tõstma. Paruness Ashton, ma arvan, et olete teadlik, et meil on nüüdsel ajal Euroopas uut juhtimist vaja; suuremat aktiivsust eesmärgiga suunata kaudsed läbirääkimised õigele teele. Peatage see mõttetu leppepoliitika ja lõpetage Gaza blokaad!
<P>
Selle resolutsiooni vastuvõtmisega pakub Euroopa Parlament tähtsat lähtepunkti. Kasutage seda ära, et Euroopa tegevus saaks anda suure panuse konflikti ületamiseks ja võidu kõikide äärmuslike seisukohtade üle, saavutades samas ka nende kahe riigi eesmärgid.
<SPEAKER ID="375" NAME="Alexander Graf Lambsdorff" AFFILIATION="ALDE">
(DE) Austatud juhataja! Me oleme mõtetes 31. mai ohvritega ja tunneme kaasa nende sugulastele ja sõpradele. Ma tahan seda öelda selgelt kõikidele neile, kes nimetavad end Iisraeli sõpradeks. Sõbrad ei lase oma sõpradel avali silmi valet poliitikat jätkata.
<P>
Iisraeli valitsuse operatsioon, mida me õigustatult kritiseerime, oli ebaloomulik. See ei olnud mitte üksnes ebaõnnestunud, vaid ka igas mõttes ekslik ning õigusriigi põhimõtetele vastava kaasaegse riigi jaoks täiesti vääritu. Mulle tundub, et Gaza sektori puhul ei ole tegemist mitte ainult füüsilise blokaadiga, vaid ka poliitilise blokaadiga Jeruusalemmas, kuna seal on taas kord lühiajalise sõjalise edu ja pikaajalise poliitilise kahju seost valesti hinnatud.
<P>
Mida saame meie, eurooplased, teha? Ma arvan, et tuleb moodustada riiklik uurimiskomisjon. Teine Goldstone'i uurimine ei saa olla Iisraeli huvides, kui see uurimiskomisjon ei võta mõistlikku lähenemissuunda. Kui meie, eurooplased, tahame seal jälle olulist rolli mängida, siis peab Euroopa Liit algatama uuesti oma piirikontrolli missiooni, millel peavad olema tugevamad ja ulatuslikumad volitused tõeliste kontrollide teostamiseks. See on tähtis, kuid sama tähtis on ka avaldada mõju Hamasile. Gilad Shalit tuleb vabastada ning rakettide tulistamine peab lõppema!
<SPEAKER ID="376" NAME="Hélène Flautre" AFFILIATION="Verts/ALE">
(FR) Austatud juhataja! Gazasse suunduvate laevade vastu suunatud Iisraeli rünnaku üheksa ohvrit, kes tulistati kümnete kuulidega sõelapõhjaks, enamjaolt lähedalt ja just selga, oleks võinud olla ükskõik millisest 42 rahvusest, aga need olid üheksa türklast.
<P>
Võime selgelt ette kujutada Türgis valitsuse mobiliseerimist ja avaliku arvamuse ärritust. Lisaks sellele, Recep Tayyip Erdoğani valitsuse tegevuse, reaktsioonide ja Iisraeli valitsusele avaldatava surve valguses suudaksid mõned meid täna uskuma panna, et tegu on Türgi ja Iisraeli vahelise küsimusega ning et see on siiski peamiseks tõestuseks selle kohta, et Türgi on otsustanud Euroopale selja keerata, ja ka tõestuseks selle uue välispoliitilise suuna kohta.
<P>
Austatud kõrge esindaja! Ma sooviksin tõesti, et te igasuguse vääritimõistmise selle teema suhtes lahendaksite. Tuleb selgelt ja valjult välja öelda, et on hea, et Araabia avalik arvamus kiidab Recep Tayyip Erdoğani heaks, kuna ta tõestab, et tegutsemiseks poliitiliste vahendite kasutamine on tõhusam kui vägivald ning palju tõhusam kui radikaalsus ja äärmuslikkus. Ma usun, et see on poliitiline õppetund, mida võiksime julgustada ja toetada, ning ma pöördun teie poole, austatud kõrge esindaja, palvega seda valjult ja selgelt väljendada.
<SPEAKER ID="377" NAME="Georgios Toussas" AFFILIATION="GUE/NGL">
(EL) Austatud juhataja! Kreeka Kommunistlik Partei mõistab vastikustunde ja nördimusega hukka Iisraeli sõjaväe külmaverelise mõrvarliku rünnaku solidaarsuslaevastiku vastu, mis tõi Gaza sektori elanikele humanitaarabi. See rünnak tõi kaasa kümneid surma- ja vigastusjuhtumeid ning on raputanud inimesi kogu maailmas.
<P>
See Iisraeli uus barbaarsus on üheks lüliks Iisraeli sooritatud kuritegude pikas ketis, mis on võtnud Palestiina rahva vastu suunatud genotsiidi mõõtmed.
<P>
Iisraeli provotseerivat sõjalist tegevust toetavad ja finantseerivad pidevalt Ameerika Ühendriigid, NATO ja Euroopa Liit ning teised imperialistlikud organisatsioonid.
<P>
Euroopa Liidul ja selle liikmesriikide valitsustel lasub oluline vastutus. Nad ei ole mitte üksnes sallivad Iisraeli agressiooni suhtes, parandanud oma suhteid Iisraeliga, loonud Iisraeli valitsusega ühtse õhuruumi ja sõlminud sõjalise koostöö lepinguid, vaid on korraldanud ka laiaulatuslikke sõjalisi ühisõppusi, varustanud Iisraeli kriminaalset agressiooni Palestiina elanike ja üldiselt kogu piirkonna elanike vastu.
<P>
Uurimiskomisjon, mille Iisraeli valitsus oma soovi järgi moodustas, et uurida Iisraeli sõjaväe verist rünnakut Gaza elanikele abi toonud laevade vastu, teatas solvavalt, et selle eesmärgiks oli kaitsta Iisraeli omakaitseväe tegevusvabadust ja tõestada selle tegevuse kaitsvat olemust; teisisõnu, õigustada ja jätkata selle mõrvarlikke rünnakuid Palestiina elanike ja üldiselt kogu piirkonna elanike vastu.
<P>
Sel põhjusel on Euroopa Liidu üleskutsed väidetavalt sõltumatu uurimiskomisjoni moodustamiseks pilkavad ja silmakirjalikud. Palestiina elanikud ei vaja uurimiskomisjone, mis mätsivad kinni Iisraeli kuriteod palestiinlaste vastu.
<P>
On aeg hoogustada inimeste võitlust imperialismi vastu ning luua ühtne iseseisev Palestiina riik 1967. aasta piirides, mille pealinn asuks Ida-Jeruusalemmas.
<SPEAKER ID="378" NAME="Niki Tzavela" AFFILIATION="EFD">
(EL) Austatud juhataja! Soovin väljendada oma suurt kurbust selle laevastiku liikmete surma üle! Austatud Catherine Ashton, esitan aga samas ka üleskutse ennast sellesse õnnetusse mittesegamiseks ja nendest sündmustest objektiivse teooria ekstrapoleerimiseks.
<P>
Mul on kahju seda öelda, aga Lähis-Idas tuleb meil aktivistide süütute motiivide suhtes väga ettevaatlik olla. Oleme aktivistide tegevuse asemel sageli näinud pigem soovi märtreid tuua.
<P>
Minu jaoks on suureks üllatuseks, et Türgis on olemas väga hästi organiseeritud aktivistide organisatsioon. Kogu oma austuse juures Türgi valitsusväliste organisatsioonide vastu, ei arva ma, et Türgi oleks tuntud oma aktivistide vabaduse poolest, aktivistiks olla soovijate tegevusvabaduse poolest.
<P>
Austatud Catherine Ashton! Nendel põhjustel ning olukorrast objektiivse ülevaate saamiseks esitan ma teile palve uurimiskomisjoni moodustamiseks, mis uuriks humanitaarabiorganisatsiooni IHH tegevust ja ajalugu.
<SPEAKER ID="379" NAME="Andreas Mölzer" AFFILIATION="NI">
(DE) Austatud juhataja! Minu paljude kaasparlamendiliikmete, nagu Fiorello Provera ja Bastiaan Belder, öeldu on kahtlemata õige, et Gaza rahulaevastiku taga on provokatiivsed islamistlikud jõud ning peame küsima kandidaatriigi Türgi valitsuselt, milline on selle arvamus antud olukorra suhtes.
<P>
Iisraeli sõjaväe Gazale abiviiva solidaarsuslaevastiku tormiline vallutamine oli aga ebaproportsionaalse jõu kasutamine. Üheksa inimest sai surma ja teised tõsiselt vigastada. Need laevad ei vedanud relvi, vaid abi, sealhulgas ratastoolid ja meditsiinitehnika, Gaza sektoris kannatavate inimeste jaoks. Iisraeli kahtlemata õigustatud julgeolekuhuvid ei olnud selle abioperatsiooni pärast tegelikult ohus. Sellised mittevajalikud ja ebaseaduslikud eriüksuse korraldatud haarangud muudavad Iisraeli rahvusvaheliste partnerite, sealhulgas Euroopa Liidu jaoks Iisraeli riigi vaieldamatu eksisteerimisõiguse toetamise muidugi üha keerulisemaks.
<P>
Siinjuures tuleb mul aga öelda, et rahvusvaheline õigus ja inimõiguste rahvusvahelised standardid kehtivad ka palestiinlastele. On tähtis, et Iisrael seda tunnustaks. Seepärast tuleb eeskätt Palestiina tsiviilelanikkonnale kannatusi põhjustavat Gaza sektori blokaadi pidada ebaseaduslikuks ning see võimalikult kiiresti lõpetada. Ma pöördun meie esindajate poole komisjonis ja nõukogus palvega esitada see seisukoht ka Iisraeli valitsusele.
<P>
Rahvusvahelise solidaarsuslaevastiku tormiline vallutamine on toonud Lähis-Ida rahuprotsessi kaasa täiendava tagasilöögi. Palestiinlaste ja Lähis-Ida jaoks püsiva rahu saavutamiseks peab ka Iisrael oma osa andma.
<SPEAKER ID="380" NAME="Michèle Striffler" AFFILIATION="PPE">
(FR) Austatud juhataja ja kõrge esindaja! Kõigepealt soovin avaldada kaastunnet selle mõrvarliku sõjaväeoperatsiooni ohvrite perekondadele. Rahvusvahelist õigust rikkuv Gaza blokaad on põhjustanud humanitaarkatastroofi ja toonud kaasa sotsiaalmajandusliku olukorra pideva halvenemise.
<P>
Olukorras, kus 95% Gaza sektori tööstusettevõtetest on suletud, 42% tööjõust töötud ja 75% elanikkonnast on toiduga kindlustamatus olukorras, on Gaza sektor peaaegu täielikult humanitaarabist sõltuv.
<P>
Euroopa Liit, mis on suurim Palestiina aladele suunatud humanitaarabi pakkuja, peab selle olukorra lõpetamiseks vajalikud julged meetmed kasutusele võtma. Kahe nädala eest käisin ma ka ise Gazas. Humanitaarsest vaatenurgast on Gaza elanike olukord lubamatu ning, nagu üks meie kaasparlamendiliige eelnevalt ütles, on Iisraeli tõelised sõbrad need, kes julgevad riiki praegu kritiseerida. See blokaad on täiesti edasiliikumist takistav ja Iisraeli rahva jaoks vääritu.
<P>
Austatud kõrge esindaja! Peame selle blokaadi lõplikult lõpetama! Selleks on vaja vaid natuke poliitilist julgust. Selle jaoks on meil olemas võimalus ja vahendid.
<SPEAKER ID="381" NAME="Corina Creţu" AFFILIATION="S&amp;D">
(RO) Oleme tõepoolest olnud tunnistajateks tõsistele ja kahetsusväärsetele juhtumitele, mis on toonud kaasa inimohvreid - iisraellaste ja palestiinlaste näiliselt lõputu konflikti ohvreid. Me vaatleme blokaadi, mis on rahu saavutamise suhtes äärmiselt kahjulik ning dialoogi pidamise ja leppimise saavutamises reaalsete tulevikuväljavaadete suhtes hukatuslik.
<P>
Teiselt poolt, austatud kõrge esindaja, nagu teate, on Euroopa Liit suurim sellele piirkonnale abi andja. Seepärast arvan, et peame saama ka suurimaks poliitiliseks partneriks, vastavalt nendele tohututele rahasummadele, mida me igal aastal jagame, et aidata palestiinlasi nii okupeeritud alal kui ka väljaspool seda. Ma arvan, et saame Lähis-Idas inimõigustest kinnipidamiseks, Türgi geostrateegilise asendi taastamiseks ning rahvusvahelise üldsuse, sealhulgas Araabia riikide humanitaarabi pideva laekumise tagamisel dünaamilisema rolli võtmiseks rohkem ära teha.
<P>
Viimasena, kuid mitte vähem tähtsana usun ma, et on oluline, et aitaksime selgemalt kaasa ja edendaksime nende kahe riigi vahel pikaajalise lahenduse saavutamist hoolimata nendest, kes on selles piirkonnas rahu ja stabiilsuse saavutamise vastu.
<SPEAKER ID="382" NAME="Ivo Vajgl" AFFILIATION="ALDE">
(SL) Ma arvan, et peaksin alustuseks teilt ühte vaikuseminutit paluma, et leinata laeval tapetud rahuvalvajaid, kuid kuna oleme ajanappuses, siis see on minu moodus nende meeles pidamiseks.
<P>
Paruness Ashton, ma tänan teid teie õigeaegse avalduse eest, mis taastas tegelikult Euroopa Liidu konstruktiivsuse ja väärikuse! See on äratanud ka lootuse, et see peagi vastuvõetav resolutsioon tähistab Euroopa Liidu järjepidevama ja aktiivsema rolli algust Lähis-Idas - rolli, mis põhineb inimelu, õigusriigi põhimõtete, rahvusvahelise õiguse ning inimõiguste, mis on võõrandamatud ja kehtivad kõigile, austamisel.
<P>
Me oleme täna mitmel korral kuulnud võlufraasi "kahe riigi lahendus”, mida on öeldud kahe riigi kohta, mis eksisteerivad kõrvuti. Peame vaatama lähemalt, milliseid edusamme on läänekaldal tervikuna selle eesmärgi saavutamiseks tegelikult tehtud. Vältigem seepärast ainult Gaza sektori küsimusele keskendumist, kuna kogu see piirkond ootab aktiivset poliitikat!
<SPEAKER ID="383" NAME="György Schöpflin" AFFILIATION="PPE">
Austatud juhataja! Seda viimast kriisi tuleb vaadata kui tunnistust valitseva ülimalt keerulise Iisraeli ja Palestiina suhte kohta. Miks on nende vahel valitsevale konfliktile lahenduse leidmine võimatuks osutunud? Lihtsaks vastuseks on ühe või teise poole suuremas vastutuses süüdistamine. Mõlemad pooled tunnistavad avalikult, et soovivad rahumeelset lahendust, kuid tegelikud sündmused räägivad teist keelt.
<P>
Ei paista üldse mitte nii, et kõigile sobiv lahendus kuuluks kas Iisraeli või palestiinlaste meelelaadi juurde. Mõlemad tajuvad tõepoolest, et konflikt sobib nende huvidega paremini, kuna usuvad, et igasugune lahendus tähendaks nende jaoks praegusest nõrgemat positsiooni. Iisraeli vaatenurgast võetuna, kuigi väliselt on seal olemas toetus kahe riigi lahendusele, on raske ette kujutada Iisraeli, mis suudaks elada Palestiina riigiga võrdsetel alustel. Selline olukord kujutaks endast ületamatut julgeolekuprobleemi.
<P>
Palestiina, ennekõike Hamasi, vaatenurgast võetuna tähendaks rahu selle monopoolse võimu lõppu Gazas ning sundust jagada riiki Fatahiga. Võime seega näha, et praegune rahutu olukord on kõikide osapoolte jaoks kõige vähem halvem valik. Kuni neil ei ole stiimulit praegusest olukorrast parema lahenduse leidmiseks, see traagiline konflikt jätkub.
<SPEAKER ID="384" NAME="Göran Färm" AFFILIATION="S&amp;D">
Austatud juhataja! Nädal enne Gazasse suunduvate laevadega seotud sündmusi esindasin ma eelarvekomisjoni parlamendi Gaza delegatsioonis ning olen seal ka varem käinud. Loodetavasti ühendab see traagiline sündmus meid vähemalt mingite järelduste ning rahu saavutamiseks uute jõupingutuste tegemisel.
<P>
Blokaadi jätkudes ei ole kahtlustki, et selle tagajärjeks on humanitaarkatastroof. Blokaad peatab elamute ja koolide rekonstrueerimise ja on seega ka otseseks probleemiks ELi eelarvest abi saamisele, mispärast on see ka Euroopa Parlamendi otseseks vastutuseks. Rekonstrueerimisprojektid on materjalide puuduse tõttu aastaid paigal seisnud.
<P>
Euroopa Liit peab haarama initsiatiivi ja avaldama Iisraelile survet oma poliitika muutmiseks. Praegune olukord ei ole probleemiks mitte üksnes Gaza süütule elanikkonnale, millest enamik on lapsed ja noored inimesed, vaid see õhutab ka äärmuslikkust ja varimajandust. Ma arvan, et vajaduse korral peaks Euroopa Liit ise võtma endale kohustuse Gazasse ohutu transpordi organiseerimise suhtes.
<SPEAKER ID="385" NAME="Sarah Ludford" AFFILIATION="ALDE">
Austatud juhataja! Ma olen Iisraeli sõber, kuid ma ei arva, et praeguse Iisraeli valitsuse kritiseerimine on Iisraeli riigi ebaseaduspäraseks muutmine. Ma ei pea kahetsusväärseks mitte ainult neid üheksat tapmist ja ligikaudu kolmekümne inimese vigastamist, vaid mõistan hukka ka Iisraeli sõjaväe ülereageerimise ja ebaproportsionaalse jõu kasutamise. Ma soovin blokaadi lõpetamist ja kontrolli ebaseaduslike relvade suhtes.
<P>
Ma ei kavatse seda resolutsiooni toetada, kuna minu arvates on absurdne esiteks mõista Iisrael hukka rahvusvahelise õiguse rikkumises ning teiseks nõuda uurimist. Samuti on siin veel palju ebaselgeid asju, sealhulgas Türgi humanitaarabiorganisatsiooni IHH roll selles protsessis. Iisrael on võimeline teostama usaldusväärset uurimist ja peab seda ka tegema. Ma olen nii Türgi kui ka Iisraeli sõber. Türgil on põhjust viha pidada, kuid on väga mõtlematu avaldada ametlik brošüür, mis räägib Iisraeli õiguspärasuse kaotamisest koos fotoga, millel on ka plakat loosungiga "Judaism heidab sionistliku riigi kõrvale”. Ma loodan, et nii Iisrael kui ka Türgi võtavad aru pähe.
<SPEAKER ID="386" NAME="Sari Essayah" AFFILIATION="PPE">
(FI) Austatud juhataja! Paruness Ashton! Nagu me siin juba kuulnud oleme, on surmajuhtumid ja sõdurite vigastamised kahetsusväärsed, kuid selle laevastiku eesmärgid ei olnud nii humanitaarsed, nagu algul eeldasime. Need olid suuresti poliitilised. Sellega olid seotud märterlikkuse peal väljas olevad Türgi aktivistid.
<P>
Tähelepanuväärne on ka asjaolu, et abilaevastik saabus just siis, kui iisraellaste ja palestiinlaste rahukõnelused pidid jätkuma. Hamas ei ole huvitatud rahuläbirääkimiste jätkamisest ja tahtis vaid tüli õhutada. See on keeldunud laevade kontrollitud laadungi maismaad pidi sisselubamisest ja on süvenenud vaid blokaadi lõpetamisele.
<P>
Iisraelist tulev signaal on selline, et see on valmis lähitulevikus Gaza blokaadi leevendama. Riik on moodustanud ka uurimiskomisjoni, kuhu kuuluvad esmakordselt kaks rahvusvahelist vaatlejat. Sellised Iisraeli astutud sammud annavad meile lootust, et see kriitiline olukord leiab teataval määral leevendust. Tasub ära märkida ka, et erinevalt meedias väidetule ei ole mereblokaad vastuolus rahvusvahelise õigusega.
<P>
Iisraelil on täielik õigus garantiile, et Gaza blokaadi leevendamine ei too kaasa olukorda, kus Palestiina võitlejatel on juurdepääs relvadele ja rakettidele. Kui Hamas saab tugevamaks ning kogub poliitilist ja sõjalist võimu, siis ei saabu sinna piirkonda tõelist rahu ja heaolu.
<P>
Teie, paruness Ashton, ja Euroopa Parlament peate nõudma Hamasilt terrorismi lõpetamist, Palestiina Vabastusorganisatsiooni sõlmitud varasemate kokkulepete ja Iisraeli riigi eksisteerimisõiguse tunnustamist ning neli aastat tagasi kinni võetud Gilad Shaliti kohest vabastamist!
<SPEAKER ID="387" NAME="María Muñiz De Urquiza" AFFILIATION="S&amp;D">
(ES) Austatud juhataja! Paruness Ashton, mul on hea meel kuulda, et suunate Euroopa Liidu jõupingutused sellele küsimusele ning parlament jälgib nõukogu ja komisjoni võetud kohustusi. Iisraeli rünnak humanitaarabilaevade vastu ületas karistamatuse piiri. See oli rünnak, mida on ühtselt kirjeldatud kui rahvusvahelist õigust rikkuvat: alates meresõidu õigusest kuni humanitaarõiguseni välja.
<P>
See oli rahvusvahelise õiguse rikkumine, mis ületas ulatuslikult ja ebaloomulikult kõiki Iisraeli julgeolekukaalutlusi, mida me muidugi kaitseme. Iisraeli profülaktiline julgeolekustrateegia ja äärmiselt kõrge turvalisuse piirmäär, mille see riik on ise endale seadnud, ei saa aga olla kõige muu mõõdupuuks.
<P>
Me tahame ja kavatseme ELi asutustelt paluda teha Euroopa Liidu ja Iisraeli assotsiatsiooninõukogule ettepanek esiteks laevade vastu suunatud rünnaku usaldusväärse rahvusvahelise uurimise teostamise kohta. Teiseks tahame Gaza blokaadi lõpetamist ilma nimekirjade süsteemita ning rahuprotsessi jätkamist, pidades silmas elujõulise Palestiina riigi loomist ja rahvusvahelist tunnustamist.
<SPEAKER ID="388" NAME="Dominique Baudis" AFFILIATION="PPE">
(FR) Austatud juhataja ja kõrge esindaja! Iisraeli eriüksuslaste rünnak tsiviillaevade vastu nõuab selgelt erapooletut ja usaldusväärset uurimist. Kuidas saame usaldada aga komisjoni, mis mõistab kohut iseenda juhtumi üle? See rünnak toimus rahvusvahelistes vetes, mistõttu puudutab see rahvusvahelist üldsust ning mõjutab eriti just Euroopat, kuna see piirneb Vahemere rannikuga.
<P>
Euroopa peaks ennast rohkem kuuldavamaks tegema ja olema lähedamalt seotud poliitilise lahenduse otsimisega, mis põhineb kahel riigil, mille mõlema pealinnaks on Jeruusalemm. Euroopa annab olulise rahalise panuse Palestiina alade arengu soodustamiseks, kuid kahjuks on see liiga eemalolev poliitilisest protsessist, mis peaks viima Palestiina riigi loomiseni.
<P>
Meie rahaline ja eelarveline hea tahe ei ole piisav. Peame näitama üles ka poliitilist tahet ning andma endale vahendid enda kuuldavaks tegemiseks.
<SPEAKER ID="389" NAME="Richard Howitt" AFFILIATION="S&amp;D">
Austatud juhataja! Lubage mul oma lühikese kõneaja jooksul korrata selles istungisaalis lihtsalt seda, mida rääkisid meile täna hommikul kuus sellest rünnakust eluga pääsenut. Nad tuletasid meile meelde, et mitte üksnes üheksa inimest ei saanud surma, vaid 55 inimest sai ka haavata, kellest seitse on veel praegugi raskes olukorras. Nad ütlesid, et esindavad 32 eri riigi valitsusväliste organisatsioonide koalitsiooni. Nende hulgas oli kristlasi, juute, moslemeid, ateiste - paljudest religioonidest ja kultuuridest. Nad ütlesid ka, et nende laadung oli täielikult humanitaarne, nende rahastus pärines ainult eraannetustest ning nende pühendumus lähtus vägivallatuse põhimõttest. Nad rääkisid, et mõned nende hulgast mõrvati ja nüüd mõrvatakse nende loomus. Laeva kapten rääkis, kuidas ta nägi pealt peksmist ja kuulis karjumist. Nad ütlesid, et neil on kuus laeva valmis juulis uuesti teele asuma ning nad jätkavad laevade saatmist, isegi kui neid uuesti rünnatakse.
<P>
Nad palusid meil nende sündmuste järel mitte lihtsalt suuri sõnu teha, vaid astuda reaalseid samme selle kordumise vältimiseks. Austatud juhataja! Nad ütlevad, et riik, mis paneb maksma oma seadusliku õiguse enesekaitsele, ei peaks kritiseerima teisi enda kaitsmise ega õigustest kinnipidamise pärast, mida me kõik peaksime rahvusvahelise humanitaarõiguse kohaselt austama.
<SPEAKER ID="390" NAME="Tunne Kelam" AFFILIATION="PPE">
Austatud juhataja! Kui meil on selle traagilise juhtumi jaoks erapooletu rahvusvahelise uurimise tellimisega tõsi taga, siis tuleks meil vältida ka ennatlike järelduste tegemist. Ma oleksin praegu ettevaatlik väitmisega, et sellel algatusel ei olnud mitte mingit seost äärmusrühmituste või poliitilise provokatsiooniga.
<P>
Selle arutelu puhul on otsustavaks aga just tasakaalustatud lähenemisviisi valimine. Samal ajal kui nõuame Iisraelilt Gaza blokaadi kohest lõpetamist, nõuame ka Hamasilt, mis on sõjaliste vahendite abil võimu haaranud ja keeldub Iisraeli eksisteerimisõigust tunnistamast, kõikide Iisraeli vastu suunatud rünnakute kohest lõpetamist. Gaza kriisi lahendamine ja Iisraeli julgeolekuhuvide käsitlemine peaksid olema kindlalt seotud.
<P>
Paruness Ashton, me pöördume teie poole palvega haarata neliku kaudu initsiatiiv Gaza piirivalvepunktide rahvusvahelise jälgimise tagamiseks. Parlamendi seisukoht on, et meil on vaja kogu ELi Lähis-Ida poliitika ümber kujundada.
<SPEAKER ID="391" NAME="Simon Busuttil" AFFILIATION="PPE">
(MT) Tänan teid, austatud juhataja! Ka mina soovin ühineda oma kolleegidega, kes mõistavad hukka rünnaku, mis oli suunatud Gazasse suunduvate laevade vastu. Austatud juhataja! See oli Iisraeli ebaproportsionaalse tegevuse ja rahvusvahelise õiguse jultunud rikkumise tulemus. Need sündmused lõppesid tragöödiaga, milles kaotas märkimisväärne arv inimesi oma elu. Kõik need, kes toetavad tagasihoidlikku lähenemisviisi sellele küsimusele, ei ole muidugi kunagi salanud Iisraeli õigust julgestada ja kaitsta oma kodanikke juhuslike rünnakute eest. Samal ajal ei saa olla aga vastuvõetav Iisraeli suhtumine, mille järgi näib riik tegutsevat väärarusaama alusel, et sellel on olemas eriluba seaduste rikkumiseks ning oma soovi järgi ja millal vaid tahes inimeste tapmiseks. Ühinengi seepärast nendega, kes nõuavad erapooletut uurimist, mis teeks kindlaks tegelikud asjaolud vastutusele võtmiseks.
<SPEAKER ID="392" NAME="Elena Băsescu" AFFILIATION="PPE">
(RO) Gazas valitseval olukorral ning Iisraeli vägede ja humanitaarabilaevastiku vahel aset leidnud juhtumil on olnud negatiivne mõju Lähis-Ida stabiilsusele, mis on andnud otsese tagasilöögi piirkonna rahuprotsessile. Inimelude kaotus ja jätkuv humanitaarkriis Gaza sektoris on kohutavad. Ma soovin kasutada võimalust ja avaldada kaastunnet leinavatele perekondadele.
<P>
Ma usun, et Iisrael saavutaks rohkem, kui see oleks rahvusvahelise koostöö suhtes vastuvõtlikum, sealhulgas koostöö suhtes ÜRO agentuuridega. Mul on hea meel Iisraeli sammude üle uurimiskomisjoni moodustamiseks, kuid mulle tundub, et sellest ei piisa. Vaja on moodustada rahvusvaheline komisjon, mis oleks sõltumatu, usaldusväärne ja erapooletu. Vaja on ka mehhanismi, millega tagatakse Gaza juurdepääs humanitaarabile, kuid siiski ilma Iisraeli õigustatud julgeolekuhuvisid kahjustamata.
<P>
Austatud kõrge esindaja! Ma arvan, et Euroopa Liit peab jätkama oma jõupingutusi kahe riigi lahenduse leidmiseks. Lõpetuseks soovin ma esitada kõikidele asjaosalistele tungiva palve näidata üles enesevalitsust, et hoida ära piirkonnas järsu pinge suurenemist. Äärmiselt tähtis on ka uurimiskomisjoniga täielikult koostööd teha ja rahuläbirääkimistega jätkata.
<SPEAKER ID="393" NAME="Laima Liucija Andrikien" AFFILIATION="PPE">
Austatud juhataja! Ma teen vaid mõne märkuse. Esiteks tuleks vägivald alati hukka mõista ja selle vastu võidelda, eriti kui sellega kaasnevad inimohvrid. Siiski on vaja veel välja uurida, kes kasutas Iisraeli Gaza laevade kinnipidamisel esimesena vägivalda. Teiseks õnnitlen ma Iisraeli selle otsuse puhul kaasata uurimisprotsessi ka kaks kõrge positsiooniga rahvusvahelist vaatlejat, kes tagavad protsessi läbipaistvuse ja erapooletuse! Minu arvates on see tark otsus.
<P>
Peaksime ühinema eri rahvusvaheliste osaliste üleskutsega Iisraelile Gaza blokaadi uuesti läbivaatamiseks, Gaza blokaadi lõpetamiseks, kuid mida ütleb rahvusvaheline üldsus siis, kui Iisraeli kodanike suunas hakkavad jälle raketid lendama ja Hamasi omakaitsevägi end hambuni relvastab? Mainitud on tasakaalustatud lähenemisviisi ning ma tahaksin seda toetada ja öelda oma jaa-sõna.
<SPEAKER ID="394" NAME="Antonio Masip Hidalgo" AFFILIATION="S&amp;D">
(ES) Austatud juhataja! Iisrael on tapnud mõned humanitaarvaldkonna solidaarsed, suuremeelsed ja altruistlikud kangelased. Ma palun Palestiina valitsuselt tungivalt ühepoolse vabadusdeklaratsiooni koostamist 1967. aasta piiride järgi.
<P>
Meil on vaja palju uurimistööd teha, kuna vaja on pidada mitmeid kohtuprotsesse ja avalikke süüdimõistmisi, isegi pärast selle resolutsiooni ettepanekut, mille üle täna hääletame. Varem või hiljem tuleb meil julgustada moraalse kohtusüsteemi loomist, kus mõistetaks kohut ja ohjeldataks vägivaldset ja agressiivset Iisraeli riiki.
<P>
Russelli tribunal oli omal ajal ainus selline ning peaksime selle eeskuju järgima.
<SPEAKER ID="395" NAME="Frédérique Ries" AFFILIATION="ALDE">
(FR) Austatud juhataja! Tõsiasi, et see Iisraeli operatsioon nende laevade vastu on katastroof - sõjaline katastroof, meediakatastroof, poliitiline katastroof ja ennekõike humanitaarkatastroof -, on miski, mida mitte keegi ei eita ja mitte keegi meist siin ei eitaks. Seda ei eitata ka Iisraelis.
<P>
Samuti on ütlematagi selge, et blokaad tuleb uuesti läbi vaadata. Asjaolu, et meie resolutsioon, see 17-punktine hukkamõistmine - 17 punkti minus üks, kuna meie parlamendi süüdistajad leppisid kokku Gilad Shaliti mainimises - hoidub mõne rahulaevastiku reisija motiivides kahtlemast, on aga enam kui hämmastav. See on tõeliselt šokeeriv!
<P>
Me kõik teame, et pardal ei olnud ainult patsifistid, ja - Richard Howitt - see ei ole laim, vaid sellised on faktid. Me kõik nägime kaadreid lahkuvast laevast, kus mõned nõudsid džihaadi, ja me kõik peaksime nägema reportaaži Baieri televisioonist, mis analüüsib metoodiliselt seoseid selle laevastiku organiseerija IHH ning Türgi islamistlike ja juudivaenulike rühmituste vahel. Ka sellest oli vaja rääkida. Ka sellest oli vaja ette kanda, kuna poolik tõde ei ole mingi tõde.
<SPEAKER ID="396" NAME="Reinhard Bütikofer" AFFILIATION="Verts/ALE">
(DE) Austatud juhataja! Ma nõustun oma kaasparlamendiliikmete, näiteks José Ignacio Salafranca Sánchez-Neyra kriitikaga Iisraeli tegevuse suhtes.
<P>
Kui Euroopa soovib aga Lähis-Idas tähtsat rolli mängida, peab see kogu kriitikale vaatamata Iisraeli partneriks jääma. See on sobiv Iisraeli kritiseerimise, kuid mitte vihkamise või vaenulikkuse suhtes. Kahjuks olen ma siin kuulnud sellist laadi viha väljendamist. Kui keegi süüdistab Iisraeli näiteks paljudes kuritegudes, kuid ei maini üldse tõendust leidnud Hamasi kuritegusid, siis ma arvan, et see on lubamatu. Kui keegi esitab Iisraeli kohta julgeid genotsiidisüüdistusi, siis ma arvan, et see on lubamatu. Kui keegi ütleb, et selle kritiseeritava tegevuse tõttu on Iisraeli eksisteerimisõigust üha keerulisem õigustada, siis ma pean seda lubamatuks. Peame olema ettevaatlikud ja mitte tegema seda viga, et ajame end nurka, hävitame Euroopa moraalse autoriteedi ja muudame Euroopa suuresti ebatõhusaks!
<SPEAKER ID="397" NAME="Charles Tannock" AFFILIATION="ECR">
Austatud juhataja! Ka minul on IHH Gaza laevastiku inimohvrite pärast väga kahju. Kurvastan aga siin täiskogul puhkenud hüsteerilise Iisraeli-vastase kriitika üle. Iisrael ei ole küll ideaalne, kuid see on demokraatlik riik. Iisrael võis küll selles operatsioonis tõsiseid vigu teha - ja enne selle üle kohtu mõistmist ootan ma ära ühe Kanada ja ühe Suurbritannia eksperdi kaasabil teostatava uurimise tulemused -, kuid kindel on see, et IDFil ei olnud mingit kavatsust kasutada surmavat jõudu ning eriüksuslased olid IHH aktivistide eluohtlike rünnakute julmusest šokeeritud ja reageerisid enesekaitsega.
<P>
Minu küsimus kõrgele esindajale on, et miks tegi Türgi valitsus selle provotseeriva missiooni osas koostööd? Miks lubati lapsi ja naisi mereblokaadi alasse ja potentsiaalsesse konfliktipiirkonda? Blokaad kehtestati Iraani finantseeritud relvade voolu takistamiseks ELi keelustatud terrorismirühmitusele Hamas, mis on endale pähe võtnud süütute Iisraeli tsiviilisikute tapmise. Minu arvates on see blokaad õiguspärane ja ka meil tuleb seda arvesse võtta.
<SPEAKER ID="398" NAME="Marian-Jean Marinescu" AFFILIATION="PPE">
(RO) Euroopa Liit aitab pidevalt kaasa iga konfliktipiirkonna tsiviilisikute humanitaarabiga varustamisele. Gazasse humanitaarabi saatmine peab jätkuma! Me ei tohi lasta mitte mingit laadi konfliktidel anda tagasilööki selle piirkonna tsiviilelanikkonna julgeolekule. Peame samas reageerima viivitamatult ja otsustavalt alati, kui neid humanitaarabi tegevusi kompromiteeritakse ja kasutatakse potentsiaalsetes konfliktitsoonides terroristliku või relvakaubandust hõlmava tegevuse varjamiseks.
<P>
Iisrael on eri koostöövaldkondades Euroopa Liidule tähtsaks partneriks. Peame kasutama seda partnerlust, et leida konstruktiivseid viise, kuidas Euroopa Liit saab sinna piirkonda oma positiivse panuse anda. Meil ei ole vaja kaitsta või süüdistada. Peame leidma sobiva pikaajalise lahenduse.
<SPEAKER ID="399" NAME="Izaskun Bilbao Barandica" AFFILIATION="ALDE">
(ES) Humanistliku partei aktivistina kaitsen ma inimõigusi igas olukorras. Mõistan seepärast hukka ka vägivalla, kaasa arvatud Hamasi puhul.
<P>
Laevadega juhtunu oli veel üheks näiteks ebaproportsionaalse vägivalla ja jõu kohta, mida Iisraeli valitsus süstemaatiliselt Palestiina rahva vastu kasutab, ja seda rahvusvahelise üldsuse nõusolekul, mis pigistab liiga sageli silmad kinni.
<P>
Paruness Ashton, ma palun teil julgelt sekkuda, et lõpetada see blokaad, ohjeldada ajalooliste alade jätkuva okupeerimise plaani ja eemaldada barjäär, mille pärast peaks meil häbi olema. Palun teil ka suunata oma jõupingutused sellele, et rahuprotsess võimaldaks mõlema riigi eksisteerimist.
<P>
Paruness Ashton! Olge julge, sest olukorrast tõeselt rääkides pälvivad Euroopa ja selle esindajad ka rahvusvahelise üldsuse austuse!
<SPEAKER ID="400" NAME="Margrete Auken" AFFILIATION="Verts/ALE">
(DA) Austatud juhataja! Euroopa on Iisraeli sõber. Nii on see alati ja juba pikka aega olnud, kuid me ei ole käitunud heade sõpradena. Oleme lasknud Iisraelil üksi rabeleda, ja veelgi enam, oleme lasknud sellel riigil mitte ainult selle maine, vaid ka julgeoleku ja naabritega rahumeelse kooseksisteerimise hävitada. Seekord on parlament teatavas üksmeeles - mitte küll suures, aga mõningases üksmeeles - koostanud tegelikult väga selge resolutsiooni, mis homme loodetavasti ka vastu võetakse, ning ma sooviksin öelda teile, paruness Ashton, et teie käsutuses on olemas vajalikud vahendid. Teil on võimalus praegu Iisraeli aitamiseks midagi tõepoolest korda saata, sest sellise olukorra jätkudes ei tähenda see lõppu mitte üksnes Palestiina, vaid ka Iisraeli jaoks. Loodan seepärast väga, et saame ära teha rohkem kui need väga nõrgad ja ebamäärased sõnastused, millega laseme neil lihtsalt samamoodi jätkata ja millega saame kõige rohkem vaid manitsevalt oma näppu viibutada, kuid mitte midagi ette võtta. Meil on olemas vahendid. Olete neist teadlikud ja ma loodan, et te kasutate neid.
<SPEAKER ID="401" NAME="Franz Obermayr" AFFILIATION="NI">
(DE) Austatud juhataja! On äärmiselt kahetsusväärne, et oleme sellele probleemile üksikasjalikult keskendunud selgelt alles pärast seda šokeerivat juhtumit, Iisraeli mereväe tõsist rünnakut Vaba Gaza Liikumise laevade vastu. Loomulikult on veider ka see, et Türgi valitsus on andnud äkki Vaba Gaza Liikumisele oma heakskiidu. Ilma Gaza sektori ebainimliku blokaadita, mis on kestnud juba aastaid ja on vastuolus rahvusvahelise õigusega, ei oleks aga äärmuslikel jõududel nii muretut elu olnud.
<P>
Selles piirkonnas tuleb saavutada neli asja. Neist esimene ja kõige tähtsam on kahe riigi lahenduse leidmine. Teiseks ei ole kahtlustki, et see blokaad tuleb kohe lõpetada. Iisrael peab riikliku uurimiskomisjoni asemel rahvusvahelise komisjoniga nõustuma. Gazale tuleks kasuks ka rahvusvaheliste vaatlejate kolleegium.
<P>
Ma pöördun paruness Ashtoni poole palvega tagada, et EL võtaks julge ja õiglase seisukoha. Üleskutsed muudatusteks on küll head, kuid need on kasutud, kui neile ei järgne või kui need ei ole seotud teatavate sanktsioonidega.
<SPEAKER ID="402" NAME="Isabelle Durant" AFFILIATION="Verts/ALE">
(FR) Austatud juhataja! Kõrge esindaja! Lubage ma lisan ühe viimase mõtte! Miljonid Euroopas ja eelkõige väljaspool Euroopat elavad kodanikud ootavad meilt, Euroopa Parlamendilt, ja teilt, Euroopa Komisjonilt, reaktsiooni, mis vastaks neile tehtud ülekohtule. Sajad tuhanded Euroopa kodanikud ootavad Euroopa asutustelt hoopis midagi muud kui eri tähtsusastmega deklaratsioonide väljastamist. Sajad ohvrid 31. mail rünnaku alla sattunud laevadelt ei saa enam karistamatust ega rahvusvahelise õiguse rikkumist aktsepteerida.
<P>
Mitmed neist on siin meid kuulamas. Nad ei ole kõik sõjaka Hamasi aktivistid, kaugel sellest. Nad on noored inimesed - siin kohalolijate puhul noored naised - ning nad on pühendunud ja sõbralikud eurooplased, kes soovivad rahu. Resolutsioon, mille üle homme hääletame, tuleb kohaldada ka nende pärast ja meie asutuse väärikuse pärast. Peame võitlema ka nende miljonite Euroopa või väljaspool Euroopat elavate kodanike radikaliseerimise vastu, kes hakkavad ilma Euroopa Liidu reageerimiseta arvama, et ainult radikaliseerimine pakub lahendust, kuigi tegelikult on selge, et see nii ei ole.
<P>
Tahaksin seetõttu, et teie, austatud kõrge esindaja, mõistaksite, et juhtunu peab sel korral tooma kaasa resolutsiooni reaalse jõustumise.
<SPEAKER ID="403" NAME="Christine De Veyrac" AFFILIATION="PPE">
(FR) Austatud juhataja! Iisraeli sõjaväe brutaalne Mavi Marmara pardale tungimine tekitab emotsioone ja hukkamõistu. Emotsioone seoses rünnaku üheksa tsiviilohvriga ning hukkamõistu, kuna rahvusvahelistes vetes tähendab selline pardaletungimine rahvusvahelise õiguse rikkumist.
<P>
Iisraeli valitsus karistab oma tegevusega just enda rahvast, kuna lõppude lõpuks näeme, kuidas üha suurenev äärmuslikkus muudab põhieesmärgi, milleks on piirkonnas julgeoleku saavutamine, pigem veelgi kaugemaks. Tõepoolest, Iisraeli valitsus peab nüüd veel rohkem kui varem jõupoliitikast lahti ütlema.
<P>
Sooviksin aga ka ära märkida, et alates Türgist lahkumisest Mavi Marmara laevastikku saatnud laialdane meediakajastus heidab kahtlust selle operatsiooni puhthumanitaarsele eesmärgile. Vaja on uurimist, et heita valgust mitte üksnes rünnakule, vaid ka sellele ekspeditsioonile eelnenud ettevalmistustele. Ma sooviksin ka, et Iisraeli valitsus nõustuks, et selles piirkonnas viimaks ometi õigluse taastamiseks peaks uurimine hõlmama olulist rahvusvahelist osalust.
<SPEAKER ID="404" NAME="Catherine Ashton">
komisjoni asepresident / liidu välisasjade ja julgeolekupoliitika kõrge esindaja. - Austatud juhataja! Kõigepealt tahaksin öelda, et arutelu kuulates sai mulle väga hästi selgeks, kui tähtis on meie üleskutse usaldusväärse uurimise korraldamiseks. Austatud parlamendiliikmetel on erinev teave ja võib-olla ka erinevad arvamused, kuid on täiesti selge, et aset on leidnud olukord, mis tõi kaasa üheksa inimese surma ning jättis nende pered ja sõbrad neid taga leinama. Ükskõik missugustel asjaoludel, on siiski tohutult oluline teostada uurimine, mida võime usaldada, ning ootame huviga, milleni need ettepanekud meid nüüd viivad.
<P>
Teine mulle täiesti selgeks saanud asi on see, et austatud parlamendiliikmed tahavad olla kindlad, et oma järgmise sammu üle otsustamisel peaksime ühendust ka oma eri põhipartneritega. Ma võin kinnitada, et ma pean ühendust Türgiga ja olen seda teinud esimesest päevast alates. Ma pean ka kõnelusi Iisraeliga - just eile rääkisin taas nende välisministriga; Palestiina omavalitsusega - ma rääkisin täna president Abbasiga; Egiptusega - ma olen nendega juba ühendust võtnud ja nende välisminister tuleb Brüsselisse, et reedel minuga kohtuda. Arutasin nädalavahetusel seda ja veel teisi küsimusi riigisekretär Clintoniga ja muidugi ka neliku saadiku Tony Blairiga, kellega olen iga mõne tunni järel ühenduses olnud, ja kuna ta on viimasel nädalal kolm korda Iisraeli vahet sõitnud, siis ma olen tema kaudu ka sõnumeid edastanud. Loomulikult arutasime seda probleemi ka oma tippkohtumisel Venemaaga, nagu ma ka eelnevalt mainisin, ning samuti arutasime seda kõigi 27 liikmesriigiga oma esmaspäevasel välisasjade nõukogu pikal istungil. Me kõik oleme kaasatud sellesse dialoogi, mis on meie edasiste sammude suhtes äärmiselt oluline.
<P>
Kolmanda punktina tahtsin ma nimetada kogu selle poliitika tähtsust ja eelnevalt meie eesmärkide kohta öeldu tunnustamist. Ma soovin näha Iisraeli, mis on kaitstud ja elab rahus. Ma olen igal võimalusel nõudnud kapral Shaliti vabastamist. Nagu austatud parlamendiliikmed, kohtusin ka mina veel hiljuti siin Strasbourgis tema isaga.
<P>
Olles külastanud Gazat, nagu ka austatud parlamendiliikmed on seda teinud, on mul samuti täiesti selge, et selle piirkonna edasine julgeolek sõltub osaliselt Gaza elanike võimest oma tavapärast elu elada: saada imeline võimalus ennast sinna sisse seada ning majanduslikult ja hariduslikult ära elatada, olla võimeline töötama ja reisima, nagu tavainimesed seda teevad. Kaheksakümmend protsenti Gaza elanikest sõltub toiduabist, mida saadab rahvusvaheline üldsus, ja seda enamjaolt Euroopa Liidu kaudu. Suur hulk lapsi ei käi koolis ja suur hulk inimesi ei käi tööl. Seal viibides külastasin kodanikuühiskonna, ettevõtete ja inimõigusorganisatsioonide liikmeid, kellega rääkisime ja arutasime seda, millised oleksid nende vajadused. Ma olen täiesti kindel, et selle piirkonna ja Iisraeli julgeolek sõltub sellest, milliseid edusamme saab just praegu teha.
<P>
Seega olen ma - ja loodan, et austatud parlamendiliikmed on sellega nõus - keskendunud oma töös sellele, mida saame reaalselt korda saata. Ma võin ju küll rääkida, kuid mida saame ka tegelikult ära teha? Me oleme töötanud väga hoolikalt ja põhjalikult - nii neliku kaudu kui ka otse - selle nimel, et üritada muuta ja toetada piirkonda lubatud, eilse seisuga vist 112 toote nimekirja muutmist nimekirjaks, kus on lihtsalt välja toodud need keelatud tooted, mis tuleb Iisraeli julgeoleku tagamiseks kinni pidada.
<P>
Ma loodan, et näeme selles osas edusamme, võib-olla isegi veel täna. See oleks iseenesest äärmiselt suur asi, kui võtta arvesse tohutut hulka tooteid, mida lihtsalt sisse ei lubata: jahu lubatakse sisse, aga pastat mitte; maiustusi ja šokolaadi ei lubata sisse; puuviljad on küll lubatud, aga kuivatatud puuviljad mitte. Selle nimekirja muutmisega saame inimeste igapäevaelu oluliselt paremaks muuta.
<P>
Vaatleme ka eri piiripunkte ning austatud parlamendiliikmed on, just nagu minagi, viimasel ajal kaarte uurinud. Kuidas saame kindlad olla, et oleme võimelised seda tegema? Jah, meil oli missioon ainult inimestele mõeldud Rafahi piirivalvepunkti toetamiseks. See ei ole praegu küll aktiivne olnud, kuid oleme oma inimesed kohapeale alles jätnud. Ma olen rääkinud selle missiooni eest vastutavate isikutega. Vaadates Kerem Shalomi või Karnit, siis on ka seal võib-olla võimalik piiripunkte avada. Need, kes teie hulgast on neid uurinud, teavad, et Karnis on kaupade osas lihtsam, kuid on tõenäoline, et Kerem Shalom avatakse siiski esimesena.
<P>
Teisisõnu tahame olla kindlad, et töötame selle nimel ning esitame Euroopa Liidu jaoks tähtsaid võimalusi: piiripunktide avamise tagamine, Iisraeli julgeoleku säilitamine, kaupadega varustamine ja inimestele oma tavapärase igapäevaelu võimaldamine.
<P>
Viimasena tahtsin ma öelda, et see kõik toimub senaator Mitchelli juhitud lähenemiskõneluste toetamise taustal. Olen kõigis oma aruteludes julgustanud lähenemiskõnelustega seotud isikuid nendega sel aastal päris kõnelusteni jõudma, et üritada neid probleeme lahendada.
<P>
Austatud parlamendiliikmed teavad väga hästi käsitlemist vajavate küsimuste üksikasju, kuid oma visiitidest mitte ainult Iisraeli ja Palestiinasse, vaid kogu piirkonda, on mulle tõepoolest jäänud tunne, et Gaza probleemide leevendamiseks on äärmiselt oluline edasi liikuda just nüüd, kui maailma tähelepanu on valitsevale olukorrale suunatud. Ma usun, et see aitab kaasa sellele, mida iga selle täiskogu liige soovib, nimelt pikaajalisele jätkusuutlikule rahule, mis võimaldab tavakodanikel oma väärtustatud eludega edasi minna, lapsi kasvatada ja nautida selliseid elu privileege, mida meie iseenesestmõistetavaks peame.
<SPEAKER ID="405" NAME="Juhataja">
Ma olen saanud seitse resolutsiooni ettepanekut, mis esitati vastavalt kodukorra artikli 110 lõikele 2.
<P>
Arutelu on lõppenud.
<P>
Hääletamine toimub neljapäeval, 17. juunil 2010.
<SPEAKER ID="406" NAME="Eija-Riitta Korhola  " AFFILIATION="PPE">
kirjalikult. - (FI) Sellel täiskogul valitseb arusaadavalt raevunud õhkkond. Gaza humanitaarabilaeva vastu suunatud rünnak on meid kõiki šokeerinud, kuid on mõned tõsiasjad, millest on vaja rahulikult rääkida.
<P>
Mereblokaad ei ole rahvusvahelise õigusega vastuolus. See on iganädalaselt toimunud iisraelivastaste rünnakute tagajärg. Mitte ükski ELi liikmesriik ei ole selle eest vastutav. Gazat varustati relvadega nii maismaalt kui ka mere kaudu ning teiste riikide seas ka Iraanist. Gaza pidamine vaenulikuks piirkonnaks on ikka veel õigustatud ning mereblokaadi seaduslikkus vastab rahvusvahelise õiguse tingimustele, välja arvatud ühe punkti osas: San Remo leping keelab mereblokaadi kasutamise tsiviilelanikkonna näljutamiseks. Selle suhtes on Iisrael välja pakkunud oma lahenduse. Riik soovis, et abipakid saadetaks Ashdodi sadamasse, kust need Gazasse transporditakse, välistades sellega relvade sisseveo võimaluse. See on mõistlik taotlus, eriti kui arvestada, et on olnud kaks katset rakette mere kaudu illegaalselt sisse vedada.
<P>
Küsimus on selles, et kas vägivalda oleks saanud ära hoida? Soome sõjaväeekspert Lähis-Ida alal ütles, et aset leidnud sündmuse jäädvustus näitas selgelt, kuidas kümned aktivistid olid varustatud kaigaste, metallkeppide, nugade ja raskete esemetega ning ründasid ükshaaval köielt allalaskuvaid eriüksuslasi. Vähemalt kaks esimesest kuuest tekile laskunud Iisraeli sõjaväelasest kaotas peksmise tagajärjel teadvuse, kahte tulistati tõenäoliselt teadvuse kaotanud sõjaväelastelt võetud relvadega ning kaks said põgenema, saades küll torkehaavu ja kaotades merre hüppamisega oma varustuse. Iisraeli kaitsejõudude video- ja helimaterjali abil võime järeldada, et eriüksuslased avasid alles pärast seda aktivistide suunas tule. Selles osas on kõik siiski veel natuke segane, et kes tulistas, millal ja milliste relvadega.
<P>
Õigeid järeldusi saame teha ainult kindlate asjaolude põhjal. Kas teeme nii?
<SPEAKER ID="407" NAME="Traian Ungureanu  " AFFILIATION="PPE">
kirjalikult. - Kuigi see resolutsiooni ühisettepanek laevastiku juhtumi ja Gaza blokaadi kohta on äärmiselt tervitatav ning käsitleb Lähis-Ida tähtsamaid arengusuundi ja julgeolekuohtusid, arvan ma, et see dokument on siiski tegeliku olukorra suhtes tasakaalust väljas. Gazat juhib valitud Hamasi administratsioon, mistõttu peaks otsene vastutus langema Hamasile kui valitsevale üksusele ja sõjalisele jõule. EL on nimetanud Hamasi terroristlikuks rühmituseks, kuid see resolutsiooni ettepanek hoidub Hamasi nimetamisest, kui palub otsekohe kõik Iisraeli vastu suunatud rünnakud lõpetada. Nende Iisraeli tsiviilisikute vastu suunatud valimatute rünnakute ettevalmistajaks on Hamas. See resolutsiooni ettepanek mainib Türgit ja julgustab Türgi valitsust Lähis-Ida rahuprotsessi oma panust andma. Samas ei ole selles resolutsiooni ettepanekus mainitud Türgi valitsuse uue Lähis-Ida poliitika agressiivset olemust. Türgi toetus IHH islami fundamentalistidele ja teistele laevastiku toetajatele ning selle murettekitavalt head suhted Iraaniga ei aita Lähis-Idas pingete vähendamisele just eriti kaasa.
