<CHAPTER ID="014-03">
3. Kashgari (Xinjiangi Uiguuri autonoomne piirkond, Hiina) olukord ja kultuuripärand
<SPEAKER ID="302" NAME="Juhataja">
Järgmine päevakorrapunkt on arutelu kuue resolutsiooni ettepaneku üle, mis käsitlevad Kashgari (Xinjiangi Uiguuri autonoomne piirkond, Hiina) olukorda ja kultuuripärandit.
<SPEAKER ID="303" NAME="Tunne Kelam">
autor. - Austatud juhataja! Uiguurid on oma ajaloolisel kodumaal praktiliselt vähemuseks muutunud. Nad vajavad oma kultuuri ja identiteedi säilitamiseks rahvusvahelist toetust. Iidse linna Kashgari saatus peitub tegelikult tasakaalus. Moderniseerimise programmiga on hävitatud kuni 85% Kashgari traditsioonilisest vanalinnast. On oluline vältida ajaloolise kindluse asendamist nüüdisaegsete korterelamutega. Kui Hiina ametivõimud soovivad meid tõesti veenda, et kõik läheb hästi, siis peavad nad kinnitama kõigepealt Ida-Turkestani põliselanikele, et nende kultuuripärandit tõepoolest austatakse ning et uiguuri keelt õpetatakse koolides hiina keelega võrdsetel alustel.
<P>
Kutsun Hiina ametivõime üles võtma vastu muljetavaldava linnamaastike halduse valdkonna kogemusega ICOMOSi võimalikku abi ning palun, et Hiina valitsus nõustuks Kashgari kandmisega UNESCO maailmapärandi nimistusse, kuhu kuulub mitu iidse siiditee kultuurimälestist.
<SPEAKER ID="304" NAME="Marietje Schaake">
autor. - Austatud juhataja! Reformide ja arengu sildi all hävitatakse iidse siiditee linn Kashgar. See ei ole hoop mitte ainult maailma kultuuripärandile, vaid eelkõige on see praegu hävitatav linn väga tähtis uiguuri ja hui elanikkonna jaoks ning ka Hiina kultuurilisuse mitmekesisuse seisukohalt tervikuna.
<P>
Hiina on suurendanud jõupingutusi suhete hoogustamiseks kultuurilise diplomaatia kaudu kogu maailmas, kuid keegi ei ole huvitatud kultuuriliselt niivõrd mitmekesise riigi reklaamitavast homogeniseeritud kultuurist.
<P>
Majanduslike võimaluste ning jätkusuutlike suhete huvides ülejäänud maailmaga on oluline inimõiguste ja vähemuste austamine laiemas mõttes. Nõuame tungivalt, et Hiina valitsus kaaluks võimalust lisada Kashgari linn Kasahstani, Kirgiisia, Tadžikistani ja Usbekistani ühisesse taotlusesse kanda Siiditee kultuurimälestised UNESCO maailma kultuuripärandi nimistusse.
<P>
Kõrge esindaja peaks kiirendama Hiinaga arutelu inimõiguste üle ning muutma selle tõhusamaks ja tulemuspõhisemaks.
<SPEAKER ID="305" NAME="Lidia Joanna Geringer de Oedenberg" LANGUAGE="PL">
Austatud juhataja! Tänane arutelu Hiina etniliste vähemuste õiguste üle toimub päev pärast seda, kui dalai-laama ametlikult teatas, et ta loobub oma poliitilisest rollist Tiibetis. Järgmistel kuudel tuleb meil sealse poliitilise olukorra arengut hoolikalt jälgida. Täna räägime aga teisest vähemusest, kes Hiinas diskrimineerimise all kannatab - moslemitest uiguuri elanikkond. Hiina õigustab oma poliitikat nende suhtes vajadusega võidelda terrorismi vastu ja Hiina ametivõimude jaoks tähendab uiguuride tagakiusamine ka uiguuri kultuuripärandi hävitamist. Eriti häirivad on teated Kashgari linna ümberehitusest. Praktikas tähendab see, et hävitatakse Kashgari ajalooline keskus, üks kõige huvitavamatest ja paremini säilinud moslemi arhitektuuri näidetest Kesk-Aasias, mis meelitab igal aastal üle miljoni turisti ning oleks sobilik UNESCO maailmapärandi nimistusse lisamiseks, kui Hiina selleks taotluse esitaks.
<P>
Olen veendunud, et Euroopa Liidu diplomaatiline teenistus tõestab läbirääkimistel Hiina ametivõimudega oma tõhusust ning tuletab neile meelde vajadust etniliste vähemuste õigusi austada ja nende kultuuripärandit kaitsta. Tänan teid!
<SPEAKER ID="306" NAME="Frieda Brepoels">
autor. - (NL) Austatud juhataja! On selge, et Kashgar on Hiina Xinjiangi provintsis uiguuri kultuurilise identiteedi ületamatu sümbol. 27. jaanuaril korraldasin Brüsselis konverentsi, mis andis mulle teavet Hiina destruktiivsete linnastamiskavade mõju kohta uiguuri elanikkonnale. Tegemist on tõepoolest olukorraga, kus Hiina tahab avaliku julgeoleku ja moderniseerimise varjus jätta puutumatuna vaid 15% algsest linnast ning muuta Kashgari tegelikult hiiglaslikuks vabaõhumuuseumiks. Leian, et on viimane aeg sellele jõuliselt reageerida, enne kui on hilja.
<P>
Pärast meeleavaldajate vägivaldset mahasurumist 2009. aasta Ürümqi rahutuste ajal kutsus siinne täiskogu Hiina ametivõime üles tegema kõiki jõupingutusi avatud alalise ja austusväärse dialoogi algatamiseks uiguuridega ning püüdlema selles piirkonnas integreerituma ja kõikehõlmavama majanduspoliitika suunas eesmärgiga ergutada kohalike osalemist ja eelkõige kaitsta uiguuri kultuurilist identiteeti. Kahjuks on Hiina praegune poliitika Kashgaris üsna vastupidine sellele, milleks teda üles kutsuti. Viisi, kuidas Hiina kommunistlik partei kultuurilist mitmekesisust käsitleb, ei illustreeri mitte ainult Kashgari hävitamine, keelates kohalikul elanikkonnal sel teemal kaasas rääkida, vaid ka Hiina keeldumine võimaldada Kashgarile taotleda UNESCO maailmapärandi nimistusse kandmist.
<SPEAKER ID="307" NAME="Charles Tannock">
autor. - Austatud juhataja! ELi moto on "Ühinenud mitmekesisuses”. Kahjuks ei kajastu see ühtekuuluvustunne Hiina Rahvavabariigis, mille kommunistlike valitsejate kinnisidee on ühinemine, kuid kes mitmekesisusele erilist tähelepanu ei pööra.
<P>
Kahtlemata tekitab tillukestele vähemustele han-hiinlaste kultuuri pealesundimise katse maailma suurima rahvaarvuga riigis palju pingeid ja pahameelt. Oleme juba tuttavad iidse budistliku Tiibeti kultuuri allasurumisega üle 60 aasta jooksul ning nüüd näeme sama ohtu ähvardavat Kashgari linna Xinjiangi provintsis, mis sunduse vastu on.
<P>
Kashgar oli 2000 aastat edukas linn siiditeel ning rikka ainulaadse ja õitsva Kesk-Aasia kultuuri esindaja, kuid nüüd seisab see silmitsi täieliku lammutamise ja ümberehitusega. Raske on loobuda mõttest, et tegemist on Pekingi katsega uiguuri separatistide tahet murda.
<P>
Isiklikult ma separatistide vastu kaastunnet ega poolehoidu ei tunne, sest kardan, et mõnel nende toetajatest on sidemed al-Qaedaga, kuid nõuan tungivalt, et Hiina valitsus veel kord järele mõtleks. Kashgari-taolise iidse linna hävitamine vaid süvendaks kõigi nende kindlameelsust, kes riigi vastu vaenu õhutada tahavad.
<SPEAKER ID="308" NAME="Rui Tavares" LANGUAGE="PT">
Austatud juhataja, head kolleegid! Tõtt öelda on kolmest tänasel õhtupoolikul toimuvast kiireloomulisest arutelust just see arutelu selline, milles end kõige võimetumana tunneme. Oleme rääkinud Pakistanist ja Valgevenest ning meil on põhjust uskuda, et Euroopa Liidul ei ole mitte ainult moraalne autoriteet, vaid ka mõjujõud või võim välisriikide ametivõimude üle, püüdes tagada vähemalt selle, et nad on õigel teel.
<P>
Mis aga Hiinasse puutub, siis teame, et see mõjujõud on vähenenud, sest palju sellest, mida me siin täiskogul ütleme, on vastuolus Euroopa valitsuste teguviisi ehk sellega, kuidas käituvad Nicolas Sarkozy, Angela Merkel või mu enda koduriigi Portugali poliitikud, nagu Jose Sócrates, kes alles hiljuti suunas kõrvale Hiina ametivõimude vastu suunatud meeleavalduse, nii et Lissaboni külastanud Premier ei kohtunud näost näkku nendega, kes tema režiimi vastu protesteerisid. Teisisõnu on Euroopa ise korduvalt osaline Hiina liidrite loodud unistuste- või fantaasiamaailmas, kus puudub opositsioon ja kus üks arengumudel sobib kõigile ning seda rakendatakse samamoodi Pekingis, Shanghais, Guangzhous, Xinjiangi Uiguuri autonoomses piirkonnas või Tiibetis.
<P>
Seetõttu on Euroopa Parlamendil väga raske täna öelda seda, mida plaanime ja mis on kirjas ka meie resolutsioonis: kutsume Hiina ametivõime üles lõpetama uiguuride demograafilist genotsiidi; kutsume neid üles säilitama piirkondade, millest Hiina koosneb, kultuurilist ja etnilist mitmekesisust; ning kutsume neid üles säilitama arhitektuuri või pärandkultuuri seisukohalt väärtuslikke mälestisi. Meie oma riikide juhid viskuvad aga Hiina liidrite jalge ette, paludes neilt vabandust kõige eest, mida nad nende riigis teinud on, ja andes neile vaba voli tegutsemiseks arengumudeli nimel, mida me tegelikult ainult põhijoontes tunnustame. Seetõttu peame näitama veel kord, et moraalse autoriteedi kujunemine algab kodust ja et iga kord, kui räägime Euroopa Liidus teistest, räägime eelkõige endast, ning peame oma hoiakud Hiina suhtes läbi vaatama.
<SPEAKER ID="309" NAME="Bernd Posselt" LANGUAGE="DE">
Austatud juhataja! Nagu juba öeldud, ei ole uiguurid vähemus, vaid iidse siiditee kultuuri rahvas, kes andis järk-järgult järele Hiina võimule, mis alguses väga leebe oli. Uiguure toetab eelkõige Münchenis asuv Uiguuri Maailmakongress ja Kashgari kultuuripärandit toetab liikumine Blue Shield, mille president Karl von Habsburg viibis sel nädalal siin, Strasbourgis, et meile teavet anda.
<P>
Kui toetame uiguure, tehkem seda sõbraliku üleskutsega hiinlastele, sest uiguure ähvardab kultuuriline etnotsiid! Lisaks peaks Hiina kui maailma vanim kultuurrahvas selgelt tunnistama, et üks kultuursetele inimestele iseloomulikke jooni on teiste kultuuride kaitse ja austamine, eelkõige suurimpeeriumides eksisteerivate väikekultuuride puhul. Hiinlased peavad järgima vaid omaenda põhiseadust, milles sätestatakse kolmes kohas, et seda kultuuripärandit tuleb säilitada.
<P>
Seetõttu tahan öelda väga selgelt, et soovime selles küsimuses oma Hiina partneritelt mõnel määral kompromissivalmidust: tahame, et uiguuride kultuuripärand oleks kaitstud.
<SPEAKER ID="310" NAME="Corina Creţu" LANGUAGE="RO">
Austatud juhataja! Minu isiklik seisukoht on, et selles küsimuses tuleb meil hoiduda ühepoolsetest otsustest. Valitseb vastupidise mõju oht, nii kohapealse olukorra kui ka Euroopa Liidu ja Hiina partnerluse suhtes. Viimastel aastatel Xinjiangis toimunud verine vägivald on silmatorkav tõend selle kohta, et jõu kasutamine on kõige vähem rahuldavam lahendus. Just seepärast on minu arvates meie kohus ergutada etniliste rühmituste dialoogi.
<P>
Minu arvates ei tohi Euroopa Parlamendi resolutsioon mõjutada Hiina ametivõimude õigust kaitsta oma riigi ühtsust ja kõigi selle kodanike julgeolekut, eelkõige terrorismiähvarduste vastu piirkonnas, kus al-Qaeda kanda kinnitada püüab. Peame selgelt ergutama tasakaalustatud riiklikku arengut nii majanduslikust kui ka demograafilisest vaatenurgast.
<P>
(Aplaus)
<SPEAKER ID="311" NAME="Kristiina Ojuland">
fraktsiooni ALDE nimel. - Austatud juhataja! On hästi teada, et Uiguuriat ähvardab oht saada järgmiseks Tiibetiks. Hiina Rahvavabariik on algatanud Kashgari ohtlike majade reformi, mille eesmärk on hävitada 85% Kashgari vanalinnast.
<P>
Selline kultuurivaenulik tegevus tuleb peatada ja Euroopa Liit peab nõudma, et Hiina Rahvavabariigi ametivõimud ei hävita seda iidse siiditee tähtsat kultuuripärandit. Tuleb austada ÜRO rahvus- või etnilistesse, usu- ja keelevähemustesse kuuluvate isikute õiguste deklaratsiooni ning Hiina Rahvavabariigi põhiseadust ning seda tuleb teha ka Pekingis.
<P>
Hiina Rahvavabariik hiinastab üha rohkem etnilisi vähemusi, nagu uiguurid ja tiibetlased. See on 21. sajandi kultuuriline genotsiid ja me lihtsalt ei saa seda vastuvõetavaks pidada.
<SPEAKER ID="312" NAME="Jaroslav Paška" LANGUAGE="SK">
Austatud juhataja! Hiina ametiringkonnad on juba pikka aega pidanud tüütuks viiteid teistele iidsetele ja olulistele kultuuridele ja tsivilisatsioonidele, kelle monumendid tänapäeva Hiina territooriumil paiknevad.
<P>
Kashgar on moslemitest uiguuride - Hiina ühe suurima etnilise vähemuse - keskus. Aastatuhandeid on hiinlased uiguuride maid vallutada püüdnud ning palju kordi on nad pidanud selles võitluses alla andma. Isegi tänapäeval valitseb teatav Hiina juhtkonna osavõtmatus ning tehakse jõupingutusi selleks, et suruda alla kõik kultuuritraditsioonide ja kultuurilise identiteedi avaldumisviisid, mis on seotud uiguuride rikkalike kultuurimälestiste ja Kashgari linnaga.
<P>
Ma ei ole kindel, kas Hiina ametiasutused on tänapäeval suutelised aktsepteerima mõtteviisi, et praegune Hiina riik ei ole rajatud mitte ainult Hiina suurriigi, vaid ka teiste rahvaste traditsioonidele ja ajaloole. Hiina käitumine Tiibeti ja Kashgaris asuvate uiguuri monumentide suhtes annab pigem tunnistust tõsiasjast, et Hiina ei suuda hinnata rikkust, mille teised rahvad ja kultuurid nende ühisele riigile andnud on.
<P>
Seetõttu on siinkohal õige avaldada, et vastupidi Hiina ametivõimudele austame ja hindame meie kõrgelt kõiki Hiina Rahvavabariigi territooriumil paiknevaid tähtsaid kultuurimonumente ja ka neid, mis asuvad Tiibetis ja Kashgaris.
<SPEAKER ID="313" NAME="Seán Kelly" AFFILIATION="PPE">
Austatud juhataja! Kashgari linnas elab kolm ja pool miljonit inimest, mis on veidi väiksem kui kogu Iirimaa rahvaarv. Kashgar asub lähemal Bagdadile kui Pekingile. See asub siiditee suurel kaubateel ning seal paiknevad ühed paremini säilinud islami arhitektuuri taiesed, millest mõned on mattunud kõrbeliivade alla. Samuti asub seal Hiina suurim mošee-hauamonument ja see on aare - selles ei ole kahtlustki. Nagu aga juba öeldud, on Kashgar suures ohus, suures osas selle pärast, et hiinlased tahavad selle linna maavärinate ohu tõttu ümber ehitada. See ei ole meile vastuvõetav, sest meie arvates läheb kaduma suur aare.
<P>
Mida me selle vastu teha saame? Võib-olla väga vähe, kuid oluline on vähemalt see küsimus täna siin esile tõsta. Nagu juba öeldud, saame nõuda, et Kashgar lisatakse siiditee maailmapärandi nimistusse. Võib-olla saaksime ka inimesi sealsetest aaretest teadlikumaks muuta, et sealsed inimesed neid tulevikuks säilitada saaksid. Nende aarete hävimine oleks kaotus maailmale, kuid veel suurem kaotus Hiinale.
<SPEAKER ID="314" NAME="Mitro Repo" AFFILIATION="S&amp;D">
(FI) Austatud juhataja! Selles resolutsioonis avaldatakse tegelikult muret olulise kultuuripärandi säilitamise ja vähemuste õiguse üle oma kultuurilisele identiteedile. Iidne Kashgari linn on üks paremini säilinud islami linnu Kesk-Aasias. Kashgari rikas ajalugu ulatub tagasi Hiina Hani dünastia aegadesse ja see linn oli siiditeel oluline vahepeatus. Kashgar ühendas Aasiat Euroopaga. Terve Xinjiangi piirkond on kogu maailmale kultuurilises mõttes ülioluline.
<P>
Hiina peab tegutsema selle nimel, et Kashgar kantakse UNESCO maailmapärandi nimistusse ja et see piirkond säilitatakse tulevastele põlvedele. Euroopa välisteenistus peaks tagama ka selle, et kohalikes strateegiates laiendatakse selle piirkonna õigust oma kultuurilisele identiteedile. Euroopa Liidu Hiina delegatsioon võiks eraldada ka rahalisi vahendeid Kashgari vähemuste traditsioonide ja nende kultuurilise identiteedi toetamiseks.
<SPEAKER ID="315" NAME="Monica Luisa Macovei" AFFILIATION="PPE">
Austatud juhataja! Meie praegusest tegevusest ajatute kohtade, nagu Kashgar, kaitsmisel sõltuvad tulevased põlved. Kashgar on islami ajaloo tugisammas Hiinas.
<P>
2009. aastal algatas Hiina valitsus linna ümberehitusprogrammi, mille kavas on Kashgari vanalinnast 85% lammutada ja asendada see nüüdisaegsete korterelamutega. See lammutamine tuleb lõpetada! Linnaplaneerijad peavad koostama arengukava, milles Kashgari vanalinn säilitatakse. Kogu Hiina siiditee tuleks esitada kaitse alla võtmiseks UNESCO maailmapärandi programmi raames, millega Hiina 1985. aastal liitus. Kutsun komisjoni ja nõukogu üles tõstatama neid küsimusi suhtluses Hiina ametivõimudega!
<SPEAKER ID="316" NAME="Raül Romeva i Rueda" AFFILIATION="Verts/ALE">
Austatud juhataja! Kultuuripärand on identiteedi säilitamisel väga oluline. See on selge Euroopas ja Hiinas ning kus iganes mujal ja Hiina ametivõimud on sellest teadlikud. Oleme aga olnud tunnistajaks näiteks sellele, kuidas nad on sihipäraselt hävitanud sellist pärandit, ja see tähendab, et nad on hävitanud identiteeti mitmes sellises kohas nagu Tiibet ning nüüd teevad nad sama uiguuri mälestistega, nagu Kashgar.
<P>
Just seetõttu on nii oluline, et selgitaksime veel kord oma seisukohta ning nõuaksime tungivalt, et Hiina valitsus lõpetaks viivitamata kultuuriväärtuste hävitamise, mis ohustab Kashgari arhitektuuripärandi säilimist, ning teostaks ulatusliku eksperthinnangu kultuuritausta arvestava renoveerimise meetodite osas. Sellest oleks kasu ka neile: valitsuse usaldusväärsus sõltub ka sellest, kuidas ta vähemusi kohtleb. Kui Hiina tahab rahvusvaheliselt usaldusväärne olla, siis on oluline kohelda selliseid vähemusi nagu uiguurid asjakohaselt, vastava austusega ja inimlikult.
<SPEAKER ID="317" NAME="Paul Rübig" AFFILIATION="PPE">
(DE) Austatud juhataja, volinik Hahn! Kultuur ja identiteet tuleb üleilmsel tasandil selgelt kesksele kohale asetada. Just sel nädalal selgitas Karl Habsburg meile, kui tähtis on kultuurilise identiteedi otsimisel see, et kultuuripärand ei ole kättesaadav mitte ainult uiguuridele, vaid et sellest saaks üleilmne vara. Hiina peab tegutsema selles suhtes soodsas suunas. Hiljuti sõlmisime näiteks Wenzhou linnaga kokkuleppe, mis võimaldab meil edaspidi teha dollarites otseinvesteeringuid. Näen siin võimalust juhtida tähelepanu kese ka sellele piirkonnale ja võimalust, et Hiina eri linnade ja piirkondade suhtes kehtiksid võrdsed õigused. Rahvusvahelised suhted saavad siinkohal tõesti palju kaasa aidata.
<SPEAKER ID="318" NAME="Sari Essayah" AFFILIATION="PPE">
(FI) Austatud juhataja! Hiinas ei austata etniliste vähemuste põhiõigusi, olgu siis tegemist tiibetlaste või uiguuridega. Tüüpiline, et Hiina kommunistlik partei keeldub toetamast Kashagri linna taotlust UNESCO maailma kultuuripärandi nimistusse kandmiseks. Viimastel aastatel on Hiina toetanud rahvusvahelist projekti siiditee kultuurimälestiste maailmapärandi nimistusse lisamise kohta, kuid Kashgarit ei ole selles nimistus, sest see on Hiina ühe suurima vähemuse uiguuride kodu.
<P>
Otse vastupidi kavatseb Hiina lammutada suure osa linnast, väites tundvat muret selle elanike turvalisuse pärast, kuid kultuuri-, kodaniku- ja inimõiguste organisatsioonid näevad selles kavas julma katset uiguuri kultuur maatasa teha. Hiina kommunistlik partei peab tunnistama tõsiasja, et Hiina kodanikud on kultuuriliselt mitmekesised ja et neil peab olema õigus ka kultuuriautonoomiale.
<SPEAKER ID="319" NAME="Elena Băsescu" AFFILIATION="PPE">
(RO) Austatud juhataja! Kashgari vanalinn on ohus ja koos sellega ka uiguuri vähemuse ajalooline sümbol Hiinas. Niinimetatud linna ümberehitusprogrammi jaoks rakendatava poliitika tulemus on selle rahvusrühma, kelle kultuur siiditeel asunud kindluse ümbruses välja arenes, järkjärguline kadumine. Leian, et uiguuri elanikkonna ümberasutamine nende põlistest elukohtadest ja Kashgari lammutamine on meetmed, millega rikutakse vähemuste õigusi. Lisaks peetakse seda linna Kesk-Aasia islami arhitektuuri kõige paremini säilinud näiteks. Kashgari tänavaid ja ehitisi on võimalik taastada, et sealsete elanike elamistingimusi parandada. Küsimus on, miks ametivõimud sellistesse tegevustesse ei investeeri. Soovitan kanda vanalinna siiditee osana UNESCO maailma kultuuripärandi nimistusse. Kutsun Hiina valitsust üles ka linna lammutamist lõpetama ja alternatiivseid lahendusi otsima.
<SPEAKER ID="320" NAME="Eija-Riitta Korhola" AFFILIATION="PPE">
(FI) Austatud juhataja! Tänu oma äärepoolsele asukohale Hiina läänepiiril on Kashgaril ja seal elavatel uiguuridel õnnestunud sajandeid oma iidseid traditsioone säilitada. Seetõttu meelitab linn igal aastal ligi sadu ja tuhandeid turiste. Piirkonna strateegilise asukoha tõttu püüab Hiina juhtkond seda nüüd oma tõhusama kontrolli alla saada, et tagada parem juurdepääs Kesk-Aasia energiaturgudele.
<P>
Loomulikult on Hiinal õigus majanduslikult areneda, kuid kaitsetus olukorras olevate vähemuste õigusi tuleb kaitsta. Kashgari on võimalik uuendada nii, et uiguuridele tagatakse nende eluviisi jätkamise võimalus. Hoonete maavärinakindlust ja infrastruktuuri saab arendada ka nii, et ei viida ellu kavasid, mille kohaselt hävitatakse 85% iidsest linnast, asutatakse uiguurid sunniviisiliselt ümber uutesse elamupiirkondadesse ja killustatakse nende kogukond.
<P>
Seetõttu tuleb iidse linna hoolimatu hävitamine peatada ja uiguuridega tuleb pidada nõu selle koha uuendamise üle, kus nemad põliselt elanud on. Vastasel juhul on nende eksootiline ja põnev kultuur täielikus hävimisohus.
<SPEAKER ID="321" NAME="Ryszard Czarnecki" AFFILIATION="ECR">
(PL) Austatud juhataja! Tahan öelda, et on tervitatav, et Euroopa Parlamendis räägitakse taas kord uiguuridest, moslemi vähemusest, kes Hiinas diskrimineerimise all kannatab. Tahan kõigile meelde tuletada, et Euroopa Parlament on sel teemal resolutsiooni juba välja andnud ja et peaksime väljendama ka oma seisukohti teiste usuliste vähemuste kohta, keda Hiina Rahvavabariigis taga kiusatakse, näiteks kristlased. Sealsed katoliiklased kannatavad väga ränga diskrimineerimise all. Pekingi kommunistlikud asutused on kindlaks määranud usustruktuurid, mida ametlik katoliku kirik ei tunnusta. Leian, et see tänane väga vajalik ja oluline arutelu võib olla kõigi Hiina usuliste vähemuste kaitsmiseks mõeldud hääl. Minu arvates oleks seda häält väga vaja.
<SPEAKER ID="322" NAME="Johannes Hahn">
komisjoni liige. - Austatud juhataja! Kultuuripärandi säilitamine on vähemuse traditsioonide ja elustiili kaitse ja järjepidevuse tagamisel ilmselgelt keskse tähtsusega. Veelgi enam, olulise kultuuripärandi hävitamine annab tõenäoliselt ränga hoobi ning seda mitte ainult asjassepuutuva vähemuse pärandile ja arheoloogilistele mälestistele, vaid ka kultuuripärandile üldisemalt. Selles kontekstis jälgib Euroopa Liit murelikult Hiinas Xinjiangi Uiguuri autonoomses piirkonnas asuva iidse Kashgari linna uuendamist. Kashgari olulisust Hiina uiguuri vähemuse kultuurikeskusena ei ole võimalik üle tähtsustada. Kashgari peetakse sama oluliseks kui Jeruusalemma juutidele, moslemitele ja kristlastele.
<P>
Hiina valitsuse 2009. aasta valges raamatus väidetakse, et Kashgari taastamine on vajalik linna kaitsmiseks maavärinate või tulekahju eest. See on kiiduväärne eesmärk. Nii Hiina kui ka rahvusvaheline kodanikuühiskond on avaldanud märkimisväärset pahameelt kasutatavate meetodite üle. Tuntakse suurt muret selle pärast, et hävitada võidakse 85% vanalinnast. Tõepoolest, paljud tähelepanuväärsed ehitised, sealhulgas ainulaadne Xanliqi madrasa, on juba lammutatud. Murettekitav on ka see, et oma põlistest kodudest võidakse ümber asutada umbes 200 000 inimesi ning selgub, et asjassepuutuvate elanikega on konsulteeritud vähe või üldse mitte.
<P>
Kardetakse, et sajandeid uiguuri kultuuri aluseks olnud ehitiste lammutamine võib avaldada suurt mõju nende kultuuri edaspidisele säilimisele. Kahetsusväärne on ka see, et Hiina on otsustanud mitte esitada Kashgari, vaatamata selle ainulaadsele olemusele, maailma kultuuripärandi nimistusse kandmiseks, sest see võimaldaks UNESCO-l uuendusprotsessi sekkuda. Mõistame, et UNESCO on igal juhul teinud Hiina ametivõimudele ettekirjutusi arenduse mõju kohta Kashgari traditsioonilisele pärandile ja kultuurile. Euroopa Liit jagab seda muret täielikult ning kutsub Hiina ametivõime üles tegema koostööd UNESCO-ga, et tagada Kashgari uuenduste vastavus selle valdkonna parimatele rahvusvahelistele tavadele.
<P>
Euroopa Liit kutsub Hiina ametivõime üles ka tagama, et Kashgari elanikele antakse täielikku teavet linna tuleviku kohta ja et nende seisukohti võetakse arvesse.
<SPEAKER ID="323" NAME="Juhataja">
Olen saanud kuus resolutsiooni ettepanekut, mis esitati vastavalt kodukorra artikli 110 lõikele 2.
<P>
Arutelu on lõppenud.
<P>
Hääletus toimub pärast arutelusid.
