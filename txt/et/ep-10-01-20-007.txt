<CHAPTER ID="007">
Selgitused hääletuse kohta
<P>
Suulised selgitused hääletuse kohta
<SPEAKER ID="111" NAME="Vito Bonsignore" AFFILIATION="PPE">
(IT) Selle hääletusega väljendas Euroopa Parlament oma usaldust Euroopa Ombudsmani suhtes, kelle volitused kestavad kuni Euroopa Parlamendi selle koosseisu ametiaja lõpuni.
<P>
Ma pean ütlema, et see on positiivne hääletustulemus meie kõigi, kõikide Euroopa kodanike jaoks. Euroopa Ombudsman tegeleb kodanike kaebustega, mis puudutavad meie institutsioonide haldusomavoli. Ombudsman on andnud aru Euroopa Parlamendile; ta on vastanud küsimustele selle kohta, kuidas muuta ombudsmani enda tööd läbipaistvamaks, kuidas parandada koostööd Euroopa Parlamendi ja ombudsmani ametnike vahel ning suhtlemist avalikkusega.
<P>
Tal on väga tähtis roll: kaitsta Euroopa kodanikke, aidata neid nende suhetes ametiasutustega ja ehk ka panna Euroopa kodanikud tundma, et Euroopa on nende ühine kodu. Kohati mõttetu bürokraatia vähendamine on eesmärk, mille poole me kõik peame püüdlema.
<P>
Euroopa Liit muutub poliitilisemaks, kui ta suudab asetada kodanikud oma tegevuse keskmesse. Seetõttu loodan, et uuel ombudsmanil õnnestub rakendada varasemaid kogemusi, et parandada veelgi häid suhteid Euroopa kodanikega.
<SPEAKER ID="113" NAME="Alfredo Antoniozzi" AFFILIATION="PPE">
(IT) Austatud juhataja, lugupeetud kolleegid! Ma leian, et raportöör Eva Joly ja kõik fraktsioonid on teinud suurepärast tööd selle raporti koostamisel. Mina ja mu kolleegid Euroopa Rahvapartei (kristlike demokraatide) fraktsioonist toetame seda raportit täielikult.
<P>
Eriti tahaksin väljendada oma toetust raporti sellele osale, milles rõhutatakse, et Cotonou lepingu muutmise üle peetavatel läbirääkimistel tuleks arvesse võtta ühelt poolt finantskriisi tagajärgi ning teiselt poolt rännet, eelkõige aga vajadust piirata ebaseaduslikku sisserännet.
<P>
Rändel on tegelikult väga negatiivne mõju AKV riikide majandusele, sest väljarände tõttu kaotavad need riigid tööjõudu ja kõrge kvalifikatsiooniga töötajaid, kes on arenguks vajalikud, ent ka neile Euroopa Liidu liikmesriikidele, kuhu saabub erakordselt palju ebaseaduslikke sisserändajaid, näiteks Itaaliale; nende riikide võimel sisserändajaid vastu võtta on majanduslikud ja tööturuga seotud piirid, mida ei saa ületada, sest vastasel korral on tulemuseks sotsiaalse olukorra halvenemine.
<SPEAKER ID="114" NAME="Frank Vanhecke" AFFILIATION="NI">
(NL) Austatud juhataja, ma hääletasin Eva Joly raporti vastu, kuigi kindlasti oleme kõik nõus raporti ühe keskse argumendiga, nimelt et me peame viima ellu poliitikat, mis keskendub majandusliku arengu edendamisele Aafrika riikides endis, et vältida ajude äravoolu ja võimaldada haritud aafriklastel lõpuks pühenduda oma riigi arendamisele. Seda ma mõistan ja toetan. Kuid miks siis pooldab seesama raport nii kangekaelselt poliitikat, mis soodustab uut väljarännet Aafrika riikidest ja uut sisserännet Euroopasse? Lõppude lõpuks soodustatakse nii ju tegelikult kõige kõrgema kvalifikatsiooniga, kõige energilisemate ja ettevõtlikumate aafriklaste väljarännet. Väidan, et nn sinine kaart on Euroopa jaoks katastroofiline ning Aafrika ja Aafrika inimeste jaoks eriti kahjulik. Lisaks on raportis mainitud korduvränne kättesaamatu unistus, sest need sisserändajad ei lähe koju. Nii luuakse ebaseaduslikule sisserändele uus kasvulava.
<SPEAKER ID="116" NAME="Daniel Hannan" AFFILIATION="ECR">
Lugupeetud juhataja, meie päevakord on sel nädalal ja eriti täna olnud lahja, kasin ja kärbitud. Me kõik teame, miks. See nädal on loovutatud tagatubades manööverdamisele. Ma ütleksin, et need tagatoad on suitsu täis, aga kuna me oleme Brüsselis, siis ütlen, et nad on suitsuvabad.
<P>
Me oleme läbi teinud need mõttetud kuulamised. Nende käigus on selgunud kandidaadid, kelle kohta ma pean ütlema, et minu teada ei arva mitte ükski parlamendiliige, et me nimetame nüüd ametisse 27 Euroopa Liidu parima kvalifikatsiooniga meest ja naist, kelle kätte komisjonis koonduvad aukartust äratavad volitused. Lisaks sellele, et nad teostavad täitevvõimu, on neil ka õigus algatada õigusloomet. See on erakordne võimu koondumine mis tahes kontekstis, eriti aga siis, kui - nagu me teame - nad ei ole valijate ees otseselt aruandekohustuslikud.
<P>
Euroopas on väga eriline valijaskond - Euroopa Parlamendi 736 liiget võivad otsustada, kes hakkab Euroopat juhtima.
<P>
Ei pea olema euroskeptik, et seda pahaks panna. Mulle tundub kummaline, et see manner, kes kunagi levitas esindusvalitsuse ja parlamentaarse demokraatia ideed ning kandis demokraatiaseemneid laiali kaugetele mandritele, kus need leidsid viljaka pinnase, on nüüd esivanemate kogutud viljasaagil siin Euroopas hukkuda lasknud. See pisendab meid kõiki.
<SPEAKER ID="119" NAME="Syed Kamall" AFFILIATION="ECR">
Austatud juhataja, ELi ja AKV riikide suhete puhul tuleks kindlasti kõigepealt kaaluda, kuidas aidata inimesi välja vaesusest, mis valitseb paljudes AKV riikides.
<P>
Kui ma räägin nende riikide ettevõtjatega, siis kurdavad nad selle üle, et nüüd, mil paljud neist riikidest on 40 aastat iseseisvad olnud, kannatavad nad ikka veel 40 aastat kestnud sotsialismi tulemusel tekkinud probleemide all, sõltudes endiselt ressursipõhisest majandusest ja olles ka abist liiga sõltuvad.
<P>
Nende riikide ettevõtjad räägivad ka sellest, kuidas kaubandustõkked neid riike tegelikult kahjustavad ning kuidas need muudavad imporditud toiduained ja ravimid kallimaks kõige vaesemate kodanike jaoks. Nad kurdavad ELi tariifsete ja mittetariifsete tõkete üle. Seetõttu on mul hea meel, et ELi ja AKV riikide suhete osas tehakse midagi selleks, et kõrvaldada vähemalt mõningad tariifsed tõkked.
<P>
Samuti on mul hea meel, et komisjon on loonud üksuse, mis aitab arenguriikide ettevõtjatel kaupa ELi eksportida. Peame meeles pidama kõige tähtsamat põhimõtet: parim viis aidata vaeseimad inimesed vaesusest välja on soodustada rohkem kaubandust ja aidata vaesemate riikide ettevõtjaid.
<SPEAKER ID="120" NAME="Philip Claeys" AFFILIATION="NI">
(NL) Lugupeetud juhataja, juba üksi lõige 31, milles kutsutakse komisjoni üles lisama lepingusse korduvrände põhimõte ja selle lihtsustamine korduvviisade andmise teel, oli piisav põhjus Eva Joly raporti vastu hääletamiseks. Korduvränne on illusioon. See on miski, mis eksisteerib ELi ametlikes dokumentides ja muudel paberitel, kuid mitte - mõne erandiga - reaalses maailmas. Korduvränne taandub sellele, et sisserändajale antakse tähtajaline elamisluba, kuid ta jääb pärast elamisloa tähtaja lõppu endiselt Euroopasse ja muutub ebaseaduslikuks elanikuks. See on nn korduvrände tegelikkus. Korduvränne soodustab ebaseaduslikku sisserännet; seda teab nii komisjon kui ka Euroopa Parlament. Sellegipoolest kasutatakse seda mõistet ikka ja jälle, et panna inimesed uskuma, et paljud sisserändajad pöörduvad tulevikus oma päritoluriiki tagasi. Seega tuleks meil tegelikkuse varjamine võimalikult kiiresti lõpetada.
<SPEAKER ID="122" NAME="Seán Kelly" AFFILIATION="PPE">
Austatud juhataja, kui lubate, siis ma teeksin märkuse kõneajast kinnipidamise kohta, sest liigagi tihti lähevad liiga paljud kõnelejad siin istungisaalis pikalt oma ajast üle - ja neil lubatakse seda teha. Mõned räägivad neile eraldatud ajast ligi kaks korda kauem. Kutsun presidenti ja asepresidente oma haamrit tõhusalt kasutama, nii et kõneajast peetaks reeglite kohaselt kinni ja et neil, kes tahavad eelnevalt registreerimata sõna võtta, oleks võimalus seda teha.
<P>

<P>
Kirjalikud selgitused hääletuse kohta
<SPEAKER ID="991" NAME="Alfredo Antoniozzi  " LANGUAGE="IT">
Austatud juhataja, Euroopa ombudsmani töö kodanike heaks on väga tähtis Euroopa institutsioonide nõuetekohase toimimise ja läbipaistvuse seisukohalt, arvestades, et need institutsioonid esindavad 27 liikmesriiki ja peaaegu 500 miljonit kodanikku. Tahan Euroopa Parlamendis keskenduda ombudsmani olulisele rollile seoses ELi keelte kaitsega, kuivõrd viimastel aastatel on esitatud arvukalt keelelist diskrimineerimist käsitlevaid kaebusi, mis on puudutanud ka itaalia keelt. Seetõttu on mul hea meel Euroopa Ombudsmani uuesti ametisse nimetamise üle ning ma soovin talle edu tema töös, kutsudes teda ühtlasi üles pöörama asjakohast tähelepanu keelte kaitsele.
<SPEAKER ID="990" NAME="Vasilica Viorica Dăncilă  " LANGUAGE="RO">
Mul on hea meel, et Nikiforos Diamandouros valiti Euroopa Ombudsmani ametikohale tagasi teiseks ametiajaks, mis kestab 2014. aastani. Samuti toetan ombudsmani tema peamiste eesmärkide saavutamisel. Need eesmärgid on järgmised: tagada, et Euroopa Liidu kodanikel oleks võimalik kasutada Lissaboni lepingust tulenevaid hüvesid ja vahendeid, ning saavutada parem koostöö riiklike ja piirkondlike ombudsmanidega, kindlustades nii Euroopa tasandil ellu viidava tegevuse suurema läbipaistvuse.
<SPEAKER ID="989" NAME="Proinsias De Rossa  " AFFILIATION="S&amp;D">
kirjalikult. - Toetan täielikult Nikiforos Diamandourose tagasivalimist Euroopa Ombudsmani ametikohale. Euroopa Ombudsman uurib kaebusi, mis on esitatud Euroopa Liidu institutsioonide ja asutuste vastu. Ombudsman peab olema sõltumatu, erakondliku kuuluvuseta ja erapooletu avalik teenistuja. Nikiforos Diamandouros on tõestanud end väga professionaalse ja tõhusa kodanike nimel tegutsejana. Ta ei ole kartnud kritiseerida mis tahes Euroopa Liidu institutsiooni, sealhulgas Euroopa Parlamenti, kui see on asjakohane. Nüüd, mil põhiõiguste hartast tulenevatel õigustel on sama suur kaal kui aluslepingutest tulenevatel õigustel, keskendub Nikiforos Diamandouros oma töös kindlasti põhiõiguste hartale ja eelkõige õigusele heale haldusele.
<SPEAKER ID="125" NAME="Diogo Feio  " LANGUAGE="PT">
Kui Euroopa Liit soovib olla kodanikele lähemal ja suuremal määral eurooplaste teenistuses, on oluline, et inimestel oleks võimalik teostada tõhusat kontrolli ELi institutsioonide ja asutuste üle. Just seetõttu on Euroopa Ombudsmani töö hädavajalik: kodanikud teatavad talle haldusrikkumistest, diskrimineerimisest, võimu kuritarvitamisest ning ELi institutsioonidele või asutustele esitatud konkreetsetele küsimustele vastamata jätmisest või vastamast keeldumisest.
<P>
Seoses sellega tervitan ma uue Euroopa Ombudsmani valimist järgmiseks viieks aastaks ja loodan, et ta juhindub oma töös Euroopa Liidu alusväärtustest - vabadusest ja õiglusest. See tagab, et Euroopa kodanikel on paremad institutsioonid ja tõhus kontroll nende üle; nii muutub EL tugevamaks, õiglasemaks ja ühtsemaks.
<SPEAKER ID="988" NAME="José Manuel Fernandes  " LANGUAGE="PT">
Euroopa Ombudsman uurib ühenduse institutsioonide ja asutuste mittenõuetekohase halduspraktika juhtumeid kas omal algatusel või kaebuste põhjal. See tähendab, et nüüd, mil Lissaboni leping on jõustunud ja Euroopa Liidu põhiõiguste harta on muutunud õiguslikult siduvaks, aitab Euroopa Ombudsman luua kodanike Euroopat. Tuleb märkida, et õigus heale haldusele on Euroopa kodanike üks põhiõigusi, mis on sätestatud Euroopa Liidu põhiõiguste harta artiklis 41.
<P>
2001. aastal kiitis Euroopa Parlament heaks resolutsiooni hea haldustava eeskirja kohta. Euroopa Liidu institutsioonid ja asutused peavad seda eeskirja järgima. Minu arvates peaks sellest eeskirjast saama Euroopa Liidu õigusakt, mis oleks seostatud ELi teiste õigusaktidega ja tagaks, et ELi institutsioonid järgivad oma suhetes kodanikega eeskirjas sätestatud üldpõhimõtteid. On väga tähtis, et Euroopa kodanikud teaksid oma õigusi ning võimalusi nende õiguste kaitsmiseks ja taastamiseks, kui neid õigusi on rikutud.
<SPEAKER ID="126" NAME="Lidia Joanna Geringer de Oedenberg  " AFFILIATION="S&amp;D">
kirjalikult. - (PL) Austatud juhataja, Euroopa Parlament on tegelikult Nikiforos Diamandourose tööd ombudsmanina hinnanud igal aastal, arutades tema esitatud aastaaruandeid, ja ta on meilt alati saanud kõrgeimaid hindeid. Oma töös kahe ametiaja vältel on Nikiforos Diamandouros juhtinud mitut ettevõtmist eesmärgiga suurendada teadlikkust ombudsmani ametist; see tähendab, et üha rohkem kodanikke on kasutanud tema abi. Viimaste andmete kohaselt, mis pärinevad 2008. aastast, esitati 2008. aastal 3406 kaebust, aasta varem aga 3211. Väärib märkimist, et ombudsman ei ole piirdunud lihtsalt reeglite kohaselt vastuvõetavate kaebuste uurimisega, vaid on andnud ka teavet võimaluste kohta kodanike õiguste kasutamiseks nende kaebuste korral, mis tegelikult tema pädevusse ei kuulu.
<P>
Lisaks algatas härra Diamandouros väga väärtusliku koostöö liikmesriikide ombudsmanidega, mis on võimaldanud vahetada teavet ja häid tavasid. Tema eestvõttel nimetati liikmesriikide ombudsmanide juures ametisse kontaktisikud ning teavet ELi õigusaktide rakendamise ja kohaldamise kohta avaldatakse Ombudsmani teabelehes (Ombudsman Newsletter). Seetõttu õnnitlen ma Nikiforos Diamandourost siiralt tema saavutuste puhul ja tema tagasivalimise puhul Euroopa Ombudsmani ametikohale ning loodan viljakale koostööle Euroopa Parlamendi praeguse koosseisu ametiaja vältel.
<SPEAKER ID="987" NAME="Alan Kelly  " AFFILIATION="S&amp;D">
kirjalikult. - Lugupeetud kolleegid, ma tahan tunnustada meie ombudsmani, Nikiforos Diamandourose tööd. Ta on täitnud oma ülesandeid kooskõlas kõigi reeglitega ning teinud seda sõltumatult ja ausalt. Ta võitleb põhimõtte eest, et ELi institutsioonid peavad olema läbipaistvad. Olgem ausad, kolleegid: meie kodanikud ei tunne Euroopa Liidu asjade vastu nii suurt huvi, nagu me tahaksime. Seetõttu on vajalik, et ELi institutsioonide tegevus oleks läbipaistev nagu klaas. Nikiforos Diamandouros on siiani näidanud suutlikkust tegutseda vastavalt sellele põhimõttele ja seepärast on mul hea meel, et ta uuesti ametisse nimetati. Tänan teid.
<SPEAKER ID="986" NAME="David Martin  " AFFILIATION="S&amp;D">
kirjalikult. - Mul on väga hea meel, et Nikiforos Diamandouros uuesti Euroopa Ombudsmani ametikohale valiti. Ta on väga hästi võidelnud kodanike õiguste eest ja ma olen rahul, et ta selles rollis jätkab.
<SPEAKER ID="127" NAME="Andreas Mölzer  " LANGUAGE="DE">
Ombudsmani valimisel hääletasin ma Pierre-Yves Monette'i poolt. Ta oli ainus, kes võttis vaevaks tutvustada end Euroopa Parlamendi fraktsioonilise kuuluvuseta parlamendiliikmetele ja vastata nende küsimustele.
<SPEAKER ID="128" NAME="Czesław Adam Siekierski  " LANGUAGE="PL">
Me jõudsime täna otsusele Euroopa Ombudsmani valimise kohta. See valimine on väga oluline Euroopa Liidu kodanike jaoks, sest Euroopa Ombudsman tegeleb inimõiguste kaitsega. Ta uurib ELi kodanike kaebusi Euroopa Liidu institutsioonides esinevate rikkumiste kohta. Nii on eurooplastel teatav kontroll Euroopa Liidu iga organi, ameti, institutsiooni ja ameti üle.
<P>
Seetõttu on erakordselt tähtis, et meie kodanikud oleksid oma õigustest teadlikud. Nad peavad teadma, et pärast Lissaboni lepingu jõustumist on neil võimalik rohkem mõjutada ELi institutsioonide toimimist. Lisaks on uus ombudsman teatanud oma kavatsusest teha tihedamat koostööd teiste Euroopa Liidu institutsioonidega. Samuti on positiivne, et uute liikmesriikide kodanikud kasutavad kaebuse esitamise võimalust, mille tunnistuseks on eelmistel aastatel registreeritud kaebuste suhteliselt suur arv. See näitab, et uute liikmesriikide elanikud on huvitatud Euroopa Liiduga seotud küsimustest ja nad ei ole liidu suhtes ükskõiksed.
<SPEAKER ID="130" NAME="Luís Paulo Alves  " LANGUAGE="PT">
Ma hääletasin selle raporti poolt, mis käsitleb ühise tollitariifistiku ühepoolsete maksumäärade kohaldamise ajutist peatamist Madeira ja Assooride autonoomsetesse piirkondadesse teatavate tööstustoodete importimise puhul, sest selle eesmärk on suurendada Assooride ettevõtjate (tootjate, turustajate, hulgimüüjate ja jaemüüjate) konkurentsivõimet. See tagaks Assooridel stabiilsema tööhõive ning aitaks seega korvata majanduslikku halvemust, mille põhjuseks on nende saarte asukoht.
<P>
See maksude ajutine peatamine, mis võimaldab Assooride ja Madeira kohalikel ettevõtjatel maksuvabalt importida teatud koguses toorainet, varuosi, osiseid ja valmistooteid sellistes sektorites nagu kalandus, põllumajandus, tööstus ja teenindus, loob soodsad tingimused pikaajaliste investeeringute tegemiseks.
<P>
Need meetmed aitavad teatud määral ka väikeseid ja keskmise suurusega ettevõtteid ning kohalikke põllumajandustootjaid, võimaldades neil luua töökohti ja teha investeeringuid neis äärepoolseimates piirkondades. Praeguses majanduskriisis on vajadus erimeetmete järele, mis elavdavad majandustegevust ja stabiliseerivad tööhõivet, väga suur.
<SPEAKER ID="985" NAME="Jean-Pierre Audy  " LANGUAGE="FR">
Ma hääletasin resolutsiooni poolt, mis käsitleb ettepanekut võtta vastu nõukogu määrus, millega peatatakse ajutiselt ühise tollitariifistiku ühepoolsete maksumäärade kohaldamine teatavate tööstustoodete impordi suhtes Madeira ja Assooride autonoomsetesse piirkondadesse, ning mille aluseks on meie suurepärase Poola kolleegi, Danuta Maria Hübneri raport. Madeira ja Assooride autonoomsete piirkondade valitsused on oma liikmesriigi, Portugali valitsuse toetusel taotlenud ühise tollitariifistiku maksumäärade kohaldamise peatamist, et suurendada kohalike ettevõtjate konkurentsivõimet ja tagada stabiilsem tööhõive neis liidu äärepoolseimates piirkondades. Ma pooldan täielikult seda, et Euroopa Liit toetab äärepoolseimate piirkondade eripära, tingimusel et see toetus ei loo soodsat pinda spekulatsioonideks ega kaldu kõrvale kavandatud eesmärgist.
<SPEAKER ID="131" NAME="Zigmantas Balčytis  " AFFILIATION="S&amp;D">
kirjalikult. - (LT) Toetan komisjoni ettepanekut ühise tollitariifistiku maksumäärade kohaldamise ajutise peatamise kohta, sest minu arvates peab EL tegudega näitama - ja mitte ainult deklareerima - oma solidaarsust piirkondadega, kes võitlevad majanduskriisi tagajärgedega. Usun, et see meede on kooskõlas Euroopa majanduse elavdamise kavaga, sest majanduskriis on mõjutanud ELi eri liikmesriike ja piirkondi erinevalt ning seetõttu peame tagama meetmed, mis vastavad iga liikmesriigi või piirkonna konkreetsetele majanduslikele vajadustele.
<P>
Kuna need saared sõltuvad turismist ja turism on vähenemas, siis kasvab tööpuuduse ning väikeste ja keskmise suurusega ettevõtete kokkuvarisemise oht; sellel oleks nende kaugete saarte elanikele väga tõsine mõju. Kõnealuse maksuerandi rakendamisel peab ühendus tagama, et selle meetmega saavutatakse põhieesmärk - edendada ettevõtlust kohalikul tasandil ja aidata kohalikel põllumajandustootjatel ning väikestel ja keskmise suurusega ettevõtetel see raske aeg üle elada - ja et neid põhimõtteid kohaldatakse ka teiste ELi liikmesriikide suhtes.
<SPEAKER ID="984" NAME="Maria Da Graça Carvalho  " LANGUAGE="PT">
Äärepoolseimate piirkondade arengut takistavad tõsiselt sellised tegurid nagu ühiskonna ja majanduse struktuur, kõrvaline asukoht saarel, väiksus, raskesti ligipääsetav maastik ja halb kliima ning majanduslik sõltuvus. Seetõttu on väga oluline, et Euroopa Liit pööraks nendele piirkondadele jätkuvalt erilist tähelepanu, tehes kindlaks probleemid ja potentsiaali pakkuvad valdkonnad ning uurides nende erisusi ja nõrku külgi, et rakendada poliitikat ja meetmeid, mis on kooskõlas nende piirkondade majandusliku ja sotsiaalse arenguga. Pooldan ettepanekut võtta vastu nõukogu määrus, sest see võimaldab edendada säästvat arengut ja äärepoolseimate piirkondade integreerimist maailmamajandusse. Ühise tollitariifistiku maksumäärade kohaldamise ajutine peatamine võimaldab Madeira ja Assooride autonoomsetel piirkondadel korvata nende geograafilisest asukohast tulenevat majanduslikku halvemust ja leevendada majanduskriisi konkreetseid tagajärgi neis piirkondades. Ma kiidan Madeira ja Assooride piirkondlike omavalitsuste algatust ning nende jätkuvat soovi toetada nende piirkondade arengustrateegia loomist; see aitab suurendada Euroopa Liidu konkurentsivõimet ja suutlikkust tagada jätkusuutlik majandusareng.
<SPEAKER ID="132" NAME="Edite Estrela  " LANGUAGE="PT">
Hääletasin selle raporti poolt, mis käsitleb ühise tollitariifistiku ühepoolsete maksumäärade kohaldamise ajutist peatamist Madeira ja Assooride autonoomsetesse piirkondadesse teatavate tööstustoodete importimise puhul. Nende maksumäärade kohaldamise peatamine aitab tugevdada kohalike ettevõtjate konkurentsivõimet ning luua ja säilitada töökohti neis äärepoolseimates piirkondades, olles vastukaaluks nende geograafilisest asukohast tulenevale majanduslikule halvemusele, mõjutamata samas siseturu tugevdamist või vaba konkurentsi põhimõtet ELis.
<SPEAKER ID="133" NAME="Diogo Feio  " LANGUAGE="PT">
Ma leian, et ühepoolsete maksumäärade kohaldamise ajutine peatamine on hädavajalik selleks, et tugevdada Portugali autonoomsete piirkondade Madeira ja Assooride ettevõtjate konkurentsivõimet ja seeläbi tagada neil saartel stabiilsem tööhõive.
<P>
Nende maksumäärade kohaldamise peatamine võimaldab Madeira ja Assooride kohalikel ettevõtjatel importida toorainet, varuosi, osiseid ja valmistooteid tollimaksuvabalt, kui neid kasutatakse kohapeal kas töötlemiseks või tootmistegevuses.
<P>
Kõnealuse erandi heakskiitmine on väga vajalik Portugali autonoomsete piirkondade arenguks, sest need piirkonnad sõltuvad väga suurel määral turismist ja on seega äärmiselt tundlikud igasuguste kõikumiste suhtes selles sektoris. See tähendab, et nende piirkondade täielikku majanduslikku arengut piiravad nende geograafiline asukoht ja kohaliku majanduse eripära.
<P>
Seega võimaldab kohaliku tööstuse igasugune ergutamine kindlasti edendada kohalike inimeste elutingimuste parandamist ning avab võimalusi uute töökohtade loomiseks neil saartel; see omakorda tagab, et inimesed ei lahku saartelt, ja loob arenguks vajalikke tingimusi.
<SPEAKER ID="134" NAME="José Manuel Fernandes  " LANGUAGE="PT">
Ühise tollitariifistiku maksumäärade kohaldamise ajutine peatamine võimaldab Madeira ja Assooride autonoomsete piirkondade kohalikel ettevõtjatel importida teatud hulgal tooraineid, varuosi, osiseid ja valmistooteid tollimaksuvabalt. Neid tooraineid tuleb kasutada põllumajanduses ning tööstuslikul töötlemisel ja tööstuse säilitamisel nimetatud autonoomsetes piirkondades.
<P>
Maksumäärade kohaldamine peatatakse kuni 31. detsembrini 2019 ja kasutusele võetakse meetmed, mis tagavad, et kõnealune erand ei tekitaks kõlvatut konkurentsi. See tugevdab meie autonoomsete piirkondade Madeira ja Assooride VKEde ja põllumajandustootjate konkurentsivõimet.
<P>
Kõnealune meede on kohandatud nende äärepoolseimate piirkondade erivajadustele ning ergutab majandustegevust, aidates nii stabiliseerida tööhõivet. Madeira ja Assooride kohalik majandus sõltub suuresti sise- ja rahvusvahelisest turismist, mida praegune majanduskriis on mõjutanud. Seega on maksumäärade kohaldamise peatamine täiesti õigustatud ning avaldab eelduste kohaselt positiivset mõju nende piirkondade majandusarengule.
<P>
Ma tahaksin paluda seda laadi protsesside puhul kiiremat analüüsi ja otsuste tegemist, et meil oleks võimalik tõhusamalt ja õigemal ajal reageerida.
<P>
Seepärast hääletasin ma poolt.
<SPEAKER ID="135" NAME="João Ferreira  " LANGUAGE="PT">
Madeira ja Assooride autonoomsete piirkondade valitsused taotlesid ühise tollitariifistiku ühepoolsete maksumäärade kohaldamise ajutist peatamist teatavate tööstustoodete importimise puhul, et tagada parem ja stabiilsem tootlikkus ja tööhõive neis äärepoolseimates piirkondades.
<P>
Me nõustume selles dokumendis esitatud ettepanekute sisuga. Samas leiame, et osiseid, mis ei seostu määruses sätestatud põllumajanduslike eesmärkidega, võiks käsitada tööstuslikul otstarbel vajalike osistena, eelkõige sellistes valdkondades nagu energeetika ja keskkond, näiteks energiatööstuse, eriti nn keskkonnasõbraliku energia (tuuleenergia, päikeseenergia jne) jaoks vajalikud varuosad ja osised.
<SPEAKER ID="136" NAME="Nuno Melo  " LANGUAGE="PT">
Kuni 2019. aastani ühise tollitariifistiku ühepoolsete maksumäärade kohaldamise peatamine Madeira ja Assooride autonoomsetesse piirkondadesse teatavate tööstustoodete importimise puhul on nende ELi äärepoolseimate piirkondade jaoks praeguse ülemaailmse majanduskriisi ajal väga tähtis. See meede on oluline VKEde ja kohalike põllumajandustootjate abistamiseks, kuna tugevdab kohalike ettevõtjate konkurentsivõimet ning tagab stabiilsema tööhõive nendes piirkondades.
<SPEAKER ID="137" NAME="Andreas Mölzer  " LANGUAGE="DE">
Madeira ja Assooride autonoomsete piirkondade valitsused on taotlenud ühise tollitariifistiku maksumäärade kohaldamise ajutist peatamist, et tugevdada kohalike ettevõtjate konkurentsipositsiooni ja tagada stabiilsem tööhõive neis liidu äärepoolseimates piirkondades. Et imporditud tooted, olgu need siis toorained või valmistooted, ei moonutaks konkurentsi, on plaanis kehtestada nende üle kontroll ja tagada, et saarte kohalikud ettevõtted kasutaksid neid vähemalt kaheaastase ajavahemiku jooksul, enne kui neid võib vabalt müüa liidu teistes osades asuvatele ettevõtetele. Kuidas seda praktikas kavatsetakse teha? Kuna mingeid usutavaid selgitusi pole antud, siis ma jäin erapooletuks.
<SPEAKER ID="138" NAME="Maria do Céu Patrão Neves  " LANGUAGE="PT">
Olen rahul komisjoni seisukohaga seoses kümneks aastaks ühise tollitariifistiku ühepoolsete maksumäärade kohaldamise peatamisega Madeira ja Assooride autonoomsetesse piirkondadesse teatavate tööstustoodete importimise puhul ning Danuta Maria Hübneri raportiga, millega
<P>
1. tehakse Assooridele ja Madeirale kui äärepoolseimatele piirkondadele erand, mõistes, et neid piirkondi mõjutavad struktuurilised piirangud on oma olemuselt püsivad;
<P>
2. luuakse tingimused majandustegevuse ja tööhõive ergutamiseks saarepiirkondade rühmades ning seeläbi aidatakse kaasa demograafilisele stabiilsusele neil saartel.
<P>
See on näide ühtekuuluvusest, mida on võimalik saavutada solidaarsuse põhimõttele rajatud Euroopa Liidus.
<SPEAKER ID="139" NAME="Nuno Teixeira  " LANGUAGE="PT">
Äärepoolseimate piirkondade arengut piirab nende kaugus, isoleeritus, kliima ja keeruline geograafiline eripära ning nende majanduslik sõltuvus piiratud hulgal kaupadest ja teenustest.
<P>
Määrus, mille üle me täna hääletame, võimaldab Madeiral ja Assooridel kuni 2019. aasta lõpuni tollimaksuvabalt importida põllumajanduses, kaubanduses või tööstuses kasutatavaid teatud valmistooteid ja põllumajanduses ning tööstuse ümberkujundamiseks ja säilitamiseks kasutatavaid tooraineid, varuosi ja osiseid.
<P>
See maksuvabastus laieneb kummagi piirkonna kogu territooriumile, mitte ainult nende tollivabale tsoonile, olles seega kõigi kohalike ettevõtjate jaoks kasulik.
<P>
Meenutan, et selles küsimuses kasutati protsessi kiirendamise eesmärgil lihtsustatud õigusloomemenetlust. Kuna regionaalarengukomisjoni esimees ise oli selle ettepaneku raportöör, oli võimalik see ettepanek esitada täiskogule hääletamiseks, ilma et seda oleks arutusele pandud.
<P>
Olen lõpptulemusega väga rahul, sest sellesse on lisatud minu esitatud muudatusettepanekud mitmesuguste Madeira vabatsooni varustamiseks vajalike toodete kohta, mis sisaldusid 2000. aasta määruses, kuid mille puhul tähtaeg möödus 2008. aastal, samuti 2008. ja 2009. aastal täiendavalt taotletud toodete kohta, mida komisjoni esialgne ettepanek ei hõlmanud.
<SPEAKER ID="141" NAME="Andreas Mölzer  " LANGUAGE="DE">
Euroopa Parlamendi õiguskomisjoni ettepanek nimetada Ana Palacio Vallelersundi Euroopa Liidu toimimise lepingu artikli 255 alusel loodud komitee liikmeks on põhimõtteliselt tervitatav. Samas on institutsionaalsest seisukohast arusaamatu, miks peaks seitsmest inimesest koosnev eraldi komitee tegema siduvaid ettepanekuid liikmesriikide valitsustele. Seetõttu hääletasin selle ettepaneku vastu.
<SPEAKER ID="142" NAME="Evelyn Regner  " LANGUAGE="DE">
Tänasel hääletusel ettepaneku üle nimetada Ana Palacio Vallelersundi komitee liikmeks, mis hindab kandidaatide sobivust Euroopa Kohtu ja üldkohtu kohtuniku või kohtujuristi ametikohale, hääletasin ma vastu, sest lisaks kandidaatide esmaklassilistele õigusalastele teadmistele peaks Euroopa Parlamendi määratud isik minu arvates hindama ka kandidaatide sotsiaalset sobivust ja pädevust. Selles suhtes ma Palacio Vallelersundi ei usalda, kuna kardan, et ta ei võtaks kohtunike ja kohtujuristide hindamisel arvesse sotsiaalseid väärtushinnanguid ja inimloomuse mõistmise oskust. Arvestades eelkõige Lissaboni lepingus sätestatud eesmärke ja väärtusi - siin on mainitud sotsiaalset turumajandust - ning ELi põhiõiguste harta lisamist esmasesse õigusesse, tuleks neid omadusi kohtunike ja kohtujuristide valimisel edaspidi kindlasti hinnata.
<SPEAKER ID="983" NAME="Daciana Octavia Sârbu  " LANGUAGE="RO">
Ühise tollitariifistiku ühepoolsete maksumäärade kohaldamise ajutine peatamine Madeira ja Assooride autonoomsetesse piirkondadesse teatavate tööstustoodete importimise puhul on mõeldud selleks, et pakkuda investoritele pikaajalist perspektiivi ning võimaldada ettevõtjatel saavutada teatav tootmis- ja äritegevuse tase. Sotsiaaldemokraadina leian, et seda meedet tuleb rakendada niikaua, kuni need piirkonnad on vastamisi suurte majanduslike probleemidega. Ma olen komisjoni ettepanekuga rahul, sest selle meetme vastuvõtmine tagab keskpikas plaanis stabiilsema tööhõive ning majandusliku ja sotsiaalse keskkonna neis Euroopa äärepoolseimates piirkondades, mida iseloomustavad spetsiifilised probleemid. Samas pean ma juhtima teie tähelepanu riskidele, mis tollimaksude kohaldamise ajutise peatamisega kaasnevad toodete puhul, mis neist riikidest pärinevad. Seetõttu peame tähelepanelikult jälgima peatamise mõju konkurentsile.
<SPEAKER ID="143" NAME="Róża, Gräfin von Thun Und Hohenstein  " LANGUAGE="PL">
Vastavalt Euroopa Liidu toimimise lepingu artiklile 255 on Euroopa Parlament üks neist institutsioonidest, kes nimetab liikme kandidaadi komiteesse, mille ülesandeks on esitada arvamus kandidaatide sobivuse kohta Euroopa Kohtu ja üldkohtu kohtuniku ja kohtujuristi ametikohale. Kuna sellel komiteel on ainult seitse liiget ja nende ülesanne on väga vastutusrikas, siis on oluline, et need isikud oleksid laitmatu mainega ja väga võimekad. Tänu Lissaboni lepingust tulenevatele uutele volitustele on mul Euroopa Parlamendi liikmena võimalik mõjutada komitee ühe liikme valimist ja ma olen Ana Palacio Vallelersundi kandidatuuriga rahul. Ta oli kaheksa aasta vältel Euroopa Parlamendi liige ning kaks korda valisid kolleegid ta komisjonide esimeeste konverentsi liikmeks.
<P>
Ta on olnud ka õiguskomisjoni, siseturukomisjoni ning justiits- ja siseasjade komisjoni esimees. Lisaks on ta töötanud Maailmapanga peanõunikuna ja olnud Hispaania esimene naissoost välisminister, nii et ka tema muud ametialased saavutused ei jäta mingit kahtlust, et ta on selle töö jaoks õige inimene.
<SPEAKER ID="145" NAME="Luís Paulo Alves  " LANGUAGE="PT">
Ma hääletasin AKV-EÜ koostöölepingu muutmist käsitleva raporti poolt, sest minu arvates sisaldab raporti tekst põhielemente, mida tuleb käimasolevatel läbirääkimistel arvestada.
<P>
Euroopa erinevate poliitikavaldkondade - näiteks kaubandus-, arengu-, põllumajandus- ja kalanduspoliitika - sidusus peaks olema põhimõtteline alus meie suhetes selle arenguriikide rühmaga.
<P>
Arvesse tuleb võtta uut olukorda, mis väljendub strateegilise partnerluse lepingutes. Need lepingud, mis on sisuliselt kaubanduslepingud, loovad parlamentaarse dialoogi uued alused ja neist tuleb kinni pidada. Meie ees seisvad uued probleemid, näiteks kliimamuutus ja majanduskriis, peaksid leidma lahendused, mis lisatakse uude Cotonou lepingusse, mis eeldatavasti valmib märtsiks.
<P>
Samuti on oluline, et Euroopa strateegias, mis käsitleb suhteid AKV riikidega, arvestataks äärepoolseimate piirkondade lähedust ja kontakte nende riikidega. Äärepoolseimad piirkonnad võivad toimida majanduspartnerluslepingutes ELi peamiste vahendajatena. Äärepoolseimad piirkonnad annavad ELi välistegevusele erilise mõõtme, osaledes nii tõelise laiema naabruse poliitika kujunemises.
<SPEAKER ID="982" NAME="Jean-Pierre Audy  " LANGUAGE="FR">
Ma hääletasin oma Prantsuse kolleegi Eva Joly raporti poolt, mis käsitleb AKV (Aafrika, Kariibi mere ja Vaikse ookeani piirkonna riikide rühma) ja EÜ vahelise koostöölepingu (Cotonou leping) teist muutmist. Jagan selles raportis sisalduvaid seisukohti vajaduse kohta kohandada selle AKV riikidega sõlmitud lepingu rakendamist, arvestades praegust kriitilist olukorda, mis väljendub näiteks kliimamuutuses, tõusvates toidu- ja kütusehindades, finantskriisis ja Aafrikas valitsevas äärmises vaesuses. AKV riigid on Euroopa Liidu partnerid ja me peame pöörama sellele partnerlusele suurt tähelepanu, et võita liitlasi algavateks suurteks läbirääkimisteks ülemaailmse juhtimise üle.
<SPEAKER ID="146" NAME="Liam Aylward  " AFFILIATION="ALDE">
kirjalikult. - (GA) Ma hääletasin AKV-EÜ koostöölepingu (Cotonou leping) teist muutmist käsitleva raporti poolt. Tegemist on aktuaalse raportiga ning majanduspartnerluslepingu küsimuse regulaarne arutamine on õige ja asjakohane. Cotonou lepingu peamised eesmärgid on kaotada vaesus, toetada säästvat arengut ning aidata AKV riikidel integreeruda maailmamajandusse.
<P>
Lepingutes ning praegu käimas olevatel ja tulevikus peetavatel kaubandusläbirääkimistel tuleb seada eesmärgiks täita ja tugevdada ELi ja tema partnerite õigusnorme, mis käsitlevad laste tööd.
<P>
Cotonou lepingu artikkel 50 on seotud õiglaste töönormide edendamisega ja lapstööjõu kasutamise lõpetamiseks rahvusvaheliste meetmete tõhustamisega. Laste tööga seotud küsimusi tuleb ELi kaubanduslepingutes esmatähtsana käsitleda.
<P>
Seetõttu olen ma rahul raporti nende lõigetega, milles nõutakse, et EL ja AKV alustaksid arutelusid AKV riikide ja ELi suhete tuleviku üle pärast 2020. aastat, ja soovitatakse anda selles protsessis suurem roll sõltumatutele osapooltele, st organisatsioonidele, mis ei ole riigid ega valitsused.
<SPEAKER ID="147" NAME="Zigmantas Balčytis  " AFFILIATION="S&amp;D">
kirjalikult. - Cotonou lepingu teine muutmine toimub väga keerulises keskkonnas, ajal, mil maailmamajanduses valitseb kriis. Usun, et lepingu muutmine võimaldab värskendada ja tugevdada ELi ja AKV riikide vahelise koostöö tähtsaimaid põhimõtteid. Pärast lepingu kunagist sõlmimist on olukord muutunud ning tekkinud on uued ülesanded ja probleemid. Lepingu üle peetavad läbirääkimised peaksid hõlmama selliseid väga olulisi teemasid nagu võitlus kliimamuutuse vastu arenguriikides, ammendamatute taastuvate energiaallikate praktiline kasutamine, toidukriis ja põllumaa omandamine.
<P>
Suurt tähelepanu tuleks pöörata rändeprobleemile. Viimastel aastatel oleme olnud tunnistajaks sadade noorte aafriklaste uppumisele ELi ranniku lähedal. Massiivne sisseränne on tingitud ebaõnnestunud majandusest, elanikkonna vaesumisest, inimõiguste rikkumistest ja paljudest teistest põhjustest. Muudetud lepingus tuleks neid küsimusi selgelt käsitleda.
<SPEAKER ID="981" NAME="Maria Da Graça Carvalho  " AFFILIATION="PPE">
kirjalikult. - Ma hääletan raporti projekti poolt, mis käsitleb Cotonou lepingu teist muutmist. Raport toob esile põhiküsimused, mis on seotud säästva arenguga ja AKV riikide järkjärgulise integreerimisega maailmamajandusse. Sellised teemad nagu kliimamuutus, energiajulgeolek, koolitus ja koostöö haridusküsimustes on AKV riikide majandusliku ja sotsiaalse arengu seisukohalt väga olulised. Globaalne soojenemine, mis mõjutab peamiselt arengumaid, võib anda meile ka võimaluse. Nende riikide käsutuses olevad taastuvad energiaallikad on olulised nende riikide majandusliku ja sotsiaalse arengu seisukohalt ning võimaldavad neil liikuda energiaalase sõltumatuse suunas; see omakorda aitab kaasa ülemaailmse kriisi ületamisele. Ka investeeringud haridusse ja koolitusse on olulised võitluses vaesuse, tööpuuduse, ebaseadusliku sisserände ja ajude äravoolu vastu, andes oma toetuse AKV riikide arengusse ja aidates neil riikidel arendada oma majandust.
<SPEAKER ID="980" NAME="Proinsias De Rossa  " AFFILIATION="S&amp;D">
kirjalikult. - Ma toetan seda raportit, milles kinnitatakse, et AKV-EÜ koostöölepingu teisel muutmisel tuleb arvesse võtta praegust ülemaailmset kriisi ja muutmise läbiviimisel tuleb täielikult austada võrdsete osapoolte partnerluse põhimõtet. Lepingu teist korda muutmine on suurepärane võimalus tegeleda finantskriisi, kliimamuutuse, toidu- ja energiakriisi algpõhjustega ning õppida minevikus tehtud vigadest, tehes Cotonou raamistikus asjakohaseid muudatusi ning suurendades AKV riikide ühtsust, ühtekuuluvust ja solidaarsust. Raportis nõutakse inimõigusi puudutavate klauslite ja sanktsioonide tugevdamist. Samuti väljendatakse raportis meie kahetsust seoses sellega, et liikmesriigid ei konsulteerinud parlamentidega (Euroopa Parlamendi, parlamentaarse ühisassamblee ja AKV riikide parlamentidega) ja viimased ei saanud osaleda nende otsuste tegemisel, millega määratleti muutmist vajavad valdkonnad ja artiklid ning kehtestati läbirääkimisvolitused. Cotonou lepingu peamine eesmärk on vaesuse vähendamine ja lõpuks ka kaotamine viisil, mis on kooskõlas eesmärkidega tagada säästev areng ja AKV riikide järkjärguline integreerumine maailmamajandusse.
<SPEAKER ID="148" NAME="Edite Estrela  " LANGUAGE="PT">
Ma hääletasin AKV-EÜ koostöölepingu teist muutmist käsitleva raporti poolt, et toetada vajadust muudatuste järele, mis võimaldavad meil asuda lahendama neid suuri probleeme, millega me vastamisi oleme - kliimamuutust, finantskriisi ja toidukriisi.
<P>
Mul on hea meel toetuse üle, mida Euroopa Parlament on osutanud AKV riikidele, kes tahavad näha, et Cotonou lepingu teises parandatud versioonis käsitletakse kliimamuutust valdkondadevahelise küsimusena. Samas on mul kahju, et parlamendid (Euroopa Parlament, Üleaafrikaline Parlament ja AKV riikide parlamendid) ei ole kasutanud võimalust anda ettepanekute näol oma panus ja osaleda aktiivselt koos liikmesriikidega selle tähtsa lepingu muutmise otsustusprotsessis.
<SPEAKER ID="149" NAME="José Manuel Fernandes  " LANGUAGE="PT">
Ma loodan, et Cotonou lepingu teine parandatud versioon aitab edendada säästvat arengut AKV riikides, mis võimaldab tekkida sotsiaalsel ühtekuuluvusel ja hõlbustada võitlust vaesuse vastu.
<P>
Kriisi ja kliimamuutuse tagajärjed on AKV riikide jaoks rängad ja muutuvad üha tõsisemaks. Seega on toiduga isevarustamine eluliselt tähtis küsimus. Loodusvarasid tuleb kasutada asjakohaselt ja soodustada tuleks taastuvenergia liikide arendamist.
<P>
Me peame tagama, et kõik AKV riigid saavad kasutada vähemalt samaväärset kaubandusraamistikku, kui neil oli nende varasemas olukorras. Väidan ka, et Euroopa Parlamendi eelarvepädevus peaks laienema Euroopa Arengufondile, mis toetab arengukoostööpoliitikat kõnealuse lepingu raames.
<P>
Seepärast hääletasin ma poolt.
<SPEAKER ID="150" NAME="João Ferreira  " LANGUAGE="PT">
Nagu raportöör, nii oleme meiegi arvamusel, et Cotonou lepingu läbivaatamine annab hea võimaluse muudatuste tegemiseks.
<P>
Raportis tuuakse välja põhimõtted, mille rakendamine võimaldaks astuda sammukese edasi lepingu parandamise teel; sellisteks põhimõteteks on näiteks AKV riikide toiduga isevarustamise ja toiduainetega kindlustatuse kaitse ning võitlus maksuparadiiside vastu.
<P>
Samuti väljendatakse muret teatud oluliste suundumuste, näiteks AKV ja ELi suhete kasvava piirkonnastumise pärast, mis ohustab AKV riikide rühma sidusust ja tugevust.
<P>
Muudes punktides ei vasta see raport vajadustele. Piisavalt ei pöörata tähelepanu AKV riikide sõltuvusele ja alluvusele ega rollile, mida senine koostöö- ja arenguabipoliitika on sellise seisundi tekkimises mänginud. See on kõige tähtsam küsimus. Ka ei käsitleta tagajärgi, mis ELi kavandatud majanduspartnerluslepingute rakendamisel selles kontekstis võivad tekkida.
<P>
Raportis oleks tulnud arvesse võtta mitme AKV riigi esitatud kahtlusi ja vastuväiteid, nagu ka nende prioriteete, näiteks seoses Euroopa Arengufondiga.
<SPEAKER ID="979" NAME="Alan Kelly  " AFFILIATION="S&amp;D">
kirjalikult. - Lugupeetud kolleegid, mul on rõõm tõdeda, et me oleme liikunud võrdsema osakaalu suunas suhetes rikkamate ja vaesemate riikide vahel ning samas tugevdanud inimõigusi. Kõnealuse lepingu muutmine peab olema kooskõlas vajadustega, mis tulenevad uuest maailmast, milles me elame, ja põhinema võrdsete osapoolte partnerlusel. Meil on uus maailm ja uus majandus, kus uuteks prioriteetideks on rikkuse õiglane jaotamine ja kliimamuutuse ohjamine. Ma tahaksin kiita meie fraktsiooni nende vaesuse kaotamise põhimõtete lisamise eest lepingu uude versiooni.
<SPEAKER ID="151" NAME="Jean-Luc Mélenchon  " LANGUAGE="FR">
Vaieldamatult sisaldab see raport mitmeid väga väärtuslikke ettepanekuid ja kiiduväärseid kavatsusi. Taastuvatele energiaallikatele suure tähtsuse omistamine, AKV riikides tegutsevate rahvusvaheliste ettevõtete kohustus deklareerida oma tulud ja maksud, toiduga isevarustamise kontseptsiooni lisamine ja kriitika Euroopa poolt rändevoogude juhtimise hajutamise suhtes on ettepanekud, mida me toetame. Siiski ei saa me ignoreerida asjaolu, et see raport ei muuda Cotonou lepingus midagi.
<P>
See leping sümboliseerib Euroopa Liidu täielikku poolehoidu Maailma Kaubandusorganisatsiooni ultraliberaalsele loogikale. Me ei lase end petta: viidatud "arengu" taga on omakasupüüdlikud motiivid, mis viisid Lomé lepete tühistamiseni. Me mõistame hukka kõnealuses lepingus märgitud Euroopa majanduspartnerluslepingute rakendamise, asjaolu, et komisjon kasutab arenguabi näol väljapressimist, et tagada nende lepingute sõlmimine, ja sellest tuleneva AKV riikide majanduse hävitamise. Me hääletame selle teksti vastu, väljendamaks vastuseisu asjaolule, et Euroopa Liit loobub ainsast majanduskoostöö vahendist, mida ei juhi vaba ja moonutamata konkurentsi kinnisidee ega alistumine Ameerika Ühendriikide nõudmistele Maailma Kaubandusorganisatsioonis.
<SPEAKER ID="152" NAME="Nuno Melo  " LANGUAGE="PT">
Haitit hiljuti tabanud tragöödia näitab, et partnerluslepingutest ei piisa probleemide lahendamiseks. Seega annab Cotonou lepingu teine muutmine suurepärase võimaluse teha kohandusi seoses praeguste katsumustega, milleks on näiteks kliimamuutus, toidu- ja bensiinihindade järsk tõus, finantskriis ja äärmine puudus paljudes AKV riikides. Nüüd tuleb kavandada meetmed, mis lahendavad tulemuslikult mitmesugused probleemid, mis jätkuvalt mõjutavad asjaomaste riikide suurt enamust.
<SPEAKER ID="153" NAME="Aldo Patriciello  " LANGUAGE="IT">
Austatud juhataja, lugupeetud kolleegid! Tahan tunnustada raportööri ja eri fraktsioone suurepärase töö eest selle raportiga, mida ma täielikult toetan.
<P>
Rääkides raportist, keskenduksin Cotonou lepingu muutmise eesmärgil peetavatele läbirääkimistele. Selliste lepingute puhul tuleks arvesse võtta mitmesuguseid kriitilisi küsimusi, näiteks finantskriisi tagajärgi, rändevoogude suurenemist ja ennekõike ebaseaduslikku sisserännet.
<P>
Olen veendunud, et ainult majanduskoostöö asjakohane hindamine võimaldab ohjata negatiivset mõju, mida kriis ja selle tagajärjed avaldavad tööjõudu ja arenguks vajalikke kvalifitseeritud töötajaid kaotavate AKV riikide majandusele ning ELi liikmesriikidele, kus ebaseadusliku sisserändega seotud probleemid on kõige teravamad.
<SPEAKER ID="978" NAME="Daciana Octavia Sârbu  " AFFILIATION="S&amp;D">
kirjalikult. - On oluline, et Cotonou lepingu kõikide aspektide läbivaatamisel peetaks silmas hiljutisi arenguid, millel on AKV riikidele märkimisväärne mõju. Eelkõige aga ühineksin ma nendega, keda paneb muretsema piirkondlik integratsioon - mitte ainult AKV riikide, vaid ka Ladina-Ameerika riikide, eriti Andide Ühenduse puhul. Teatud kaubanduslepingud (mis komisjoni ametnike sõnul peaksid edendama arengut) võivad ohustada kaubavahetust antud piirkonna riikide vahel ja minna seega vastuollu piirkondliku integratsiooni edendamise kui kehtestatud arengueesmärgiga. Euroopa Liit peab korrapäraselt hindama oma kaubanduspoliitikat ja selle mõju kõnealuses kontekstis. Kui seda ei tehta või kui hindamisele vaatamata asjakohaseid samme ei astuta, võib sel olla negatiivne mõju pikaajalisele arengule.
<SPEAKER ID="154" NAME="Brian Simpson  " AFFILIATION="S&amp;D">
kirjalikult. - Ma hääletan selle raporti poolt, kuid pean märkima, teatud organisatsioonid, mida komisjon toetab, pidades silmas ELi ja AKV partnerluse raames projektide elluviimise kohustust, on muutunud korruptsioonipesadeks ning korraldanud diskrimineerimise ja tagakiusamise kampaania nende töötajate vastu, kes korruptsiooni päevavalgele tõid.
<P>
Ma viitan muidugi organisatsioonile nimega CDE (ettevõtluse arenduskeskus - toim.), kes on komisjoni toel vallandanud kõik informaatorid ning kes pole teinud peaaegu midagi selleks, et heastada organisatsiooni juhtimise ja juhtkonna vigu.
<P>
Kui OLAFi uurimise tulemusena selgus, et CDE tegevuses esines korruptsiooni ja et komisjoni esindajad kui CDE juhatuse liikmed olid pettuse toimepanemise ajal jätnud täitmata oma hoolsuse kohustuse, võinuks arvata, et võetakse meetmeid ja et informaatoreid kaitstakse. Kumbagi ei tehtud; komisjoni jaoks on see ülimalt häbiväärne.
<P>
Kuigi ma hääletan täna poolt, leian, et edaspidi tuleks kindlasti üksikasjalikumalt uurida, miks ei suuda EL kui kõnealuste partnerlussuhete üks osapool nõuetekohast finantskontrolli teostada.
<SPEAKER ID="155" NAME="Bart Staes  " LANGUAGE="NL">
2000. aastal sõlmitud Cotonou leping, mis reguleerib koostööd ELi ning Aafrika, Kariibi mere ja Vaikse ookeani piirkonna (AKV) riikide vahel, vaadatakse läbi iga viie aasta järel. Lepingu eesmärgid on vaesuse kaotamine ja AKV riikide järkjärguline integreerumine maailmamajandusse, järgides säästva arengu eesmärki. Lepingu muutmine toimub ajal, mil maailmas valitseb finantskriis, kliima on kiiresti muutumas, toidu- ja energiahinnad tõusevad ning toimub arutelu maakasutuse ja välisinvesteeringute jätkusuutlikkuse teemal.
<P>
On ülim aeg tugevdada parlamentaarset kontrolli riigi tasandi strateegiate ja Euroopa Arengufondi üle ning tagada meie kaubandus-, välis- ja arengupoliitika sidusus. On aeg võtta aluseks terviklik arusaam kliimamuutusest ja keskenduda võimalikult suures ulatuses taastuvenergiale. On aeg võidelda arenguriikidest pärineva ebaseadusliku rahavooga ja muuta Euroopa Investeerimispanga poliitikat nii, et see oleks maksuparadiiside osas läbipaistvam. On viimane aeg tunnistada, et maaomand ja puhas vesi on põhiõigused. On aeg tunnistada, et õiglane juurdepääs loodusvaradele tõepoolest aitab inimesi vaesusest välja. Kõnealune raport rõhutab seda ja saab seega minu toetuse.
<SPEAKER ID="156" NAME="Marie-Christine Vergiat  " LANGUAGE="FR">
Ma jäin AKV-EÜ koostöölepingu teist muutmist käsitleva Eva Joly raporti hääletamisel erapooletuks.
<P>
See raport sisaldab suurt hulka konkreetseid ettepanekuid lepingu (mida rohkem tuntakse Cotonou lepingu nime all) muutmise kohta, mida ma toetan.
<P>
Näiteks nõustun ma vajadusega võtta arvesse maailma vaeseimate riikide olukorda, pidades silmas nende eripära seoses kliimamuutusega, demokraatiat ja inimõigusi, ajude äravoolu, korruptsiooni ning nende riikide majanduse, eeskätt põllumajanduse erijooni.
<P>
Kuid Euroopa Rahvapartei (kristlike demokraatide) fraktsiooni esitatud muudatusettepanekud, mis täiskogu istungil vastu võeti, muudavad seda raportit täielikult. Konkreetne näide on muudatusettepanek 3, mis eitab rahva õigust määratleda oma põllumajanduspoliitika.
<SPEAKER ID="157" NAME="Iva Zanicchi  " LANGUAGE="IT">
Austatud juhataja, lugupeetud kolleegid! Ma hääletasin AKV-EÜ koostöölepingu (Cotonou lepingu) teise muutmise poolt. Seda lepingut, mis reguleerib poliitilisi, kaubandusalaseid ja arengukoostööga seotud suhteid Euroopa Liidu ja 77 AKV riigi vahel ning mis hõlmab perioodi 2000-2020, muudeti juba 2005. aastal.
<P>
Teise muutmise sisu käsitlevates sätetes nõutakse õigustatult lepingusse kliimamuutusega seotud sätete lisamist, taastuvenergiat puudutavate sätete läbivaatamist, maaelu arengut ja toiduainetega kindlustatust käsitlevate sätete tõhustamist ning suuremaid jõupingutusi ebaseaduslike rahavoogude ja maksuparadiiside tegevuse tõkestamiseks.
<P>
Olen kindel, et lepingu muutmise tulemusena tugevnevad partnerlussuhted ELi ja AKV riikide vahel ning tekib suurem koostoime ja koostöö meie ühiste eesmärkide poole püüdlemisel.
