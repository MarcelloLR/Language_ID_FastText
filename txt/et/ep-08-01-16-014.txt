<CHAPTER ID="014">
Romisid käsitlev Euroopa strateegia kohta (arutelu) 
<SPEAKER ID="403" NAME="President">
järgmiseks päevakorra punktiks on arutelu:
<P>
suuline küsimus komisjonile, mille on esitanud Jan Marinus Wiersma, Hannes Swoboda, Katalin Lévai, Adrian Severin ja Jan Andersson, fraktsiooni PSE nimel, romisid käsitleva Euroopa strateegia kohta (O-0081/2007/rev. 1 - B6-0389/2007)
<P>
suuline küsimus komisjonile, mille on esitanud Viktória Mohácsi, fraktsiooni ALDE nimel, romisid käsitleva Euroopa strateegia kohta - B6-0003/2008)
<P>
suuline küsimus komisjonile, mille on esitanud Lívia Járóka, fraktsiooni PPE-DE nimel, romisid käsitleva Euroopa Ühenduse tegevuskava kohta - B6-0004/2008)
<P>
suuline küsimus komisjonile, mille on esitanud Roberta Angelilli, fraktsiooni UEN nimel, romisid käsitleva Euroopa strateegia kohta - B6-0005/2008)
<SPEAKER ID="404" NAME="Lívia Járóka">
algataja. - (HU) Tänan teid, härra president. Daamid ja härrad, eesistuja, paljud dokumendid, kaasa arvatud Euroopa Parlamendi 2005. aasta otsus romide küsimuse kohta, Euroopa Komisjoni 2004. aasta uurimus, Euroopa Parlamendi naiste õiguste ja soolise võrdõiguslikkuse komisjoni raport romi naiste kohta ja ELROSTATi 2003. aasta tegevuskava olid koostatud selge kavatsusega lahendada Euroopa romide praegune olukord.
<P>
Sellele vaatamata ei ole liikmesriigid ega Euroopa institutsioonid tegelikult liikunud romide ühiskonda sulatamise suunas, kuigi Euroopa kõige arvukama ja kiiremini kasvava vähemuse edukas integreerimine on nii Euroopa tööturu kui Euroopa ühiskonna huvides.
<P>
Raportiga, mille eelmise aasta detsembris esitas volinik Špidla kokku kutsutud kõrgetasemeline nõuandev grupp, soovitatakse luua ühenduse tegevuskava. Tegevuskava tuleb kindlasti koostada, kuigi komisjonilt oodatakse palju tugevamaid ja tõsisemaid kohustusi, et võtta tõhusaid vahetuid meetmeid. See kehtib paljudes romisid mõjutavates valdkondades ka Euroopa Parlamendi ja kodanikuühiskonna kohta.
<P>
Euroopa Komisjon ja liikmesriigid peavad algatama, rahastama, seirama ja rakendama abi sotsiaalselt kõige ebasoodsamas olukorras rühmadele otse liidu allikatest. Kui Euroopa Liidu rahastamisvahendid on kasutusele võetud, peab materiaalsete ja aruantavate kriteeriumide kaudu ilmnema konkreetsete investeeringute mõju võrdsetele võimalustele, ehk teisiti öeldes, kui arengut rahastatakse liidu allikatest, tuleks pakkujatele panna kohustus läbi või ellu viia võrdsete võimaluste analüüs ja meetmete rakenduskava.
<P>
Kui meetmete rakenduskava muutub eri arengusektorites ja teatud piirkondades hanke kohustuslikuks elemendiks, aitaks see väga palju kaasa võrdsete võimaluste tagamiseks ja edendamiseks sotsiaalselt tõrjutud rühmade ja mahajäänute jaoks.
<P>
Oluline on luua kogu Euroopa kriisikaart, mille alusel saab hinnata Euroopa Liidu piirkondi, kus äärmine vaesus ja sotsiaalne tõrjutus kõige tõsisemalt mõjutavad romi ja mitteromi kogukondi, ja mille abil Euroopa Komisjon võib liikmesriike toetades alustada tööd eraldamise kaotamiseks, mida valitsused on mitmekümne aasta vältel erinevate poliitiliste kohustuste tõttu edasi lükanud.
<P>
On tähtis, et vähemuste lõimimise ja osaluse eest otseselt või kaudselt vastutavad volinikud koordineerivad oma tegevust hariduse, tööhõive, võrdsete võimaluste, piirkondlike ja arenguportfellide kaudu ja - moodustades tehnilise töögrupi - valmistavaid koostöös parlamendi ja kodanikuühiskonnaga ette 2008. aasta tegevuskava romide küsimuse lahendamiseks, ning nad peavad alustama selle tegevuskava rakendamist nii kiiresti kui võimalik.
<P>
Jättes kõrvale asjaolu, et me võtsime 2005. aastal vastu resolutsiooni, millel oli tegelikult, nagu nüüd näeme, tühine mõju, pean tähtsaks ka dialoogi alustamist osapoolte vahel nii kiiresti kui võimalik, kaasates komisjoni ja kodanikuühiskonna.
<P>
Mulle tundub ka igal juhul, et 2008. aastal peaksime nägema kõikide osapoolte korraldatud üritusi ja sõnavõtte romidega seotud küsimustes. Minu meelest on see tähtis ja ma võtan endale Rahvapartei nimel kohustuse sellist tegevust 2008. aasta jooksul õhutada. Tänan teid.
<SPEAKER ID="405" NAME="Roberta Angelilli">
algataja. - (IT) Härra president, daamid ja härrad, täna hommikul kiideti heaks raport lapse õiguste ELi strateegia kohta. Üks strateegia prioriteete on võitlus vaesuse ja diskrimineerimise vastu. Siinkohal otsustasime pühendada eraldi lõigu romide lastele, kes sageli jäetakse ilma tervise- ja sotsiaalkaitsest ning koolitusest.
<P>
On hästi teada, et väga suur osa romi lastest ei käi koolis või käivad seal juhuslikult. Paljud romi lapsed on tegelikult sunnitud õppima erikoolis või isegi puuetega inimestele mõeldud asutustes. Olemasolevad andmed näitavad, et mõnes liikmesriigis ületab enneaegselt koolist välja langenud romi laste osakaal 60 %. On selge, et lastel, kes ei käi koolis, kes on kirjaoskamatud või kelle haridustase või kutseõpe on igal juhul ebapiisav, ei ole tulevikku, vaid nad on sunnitud kerjama või mustal turul töötama. Igal juhul on nende saatus ette määratud: kõige soodsama stsenaariumi korral tabavad neid vaesus ja sotsiaalne tõrjutus, samas kõige halvema stsenaariumi korral saavad neist organiseeritud kuritegevuse ohvrid.
<P>
Muide, tuleks kindlasti meeles pidada, et romide elanikkond on väga noor, umbes 45 % on nooremad kui 16 aastat; ainuüksi seetõttu oleks äärmiselt kasulik ja oluline, et komisjon töötaks välja erilised konkreetsed tegevused romi laste jaoks, rõhutades võitlust enneaegse koolist lahkumisega ja nõuetekohase kõrge kvaliteediga koolituse edendamist. Ilma õiguseta haridusele ei ole tagatud võrdne kohtlemine, ja eelkõige õigus tulevikule.
<SPEAKER ID="406" NAME="Jan Marinus Wiersma">
algataja. - (NL) Härra president, ka meie esitasime komisjonile küsimusi, ja ma ootan, et volinik vastaks neile. Täna õhtul arutame peamiselt Euroopa Liidu - Euroopa Komisjoni - jõupingutusi romide probleemide lahendamiseks, kelle üks suur rühma sai ELi kodanikeks mõni aasta tagasi ja teine rühm möödunud aastal. Need kodanikud elavad tingimustes, mis on enamasti vastuvõetamatud. Meil on hea meel, et saame Euroopa Komisjonilt täna selles majas vastuse.
<P>
Meil on samuti hea meel selle üle, et Euroopa Ülemkogu pühendas Brüsseli kohtumisel romide olukorrale tähelepanu, ja palus komisjonil esitada konkreetsemaid ettepanekuid selle kohta, mida Euroopa Liit ise saaks teha suurte romi kogukondadega liikmesriikide poliitikate täiendamiseks, mida me saame teha koordinatsiooni huvides ja parimate kogemuste vahetamiseks, ja kuidas kättesaadavaid EL vahendeid saaks nendes riikides fondide kaudu paremini kasutada, selleks et romide olukorra parandamiseks midagi ära teha.
<P>
Ütlen seda eelkõige seepärast, et mitme riigi liitumisel - eelmisel ja ka 2004. aastal - ütlesime:"Hea küll, ühinege meiega; üks asjadest, mida peame koos tegema, on romide probleemide lahendamine.” Olin ise Slovakkia raportöör, ja mäletan, et Slovaki valitsus andis kõikvõimalikke lubadusi, kuid mul on mõningaid kahtlusi nende lubaduste tõhusa elluviimise osas. See jääb tähtsaks küsimuseks.
<P>
Me võiksime ka öelda, et romisid ei saa vaadelda kui tüüpilist rahvusvähemust, sellist nagu ungarlased Slovakkias või venelased Balti riikides. Romid on tüüpiline Euroopa vähemus, kelle jaoks tuleks koos asjaosaliste liikmesriikidega välja töötada spetsiaalne Euroopa poliitika, eraldi vastutusega Euroopa Liidu ees - sellisele järeldusele jõuti Euroopa Ülemkogu istungil Brüsselis.
<P>
Tahaksime paluda komisjoni eelkõige tagada suurem sisekoordinatsioon. Kuidas me saame koostööd parandada? Kuidas me saame anda kellelegi, võib-olla ühele volinikule, keskse vastutuse romisid käsitleva poliitika eest? Võib-olla peaksime kaaluma ka võimalust tunnustada romisid kui Euroopa vähemust, et mingil määral vältida subsidiaarsuse põhimõtte järgimist, mida praegu kohaldatakse liikmesriikide vähemuste suhtes teostatava poliitika puhul.
<P>
Kokkuvõtteks usun, et igaühel on head kavatsused, kuid vaja on paremat koordinatsiooni ja rohkem tegusid.
<SPEAKER ID="407" NAME="Viktória Mohácsi">
algataja. - (HU) Tänan teid väga. Härra president, daamid ja härrad, tahaksin teile meelde tuletada, et just see parlament juhtis tähelepanu romide integratsiooni puudumisele juba 1983. aastal. Parlament palus oma 1994. aasta resolutsiooniga ka komisjoni, nõukogu ja liikmesriikide valitsusi teha kõik, mis võimalik, romide sotsiaalse, majandusliku ja poliitilise lõimimise huvides.
<P>
Nagu te arvatavasti mäletate, palusime 2005. aasta aprillis parlamendi poolt vastu võetud resolutsiooniga komisjonil vastu võtta tegevuskava, mis sisaldaks selgeid soovitusi liikmesriikidele ja kandidaatriikidele seoses romide sotsiaalse, majandusliku ja poliitilise lõimimisega.
<P>
Novembris 2007 viidi romide sotsiaalse integratsiooni küsimus minu soovituse alusel taas liikumisvabadust käsitleva parlamendi resolutsiooni teksti kui romisid Euroopa tasandil käsitlev strateegia. Me palusime komisjoni jälle kiiremas korras ette valmistada Euroopa strateegia romide sotsiaalse kaasamise kohta, kasutades integratsioonifondide ja struktuurifondide vahendeid.
<P>
Kõige selle juures teame kindlalt, et romi lapsed on vähemalt kümnes liidu liikmesriigis ikka sunnitud õppima eraldi klassides ja eraldi õppeasutustes, ja meid, romisid, liigitatakse ebaõiglaselt puuetega inimesteks, rakendatakse ettemääratud kutsealadel ja märgistatakse kogu eluks.
<P>
Kahjuks on see igas liikmesriigis kõikidele hästi teada, millistes agulites ja kui kohutavates tingimustes romid elavad. Nendin kahetsusega, et teame ka väga hästi, et romide keskmine eeldatav eluiga on igas liikmesriigis 15 aastat madalam kui Euroopa Liidu kodaniku eeldatav eluiga. Peaksime kordama, et romid on suure ülekaaluga esindatud iga üksiku liikmesriigi töötute seas.
<P>
Selle kõige juures ei möödu kahjuks mitte ühtki kuud, kus ükskõik millises liikmesriigis ei pandaks toime rassistlikku rünnakut romide vastu. Teame uudistest - või pole sellest eriti kuulnud - et 4. jaanuari öösel 2008. aastal pandi Roomas Marconi linnaosas põlema agul, kus elas umbes 250 romi, ja kolm päeva hiljem, samuti Itaalias, visati Molotovi kokteilid kohalikku romide asundusse Aprilias, seades mitmesaja inimese elu otseselt ohtu. Mõlemal juhul suunasid rünnakut rassistlikud motiivid.
<P>
Kahtlusele ei jää vähimatki ruumi, väljakutse tuleb vastu võtta, vaja on resolutsiooni ettepanekut, vaja on Euroopa tasandi strateegiat, ja iga liikmesriik peab ette valmistama tegevuskava romide integreerimiseks. Kedagi ei jäeta kõrvale, keegi ei tohi käituda, nagu tema riigis polekski romisid - kas neid tunnustatakse või mitte - ja siis ei kehtiks seni öeldu mitte ühegi Euroopa Liidu liikmesriigi kohta, ilma eranditeta. Tänan teid.
<SPEAKER ID="408" NAME="Benita Ferrero-Waldner">
komisjoni liige. - (DE) Härra president, daamid ja härrad, kõigepealt tahaksin tänada proua Járókat, proua Angelillit, härra Wiersmat ja proua Mohácsit nende teemade tõstatamise eest, millega ma tegelen oma kolleegi, Vladimír Špidla asemel, sest ta viibib praegu Hiinas, ja see annab meile võimaluse selle äärmiselt tähtsa teema üle mõtteid vahetada.
<P>
Viimane aasta on tõesti näidanud, et nii Euroopa Liidu institutsioonid kui liikmesriigid suurendavad jõupingutusi romide olukorra püsivalt paremaks muutmiseks Euroopa Liidus. Oleme kuulnud, et see on vajalik ja ma nõustun. Mõned tähtsad sammud on selles osas juba tehtud. Nende hulgas on Euroopa Parlamendi 2005. aasta otsus tutvustada Euroopa võrdsete võimaluste aasta ideed kõrgetasemelisele ekspertgrupile, mis tegeleb etniliste vähemuste integratsiooniga, ja Euroopa Majandus- ja Sotsiaalkomiteele, aga ka eelmise aasta detsembris toimunud Euroopa Ülemkogul vastu võetud järeldused, millele just viidati.
<P>
Peaksin ütlema, et me tõesti ei tohiks õlgu kehitades mööda minna diskrimineerimise tõsisest teemast, nagu romid seda kogevad, ja nende väljatõrjumisest ühiskonnast ja tööturult. Seetõttu oleme teinud kindla otsuse kasutada olukorra parandamiseks iga meile kättesaadavat vahendit nagu õigustik, struktuurifondid ja teavitamine ning teadlikkuse tõstmise kampaaniaid. On täiesti selge, et tööhõive ja sotsiaalpoliitika programme ja meetmeid ei kasutata romide sotsiaalse integratsiooni edendamiseks vajalikul määral. Seetõttu peame sihipärase plaani abil koondama kõik jõupingutused eelkõige juurdepääsu parandamisele nendele meetmetele.
<P>
Pole vaja öelda, et selline plaan peab põhinema liikmesriikide mõjusatel ja pikaajalistel kohustustustel ning ühenduse vahendite ja poliitika tulemuslikul kasutamisel.
<P>
Lubage mul seetõttu lühidalt ja pragmaatiliselt teie küsimusi käsitleda ning selgitada meie ettepanekuid 2008. aastaks. Komisjon võtab sellel suvel vastu suunised läbi vaadatud strateegia kohta diskrimineerimisega võitlemiseks - tegemist on Euroopa võrdsete võimaluste aasta jätkutegevustega. Vastavalt 2007. aasta detsembri Euroopa Ülemkogu järeldustele käsitlevad need suunised suuremas osas romide probleeme ja kõrgetasemelise ekspertgrupi soovitusi etniliste vähemuste integratsiooni kohta. Kõnealuseid suuniseid täiendab komisjoni teenistuste koostatud töödokument, milles analüüsitakse nii poliitilisel kui õiguslikul tasandil võetavate meetmete tulemuslikkust ja kasu romidele, ja samuti struktuurifondide rakendamisprogrammide kavandamisele.
<P>
Samal ajal teeme ettepaneku korraldada romide kõrgetasemeline foorum, mille eesmärgiks on kokku tuua riikide valitsuste ja parlamentide esindajad, Euroopa Parlament, Euroopa Majandus- ja Sotsiaalkomitee ning regioonide komitee, samuti romide kodanikuühiskonna juhtivad tegelased ja teised kaalukad osalejad. Me oleme veendunud, et romide õigusi saab tugevdada kõrgetasemelise avaliku aruteluga ja et nende huvides on võimalik vahendeid sihipärasemalt kasutada.
<P>
Minu kolleegi Vladimír Špidla meeskond valmistab kõnealused algatused ette ja keskendub siis romide probleemidele mittediskrimineerimise, Euroopa Sotsiaalfondi, tööhõive ja sotsiaalse integratsiooni valdkondades. Arvestades, et romide olukord on seotud komisjoni erinevate tegevusvaldkondadega nagu piirkondlik poliitika, haridus, rahvatervis ja õigusemõistmine, korraldab 2004. aastal loodud romide küsimustega tegelev agentuuridevaheline töörühm teabevahetuse. Lõpuks, mõned nädalad tagasi sõlmis komisjon partnerluse raamleppe Euroopa romide infobüroo ERIOga. See partnerlus loob pideva vahetu kontakti Euroopa organisatsioonide ja romide kodanikuühiskonna vahel.
<P>
Mis puutub ülejäänusse, siis tuleks meenutada, et mitmeid algatusi rakendatakse nii riiklikul kui Euroopa tasandil äsja alanud Euroopa kultuuridevahelise dialoogi aasta programmi osana. Algatused toovad esile, ja seetõttu teadvustavad inimestele senisest rohkem kultuuridevahelise dialoogi tähtsust ja eelkõige eeliseid, mida kultuuriline mitmekesisus annab meie ühiskonnale.
<P>
Komisjon avaldab 2008. aasta kevadel rohelise raamatu haridusalaste küsimuse kohta, mis on seotud sisserändajate või ebasoodsas olukorras vähemuste hulka kuuluvate õpilastega. Roheline raamat käsitleb ka paljusid romisid mõjutavaid tegureid, nagu näiteks eraldamine hariduse kaudu. Roheline raamat peaks vallandama teema kohta ulatusliku debati ja võib-olla viima Euroopa tasandi tegevuskava koostamisele.
<P>
Ma peaksin ka lisama - vastuseks proua Mohácsi küsimusele - et komisjon kavatseb esitada 2008. aastal ettepaneku võrdse kohtlemise põhimõtte rakendamist väljaspool tööhõivet käsitleva direktiivi, st horisontaaldirektiivi kohta, mille kandsime ka oma tööplaani.
<P>
Need on peamised jooksvad teemad, mida me ette valmistame ja nüüd ma ootan huviga arutelu, mille lõpus lisan võib-olla mõned kommentaarid.
<SPEAKER ID="409" NAME="Roberta Alma Anastase">
PPE-DE nimel. - (RO) Ma arvan, et selle arutelu korraldamine plenaaristungi ajal on äärmiselt tähtis, sest see on vajalik bilansi koostamiseks romi populatsiooni puudutavate Euroopa tegevuste kohta ja nende tõhusust suurendavate meetodite analüüsimiseks.
<P>
Mitmed hiljutised sündmused on meile tõestanud, et selles valdkonnas esinevad Euroopa poliitika tasandil ikka veel olulised lüngad ja käesolevate ülesannete täitmiseks on vaja poliitika kaasajastamist ja kohandamist.
<P>
Vastastikune sallivus ja multietniline integratsioon on Euroopa Liidu põhimõtted ja romid on Euroopa tasandil oluline kogukond, millel on märkimisväärne mõju Euroopa Liidu mitme liikmesriigi sotsiaalsele ja poliitilisele, samuti majanduslikule elule. Seetõttu peame Euroopa tasandil välja töötama ühtse visiooni romide osas, mis keskendub nende integratsioonile ja kindlustab õiguste ja vastutuse ühise aluse.
<P>
Ma esitasin novembris Euroopa Komisjonile selle teema kohta küsimuse ja mulle vastati, et esitatakse uued ettepanekud romide integreerimise kohta, seetõttu palun komisjoni neid kavatsusi selgitada. Esiteks, oleksin huvitatud, kuidas komisjon läheneb teemale institutsionaalsest vaatenurgast, et tagada romide kaitseks ja lõimimiseks kavandatud Euroopa tegevuste tulemuslik koordinatsioon ja seire.
<P>
Hariduse roll, ja ütleksin, et sallivuse õpetamine, pole vähem tähtis, nagu toonitasid minu kolleegid. Sellisest haridusest saaksid kasu kõik ELi kodanikud, see oleks sallivuse õpetamine, mis on Euroopa Liidus romide integratsiooni, vastastikuse mõju ja sotsiaalsete suhete stimuleeriv tegur. Nende areng muudaks romide sotsiaalse integratsiooni kergemaks ja teisest küljest vähendaks see nende häbimärgistamist ja diskrimineerimist. Järelikult palun komisjoni meid teavitada selliste programmide olemasolust ja rakendamisest, eriti aga sellest, kas komisjon kavatseb romisid käsitlevat Euroopa poliitikat edasi arendades seda teemat arutada.
<P>
Tänan teid ja loodan, et see arutelu lõpeb kindla ja konkreetse otsusega parandada romisid käsitlevat Euroopa poliitikat.
<SPEAKER ID="410" NAME="Hannes Swoboda">
fraktsiooni PSE nimel. - (DE) Härra president, volinik, palju tänu vastuse eest, mis vähemalt mõne punkti osas näitasid poolele teele vastu tulekut. Te peate aru saama, et me oleme nende teemade suhtes kannatamatud, sest kõige viimased sündmused on taas näidanud, kui tõsine see probleem on.
<P>
Esiteks, mis puudutab romide foorumit: heakskiit meie poolt. Ma usun, et see on hea mõte, eriti kui romid kaasatakse. Siiski on tähtis kiiresti tegutseda, sest kardan, et nüüd, kus ettepanek on tehtud, jäädaksegi seda arutama ja sellega kaasneb liiga palju otsustamatust. Usun, et romide foorum tuleks avada nii kiiresti kui võimalik, käesoleva aasta jooksul. Parlament osutab selleks kindlasti abi.
<P>
Teiseks, ka see on loomulikult tähtis, kaasata kohalikke asutusi, sest valitsustel on sageli head kavatsused ja nad annavad lubadusi, kuid siis jõuavad probleemid linnapea juurde või mujale piirkonda ja tegelikult nendega ei tegeleda.
<P>
Kolmandaks, palju tänu toetuse eest ettepanekutele, mis käsitlevad võrdset kohtlemist väljaspool töökohta. See on tähtis üldine teema, mida minu fraktsioon väga toetab.
<P>
Aga üldiselt, volinik, tahaksin öelda oma fraktsiooni nimel, et need valdkondadevahelised rühmad - me oleme nendega oma administratsioonis kõik tuttavad - on kõik töökad ja abivalmis. Meie arvates oleks oluline, et rühmas oleks üks teema koordineerimise eest vastutav volinik või vähemalt üks volinike seast valitud volitatud esindaja, kelle ülesanne on tegevused ellu viia.
<P>
Ma ei tea siiani, miks see töö on antud just Rumeenia volinikule. Kui ta saaks vähemalt kohalgi käia, oleks sellest abi. Ma ei tea.
<P>
Kuid me sooviksime näha, et neid küsimusi käsitletaks esmajärjekorras. Asjad liiguvad õiges suunas. Tänan teid, volinik, aruande eest, kuid veidi rohkem pingutusi ja kiirem tempo oleks romide huve arvestades suure väärtusega.
<SPEAKER ID="411" NAME="Alfonso Andria">
fraktsiooni ALDE nimel. - (IT) Härra president, volinik, daamid ja härrad, kuigi selle arutelu kutsus esile komisjonile esitatud suuline küsimus, on see oma olemuselt loomulik jätk algatusele, mille parlament käivitas mõne aja eest ja mida ta äsja rõhutas. On selge, et me vajame romide olukorra parandamiseks tegevuskava, arvestades selle vähemuse madalat integratsiooni Euroopa Liidu riikide sotsiaalsesse ja tsiviilraamistikku.
<P>
Romide riikidevaheline olemus, mis on nende üks eritunnuseid, tõstatab nõude - mida ma isiklikult toetan - ette valmistada Euroopa strateegia, et nad pääseksid välja murettekitavatest väärikust alandavatest elutingimustest, mis paljudel juhtudel balansseerib ebainimlikkuse piiril, mis on kaheldamatult sotsiaalse tõrjutuse mõju ja vallandab erinevad negatiivsed tagajärjed: asukohariigist võõrandumisest kuni vägivalda langemiseni, kas toimepanija või ohvrina.
<P>
Suuniste kõrval, mis võivad aidata kohalikel ja riiklikel ametiasutustel takistada liikmesriikide arvukate vähemuste allakäiku sotsiaalsesse viletsusse, on vaja piisavaid rahalisi vahendeid, et tagada plaanide elluviimine. Tegemist pole siiski üksnes rahastamisprobleemiga. Tõeline eesmärk on luua võrdne juurdepääs tööle, haridusele, eluasemele, tervisele, sotsiaalteenustele ja kodanikuõiguste teostamiseks vajalikule keskkonnale, alustades otsustamisprotsessidest. Kõik see hõlmab integreeritud lähenemist tegevuste ühendamisele nende eesmärkide saavutamiseks. Seepärast olen isiklikult vastu romidega seotud küsimuste eest vastutuse panemisele ainult ühele Euroopa volinikule.
<P>
Kaks aastat pärast romide kaasamise tegevuskava (2005-2015) käivitamist on veel palju kohustusi, mille täitmist neid toetanud valitsused pole üldse alustanudki. Mida komisjon kavatseb selles osas ette võtta? Loodan, et nad alustavad nii kiiresti kui võimalik, kohe pärast Euroopa võrdsete võimaluste aasta lõppu, käesoleval Euroopa kultuuridevahelise dialoogi aastal.
<SPEAKER ID="412" NAME="Elly de Groen-Kouwenhoven">
fraktsiooni Verts/ALE nimel. - Härra president, romide praegune olukord sunnib mind alustama kriitikaga, täpsemalt - Euroopa Komisjon on olnud Euroopa romide küsimuste käsitlemisel aeglane ja laisk.
<P>
Ainult vaadake Euroopa Nõukogu ja OSCEd, kes on viimase kahekümne aasta jooksul loonud üksused, mis tegelevad ainult romidega seotud küsimustega. Euroopa Nõukogu on andnud romidega seonduva kohta palju konkreetseid soovitusi, ja OSCE on välja töötanud oma tegevuskava OSCE mõjupiirkonnas asuvate romide olukorra parandamiseks. Tahaksin teada, kui palju tähelepanu on komisjon ja EL liikmesriigid neile dokumentidele pühendanud, ja kas nad võtsid tõsiselt Euroopa Parlamendi ühisresolutsiooni romide kohta, või romide kaasamise kümneaastast tegevuskava.
<P>
Siiski ei ole pelk kriitika minu poliitiline stiil, ja proua Ferrero-Waldner on mulle andnud teatud põhjusi optimismiks. Seetõttu tahaksin volinikku paluda, et ta edastaks president Barroso ja kolleegiumiga uuesti kohtudes järgmise sõnumi.
<P>
Esiteks, romisid käsitleb Euroopa strateegia tuleks välja töötada nii kiiresti kui võimalik ja peaks esmajärjekorras keskenduma Euroopa romide elutingimuste parandamisele, töökohtade loomisele peaaegu 90 % ulatuses töötutele romidele, võitlusele romivaenulikkuse vastu, romide hariduse toetamisele, tervise parandamisele ja romide poliitililise kaasamise edendamisele.
<P>
Teiseks, sellise strateegia väljatöötamise hõlbustamiseks vajab Euroopa Komisjon alalist romide küsimustega tegelevat struktuuriüksust, kuhu tuleks tuua romidest töötajad. Ma loodan siiralt, et komisjon palkab romidest töötajad nende oskuste, mitte nende rahvusliku kuuluvuse alusel, nagu mõned liikmesriigid on minevikus teinud.
<P>
Kolmandaks, Euroopa Komisjoni jaoks peaks prioriteediks saama Euroopa erifondi loomine romidega seotud projektide rahastamiseks. Euroopa Parlament peaks loomulikult andma oma panuse Euroopa ühisesse tööde kogumisse romide olukorra parandamiseks. Tahaksin sellel otsustaval hetkel uuesti teha ettepaneku määrata Euroopa Parlamendi alaline raportöör romide küsimustes, kes annaks hea ülevaate ja soovitusi sellele kojale, teistele EL institutsioonidele ja liikmesriikidele.
<P>
Lisaks sellele tahaksin kuulda selles kojas valjemat romide häält. Nende huve peaksid esindama nende valitud Euroopa Parlamendi saadikud.
<P>
Lõpuks tahaksin toonitada, et romisid käsitlev Euroopa strateegia peaks väljendama ühiseid poliitilisi väärtusi, kui küsimuse all on edasine laienemisprotsess ja võitlus marurahvusluse ja paremäärmuslusega Euroopas.
<SPEAKER ID="413" NAME="Vittorio Agnoletto">
fraktsiooni GUE/NGL nimel. - (IT) Härra president, daamid ja härrad, tahaksin tänada volinikku selle eest, mida ta ütles, ja kohustuste eest, mida ta võttis, mis minu arvates langevad ühte sellega, mida Euroopa Parlament on paljudel juhtudel oma resolutsioonidega väljendanud, kuid lubadused tegutseda pole iseenesest piisavad.
<P>
Tahaksin küsida, mis vahendeid komisjon kasutab ja mida ta võib meile öelda fondide kasutamise kohta, mis on erinevate kululiikidena tänaseks tehtud liikmesriikidele kättesaadavaks romide kaasamiseks. Teiseks, kuidas komisjon kontrollib üle võetud direktiivide konkreetset rakendamist riigi tasandil? Kolmandaks, ühinen nendega, kes soovivad, et romide küsimustega tegeleks komisjonis üks konkreetne isik.
<P>
Oma riigist rääkides pean rõhutama, et seisame silmitsi väga tugeva rassismi ja häbimärgistamise lainega, mis on suunatud peamiselt romide vastu, eriti seetõttu, et Itaalia pole täielikult üle võtnud direktiivi 43/2000/EÜ etnilise diskrimineerimise kohta. Mis meetmeid kavatseb komisjon selles osas võtta? Itaalia õigusesse pole üle võetud rassilise tagakiusamise kontseptsiooni, samuti ei käsitleta rassilisest diskrimineerimisest tuleneva ahistamise tõendamiskoormuse jagamise või selle eest kaitsmise küsimusi.
<P>
Edasi küsin komisjonilt, kas see teab, et Itaalia ühes suuremas omavalitsusüksuses - nimelt Milaanos - ei saa sisserändajate, antud juhul peamiselt romide lapsed, kelle vanemate seisund ei ole seadusega selgelt määratud ja kellel pole elamisluba, õppida riiklikes koolides. See tundub mulle olevat täielikus vastuolus kõikide ELi dokumentidega, st vastuolus Euroopa Liidu põhiõiguste hartaga ja samuti lapse õigusi käsitleva resolutsiooniga, mille me täna hommikul vastu võtsime.
<P>
Lõpuks tahaksin rõhutada, et Itaalia valitsus arutab juba ei tea mitmendat dekreetseadust, mis tõepoolest puudutab ka romidega seonduvat küsimust, nimelt kas on võimalik lisada viidet majanduslikule toimetulekule põhjenduste hulka, millega õigustada teise liikmesriigi kodaniku maalt välja saatmist, antud juhul Itaaliast. Üldiste immigratsiooniküsimuste käsitlemise varjus on see dekreet tegelikult suunatud just nimelt romide vastu. Tahaksin teada teie arvamust.
<SPEAKER ID="414" NAME="Desislav Chukolov" AFFILIATION="NI">
(BG) Väärikad kolleegid, ka mina tahan sõna võtta, et lõpuks ometi saaks selles istungisaalis kuuldavaks, kuidas asjad tegelikult on ja et silmakirjalikud väited lõppeksid, vähemalt mõneks ajaks.
<P>
Mida me oleme aruteludest siiani teada saanud? Saame aru, et te muretsete Euroopa romi kogukonna pärast, mis hõlmab ka minu kodumaa Bulgaaria. Ma ei julge ettegi kujutada, et te olete praegu mures ka Bulgaaria pensionäride äärmiselt madala pensioni pärast või ausate, rasket tööd tegevate bulgaarlaste pärast, kes langevad iga päev romide poolt toime pandud kuritegude ohvriks.
<P>
Austatud Euroopa Parlamendi liikmed, tundke muret ka tõsiasja pärast, et Bulgaaria Sotsialistlik partei ostab järjekindlalt mustlaste hääli, kui Bulgaarias toimuvad valimised. Tundke muret selle pärast, et Bulgaaria sotsiaaldemokraatide koalitsioonipartnerid, rühmitus Õiguste ja vabaduste eest, kes on ka siin fraktsioonis ALDE esindatud, ostab ülejäänud hääled. Ka mustlaste omad. Tundke muret selle pärast, et rühmituse Õiguste ja vabaduste eest juht Ahmed Doghan nimetab häälte, mustlaste häälte ostmist normaalseks Euroopa tavaks.
<P>
Tundke muret selle asjaolu pärast, et Bulgaarias moodustavad mustlased 3-4 % elanikkonnast, samal ajal kui nende poolt toime pandud kuritegude osa kogu kuritegevuses on 30-40 %. Ja tegemist pole üksnes vaesuskuritegudega, mis pandi toime vaesuse tõttu. Need on äärmiselt häbematud ja jõhkrad kuriteod. Sest 79aastase vana naise vägistamine ja tapmine ei ole vaesuskuritegu. Te ju nõustute sellega?
<P>
On ilmne, et eraldatud suurtest rahasummadest pole kasu. Rahastamine ei anna tulemusi, sest see raha kaob kahtlase väärtusega fondidesse ja valitsusvälistesse organisatsioonidesse. Meie, Ataka patriootide arvates on selle probleemi lahendus kõikide seaduste järgimine igas üksikus riigis. Seaduste järgimine ilma teatud vähemuste vastu tolerantsust ilmutamata toob edu. Sest Bulgaarias ei uurita mustlaste toime pandud kuritegusid üksikasjalikult. See on fakt. Fakt, ja te veendute selles ise.
<P>
Teismeliste õdede Belneyskite tapmist ei uuritud. See vaikiti maha. Sellised juhtumid peaksid meile muret valmistama. Sest tolerantsuse ilmutamine teatud vähemuse vastu enamiku kulul ei aita edu saavutada, vaid viib vastupidisele tulemusele. Tänan teid tähelepanu eest.
<SPEAKER ID="415" NAME="Katalin Lévai" AFFILIATION="PSE">
(HU) Härra president, daamid ja härrad, olin volinik Ferrero-Waldneri sõnavõttu kuuldes rõõmus ja rõõmustasin algatuste üle, mille käivitamist võib tulevikus oodata. Tunnen, et need aitavad tõesti oluliselt romide olukorda parandada, kuid pean nõustuma oma Hollandi kolleegiga, kes väljendas kannatamatust. Ka mina olen kannatamatu, koos paljude teistega, sest olukord muutub tõesti väga aeglaselt.
<P>
Euroopas elab 7-9 miljonit romit, enamik neist väga viletsates tingimustes, ja nad võitlevad juba aastaid samade probleemidega: tõrjutus ja kaasamine, tööpuudus, eraldamise küsimus koolis ja romi naiste diskrimineerimine paljudes vormides.
<P>
Suurem osa liikmesriike ei suhtu oma riigis asuvatesse romidesse kui vähemusse, nad ei taha nende olukorda märgatavalt muuta, ja kahtlemata on viimaste aastate kogemused näidanud selle asemel radikalismi ja romivaenulikkuse uut tugevnemist nii uutes kui vanades liikmesriikides.
<P>
Tunnen seetõttu, et rohkem aega ei tohi raisata ning me vajame tõelisi muutusi ja Euroopa ühtset romide poliitikat. Ilma Euroopa romisid käsitleva poliitikata ei saa olla riiklikku romide poliitikat; me peame sellest aru saama ja sellele vastu astuma. Oleks hea, kui astuksime samme selleks, et tunnustada romide riikidevahelise vähemuse staatust, sest see on tõesti eriline staatus.
<P>
Euroopa Parlament, ja Sotsiaaldemokraatide fraktsioon selle koosseisus, on juba käivitanud tegevuskava, ning märtsis teeme Euroopas ringreisi ning korraldame konverentse, seminare ja visiite, kaasates kohalikke romisid, valitsusväliseid organisatsioone ja valitsusi, et paljastada diskrimineerimise juhtumeid, ning juhime Euroopa avaliku arvamuse tähelepanu romide viletsale olukorrale ja püüame seda parandada. Tänan teid väga.
<SPEAKER ID="416" NAME="Adrian Severin" AFFILIATION="PSE">
Härra president, romid ei ole iidse Rooma impeeriumi järeltulijad ega ka kaasaegse Rooma elanikud. Nad ei ole riigita rahvas ega rahvusvähemus. Nad on etnokultuuriline kogukond, mis peab oma hõimutraditsioone siiani kalliks, ja üleeuroopaline kogukond, mis oli eeluusaegses ja varauusaegses Euroopas orjastatud, mis saadeti fašistlike režiimide ajal hävituslaagritesse ja kommunistliku diktatuuri ajal vanglatesse. Neist said vabad Euroopa kodanikud Euroopa Liidu esimese laienemise järel pärast külma sõja lõppu ja bipolaarsuse kadumist.
<P>
Sajandite vältel alaväärtuslikuks peetud ja tõrjutud romi kogukond ei pääsenud ka Euroopa jõukuse juurde ja ta püüdis ennast kaitsta vastuhakuga Euroopa korrale. Nüüd, kus Euroopa on sisemiselt ära leppinud, peaks toimuma leppimine ka romide populatsiooniga, või kas Euroopa peaks kuulutama romid teise sordi kodanikeks ja neid vastavalt kohtlema, koondama nad taas mõnda liikmesriiki, mis muudetaks romi getodeks? Nendele küsimustele on ainult üks vastus: romide küsimus on Euroopa küsimus. See ei ole lihtne teema, vaid hiiglaslik väljakutse - ühine väljakutse, millega peame koos toime tulema. Teisiti me ei suuda sulandada romide kogukonda Euroopa ühiskonda ja Euroopa õiguskorda.
<P>
See on kultuuriline ja sotsiaalne teema. Euroopa Liit peaks leidma rahalisi vahendeid, välja töötama programme ja looma erilisi institutsioonilisi struktuure, et aidata riikide, mille romid oma asukohaks valivad, ametiasutustel pakkuda sellele kogukonnale väärilist materiaalset heaolu, nõuetekohast haridust, õiglast võimalust teistega konkureerimiseks, mis oleks vaba diskrimineerimisest, ja eksistentsi ühtset mõtet Euroopa tsivilisatsiooni osana. Me ootame Euroopa Komisjonilt õigeid samme selles suunas ja Euroopa Parlamendi täielikku teavitamist saavutatud edust.
<SPEAKER ID="417" NAME="Jan Andersson" AFFILIATION="PSE">
(SV) Härra president, volinik, me räägime tööhõive ja sotsiaalasjade komisjonis Lissaboni strateegiat arutades kõrgest majanduskasvust, tööhõive kõrgest tasemest, headest sotsiaalsetest tingimustest, heast tervishoiust, ja üks asi, mida me alati kinnitame, on see, et haridussüsteemi ja oskuste areng peab olema nende eesmärkide saavutamise juhtiv jõud. Kui me kanname kõik need sihtmärgid üle Euroopa romide vähemusele, leiame eest üllatavalt kõrge töötuse. Me leiame eest sotsiaalsed tingimused, mis pole eriti head, tervishoiu, mis pole kuigi hea, viletsad eluasemetingimused, eraldatuse ühiskonnast ja isegi eraldatud haridussüsteemi. Romide hariduse kohta kehtivad eraldi reeglid, mis ei anna neile õigust nõuetekohasele haridusele. Ometi on Lissaboni strateegia igaühe jaoks olemas.
<P>
Teil oli arvukalt häid ettepanekuid. Me toetame neid, kuid on tähtis, et strateegiale järgneks tegevuskava. Süvalaiendamisega tegelemine on oluline, kuid samal ajal peab ka komisjonis toimima koordinatsioon. On tähtis, et me vaataksime oma rahalised vahendid läbi nii, et arvesse võetaks ka romide vähemust. On oluline, et tööhõive ja hariduse ning teiste valdkondade strateegiaid välja töötades arvestaksime alati romide olukorda, et hõlmata nende vajadused eri strateegiatega.
<SPEAKER ID="418" NAME="Csaba Sándor Tabajdi" AFFILIATION="PSE">
(HU) Härra president, Euroopa Liidul ei ole vähemuste poliitikat romide, traditsiooniliste rahvusvähemuste ega migrantide vähemuste jaoks. Ma paigutan romid traditsiooniliste rahvusvähemuste hulka, kuid samal ajal peab neid ikkagi kohtlema eraldi kategooriana erilise, sotsiaalselt ebasoodsa olukorra tõttu.
<P>
Mul on väga hea meel, et kaks Ungari romide seast pärit Euroopa Parlamendi liiget, proua Járóka ja proua Mohácsi, tõstsid Euroopa Parlamendi kehastunud südametunnistusena teiste hulgas selle küsimuse, sest me mõistsime õigusega hukka Itaalias novembris toimunud sündmused. On õige, et peaksime jätkuvalt selle küsimuse juurde tagasi tulema.
<P>
Mis on Euroopa Liidu vastutus? Mulle valmistas rõõmu volinik Ferrero-Waldneri sõnavõtt. Euroopa Liidul on ka vastutus, kuid tuleb teha vahet, mis on liikmesriikide ja mis Euroopa Liidu pädevuses. Olen täiesti nõus härra Swobodaga, kes pole enam siin, mitte Austria-Ungari monarhia pärast, vaid seepärast, et tal on õigus, nimelt selles, et kohalikul tasandil otsustatakse, kas mingis tegevuses saavutatakse edu või mitte. Liikmesriik peab saama konkreetse tegevuskava. Olen uhke selle üle, et me valmistasime ette Euroopa esimese keskpika romi programmi minu valitsusasutuses. Liikmesriigile tuleb anda raha, kuid kõik küsimused tuleb otsustada kohalikul tasandil.
<P>
Mida saab EL teha? EL peaks seirama liikmesriikide tegevust ja pakkuma parimate tavade meetodit parimate lahenduste jaoks. See pole ainult raha küsimus, vaid ka küsimus, kas rahvastiku enamiku seas ja romide kogukonnas on kvalifitseeritud eksperte, kes tahaksid jätkata selle teemaga tegelemist. Euroopa tulevik sõltub vähemustest.
<SPEAKER ID="419" NAME="Paul Rübig" AFFILIATION="PPE-DE">
- (DE) Härra president, volinik, daamid ja härrad, esiteks tahaksin vastu vaielda kriitikale, et volinik Špidla on liiga laisk, et selle probleemiga tegeleda. Arvan, et see pole õige viis arutelude suunamiseks parlamendis.
<P>
On tähtis, et me keskenduksime noorte romide haridustingimuste parandamisele. Me kõik oleme tuttavad kohustusliku haridussüsteemiga ja ma usun, et keele- ja kirjaoskus ning matemaatika tundmine - lihtsalt öeldes, heaks eluks vajalikud asjad - tuleks muuta kohustuslikuks.
<P>
Teisest küljest ma muidugi mõistan, et mitte igaüks ei taha olla integreeritud. Loomulikult peame pakkuma algatusi kõigile neile, kes ei soovi meie ühiskonda integreeruda. Usun, et nendele probleemidele avatud lähenemise kontseptsioon on tulevikus peamine lahendus.
<SPEAKER ID="420" NAME="Christopher Beazley" AFFILIATION="PPE-DE">
Härra president, see debatt on esile toonud terve rea probleeme, mis tõusetuvad arutatavast teemast. Mulle tundub, volinik, et selle asemel, et meie koostame strateegia ja ütleme teistele, mida teha, oleks ehk õigem küsida romide kogukonna esindajalt.
<P>
Meie parlamendis on praegu kaks romidest saadikut. Ma mäletan ka väga kuulsat Hispaania sotsiaaldemokraadist parlamendiliiget, kes valiti 1989. aastal ja kes oli eriti tegev ja teadlik kõikides romide kultuuri küsimustes. See kultuur on osa meie kultuurist ja Euroopa tsivilisatsioonist ning peegeldab seda, millised inimesed me oleme.
<P>
Võib-olla oleks mõistlik vaadelda romi rahva ajalugu, rääkida romi kultuuri esindajatega ja küsida neilt, kuidas me saaksime kõige paremini nende väljavaateid parandada, mitte aga öelda neile, kuidas nad saavad meie ühiskonda integreeruda ja kuidas me saame kõige paremini nende sotsiaalseid vajadusi rahuldada.
<SPEAKER ID="421" NAME="Benita Ferrero-Waldner">
komisjoni liige. - (DE) Härra president, kas ma võin veel kord kokku võtta: see oli äärmiselt huvitav arutelu ja me kõik näeme väga selgelt, et sellele on vaja reageerida. Mõistan loomulikult, et te tahate nii kiiret vastust kui võimalik.
<P>
Peaksin ka ütlema, et on olemas direktiiv, direktiiv 2000/43/EÜ, mis juba tagab võrdse kohtlemise põhimõtte kohaldamise, tegemata vahet rassi või etnilise päritolu alusel, tööhõives, sotsiaal- ja haridussektoris ning seoses juurdepääsuga kaupadele ja teenustele, mis kohaldub ka romide suhtes. Usun, et see on ka siin aluspõhimõte. See direktiiv võimaldab liikmesriikides võtta positiivseid meetmeid. Siiski on õige, et liikmesriigid ei ole kohustatud neid meetmeid oma riigisisesesse õigusesse üle võtma.
<P>
Euroopa õigusakte tuleb siiski järgida, ja ma peaksin ütlema, et me oleme komisjonis langetanud kindla otsuse tagada nende rakendamine. Komisjon algatas tegelikult eelmisel aastal rikkumismenetlused 22 liikmesriigi vastu, kaasa arvatud Itaalia, härra Agnoletto, kes pole Euroopa õigusakte nõuetekohaselt rakendanud.
<P>
Mis puudutab inimeste integratsiooni tööturul, siis selleks on meie peaaegu tähtsaim vahend Euroopa Sotsiaalfond. Olulist osa meetmetest, mis on suunatud romide tööhõive parandamisele, on võimalik kaasrahastada Euroopa Sotsiaalfondi abiga. Näiteks ajavahemikus 2000-2006 eraldati umbes 275 miljonit eurot spetsiaalselt romide integreerimiseks ette nähtud projektide elluviimiseks.
<P>
Etniliste vähemuste integratsiooniga tegelev kõrgetasemeline ekspertgrupp on rõhutanud, et teatud projektide toetamine Euroopa Sotsiaalfondi kaudu, nagu näiteks programm Acceder Hispaanias, on romide aktiivse integratsiooni suurepärased mudelid. Tahaksin seetõttu korrata tungivat palvet igale riigile kasutada seda võimalust. Nõustun härra Swobodaga, et tähtsat rolli mängivad mitte ainult riikide ametiasutused, vaid sageli ka kohalikud organisatsioonid.
<P>
Nagu teame, on romide sotsiaalne tõrjutus keeruline nähtus ja seetõttu on sellega tegelemiseks vaja kõiki nende elu tähtsamaid tahke puudutavat järjepidevat lähenemist. See hõlmab hariduse, tööhõive, tervise, eluaseme ja infrastruktuuri. See lähenemine nõuab tõhusat koordinatsiooni Euroopa institutsioonide tasandil. Olen veendunud, et järgmisel aastal saavutatakse nende meetmete abil tõeline edasiminek.
<P>
Olen loomulikult kuulnud, et paljud teist - mitte kõik - sooviksid, et selle teemaga tegeleks konkreetne volinik, ja loomulikult annan ma selle sõnumi edasi oma kolleegile härra Špidlale. Kuid sellega kaasneb suur hulk erinevaid teemasid ja seetõttu on kõige tähtsam tõhus koordinatsioon. Te saate kindlasti üks kord veel härra Špidlaga teisest küsimusest rääkida.
<P>
Tahaksin väga lühidalt rõhutada mõnda teemat, mis tõsteti käesoleva debati käigus. Nende seas on küsimus, kuidas kulgeb dialoog kodanikuühiskonnaga ja samuti romidega. Usun, et dialoog kui selline - ja eriti romisid ja nende lapsi puudutavad tegevussuunad - on ühelt poolt väga tähtis mittediskrimineerimise põhimõtte tagamiseks, ja teiselt poolt võitluseks töötusega ja sotsiaalse arengu edendamiseks piirkondades, kus romid elavad, samuti barjääride lammutamiseks, mille on püstitanud peamiselt enamiku mõtteviis, nii et romisid tunnustataks Euroopa kultuuri loomuliku osana.
<P>
Olen ühel meelel kõikide siinolijatega, kes selle küsimuse tõstsid.
<P>
Ma ise - ja kõik need, kes mind tunnevad, teavad, et see on võib-olla minu hobi väljaspool poliitikat - olen alati pooldanud inimõiguste alast haridust. See on sallivuse haridus. Saan üksnes öelda, et seetõttu käsitlen kindlasti inimõiguste alase hariduse teemat, mis on minu jaoks nende suuniste seisukohalt tohutult tähtsad.
<P>
Proua de Groen-Kouwenhoven, saan praegu öelda, et komisjon on võib-olla aeglane, kuid kindlasti mitte laisk. Kui te näete, et Euroopa Ülemkogu ja eriti OSCE on koostanud arvukalt programme, peamiselt Euroopa Komisjoni toetusega, siis mõistate, et kõikidele kavatsustele ja eesmärkidele lähenetakse kohati väga positiivselt.
<P>
Minu viimane märkus puudutab riikidevahelise vähemuse teemat. Siin tahaksin lihtsalt öelda, et arvesse tuleks võtta asjaolu, et Euroopa Liidul ei ole volitusi liikmesriikides asuvate vähemuste määratlemiseks. Te teate ka, et selles kontekstis tuleks meeles pidada, et sotsiaalpoliitika meetmeid ei kujundata etnilist päritolu arvestades, vaid individuaalseid vajadusi silmas pidades. Kuid nagu teate, on eelkõige liikmesriikidel väga erinevad arusaamad selle kohta, mis on vähemus ja kuidas vähemust määratleda. Seetõttu ei saa küsimust väga kiiresti lahendada. Mis muusse puutub, siis edastan teie märkused suurima heameelega. Te saate kindlasti varsti selle kohta suunised.
<SPEAKER ID="422" NAME="President">
Mõttevahetus on lõppenud.
<P>
Hääletamine toimub neljapäeval, 31. jaanuaril 2008.
<P>
Kirjalikud avaldused (artikkel 142)
<SPEAKER ID="423" NAME="David Martin " AFFILIATION="PSE">
kirjalikult. - On selge, et romid on Euroopa Liidus hooletusse jäetud vähemus; me ei saa lubada, et see jätkuks. Ma toetan täielikult oma kolleege, nõudes, et komisjon selle küsimusega aktiivsemalt tegeleks. Meil on tekkinud olukord, kus ühiskonna grupp, mida peetakse suurimaks etniliseks vähemusrühmaks ELis, elab alla igasuguste standardite jäävates tingimustes, ning kelle kaitsmise ja abistamisega on meil raskusi. Komisjon peaks konkreetselt ja kiiresti tegutsema, et kaasa aidata romide kogukonda sulandumisele kõikides ühiskonnaelu aspektides, olgu see majanduslik, sotsiaalne või poliitiline. EL peab selles küsimuses juhtimise enda kätte haarama.
