<CHAPTER ID="004">
Arengukoostöö rahastamisvahend - Rahastamisvahend demokraatia ja inimõiguste edendamiseks kogu maailmas (määruse (EÜ) nr 1889/2006 muutmine) - Arengukoostöö rahastamisvahend (määruse (EÜ) nr 1905/2006 muutmine) - Rahastamisvahendi loomine koostööks tööstusriikidega (määruse (EÜ) nr 1934/2006 muutmine) (arutelu) 
<SPEAKER ID="008" NAME="Juhataja">
Järgmine päevakorrapunkt on ühine arutelu järgmistel teemadel:
<P>
arengukomisjoni nimel Charles Goerensi esitatud soovitus teisele lugemisele arengukoostöö rahastamisvahendi kohta [16447/1/2010 - C7-0424/2010 -;
<P>
väliskomisjoni nimel Barbara Lochbihleri ja Kinga Gáli esitatud soovitus teisele lugemisele nõukogu esimese lugemise seisukoha kohta eesmärgiga võtta vastu Euroopa Parlamendi ja nõukogu määrus, millega muudetakse määrust (EÜ) nr 1889/2006 rahastamisvahendi loomise kohta demokraatia ja inimõiguste edendamiseks kogu maailmas [16446/1/2010 - C7-0427/2010 -;
<P>
arengukomisjoni nimel Gay Mitchelli esitatud soovitus teisele lugemisele arengukoostöö rahastamisvahendi kohta (määruse (EÜ) nr 1905/2006 muutmine) [16442/1/2010 - C7-0426/2010 -;
<P>
rahvusvahelise kaubanduse komisjoni nimel Helmut Scholzi esitatud soovitus rahastamisvahendi loomise kohta koostööks tööstusriikidega (määruse (EÜ) nr 1934/2006 muutmine) [16442/1/2010 - C7-0426/2010 -.
<SPEAKER ID="009" NAME="Charles Goerens">
raportöör. - (FR) Austatud juhataja! Täna on teisele lugemisele esitatud ettepanek määruse kohta, millega kehtestatakse Aafrika, Kariibi mere ja Vaikse ookeani piirkonna (AKV) riikide banaanisektori kaasnevate meetmete programm.
<P>
Lubage mul meelde tuletada, et me nõudsime esimesel lugemisel võimalikult paljusid kaasnevaid meetmeid banaane eksportivatele riikidele, kelle olukord muutub hullemaks, kui jõustub WTO raames USA ja Ladina-Ameerika tootjatega sõlmitav leping, mis lõpetab kaubandusvaidluse banaanidelt makstava tollimaksu üle. Lepingu kohaselt vähendatakse banaanide impordimakse järk-järgult 2017. aastaks 176 eurolt tonni kohta 114 euroni tonni kohta.
<P>
Kuid AKV riikidest pärit banaanide puhul on endist viisi ette nähtud tollimaksuvaba pääs Euroopa Liitu. Nende riikide olukorra halvenemine pärast kaubanduslepingu jõustumist on sundinud neid pidama Euroopa Liiduga läbirääkimisi banaanisektori kaasnevate meetmete üle.
<P>
Meie arengukomisjon, mille raportöör ma olen, suutis tagada, et esimesel lugemisel võeti vastu järgmised esialgsesse teksti tehtavad muudatused.
<P>
Esiteks, rõhk on asetatud vaesuse kaotamisele ja elutingimuste parandamisele, mis on soovitatud meetmete peamine eesmärk.
<P>
Teiseks, nende meetmetega saavad toetust peamiselt väiketootjad ja -ettevõtjad.
<P>
Kolmandaks, määruses pööratakse erilist tähelepanu keskkonna-, tervise- ja tööstandarditele.
<P>
Neljandaks on sisse viidud läbipaistvad kriteeriumid vahendite jaotamiseks.
<P>
Viimaseks, kokku on lepitud vahehindamises, mis tuleb korraldada 18 kuud enne programmi lõppu.
<P>
Lisaks on Euroopa Parlament ja nõukogu jõudnud kokkuleppele kaasnevate meetmete 2010. ja 2011. aasta rahastamises. Kõik need edusammud vastavad igati AKV riikide ootustele. Ainsana valmistab probleeme horisontaalne küsimus, mis puudutab delegeeritud õigusaktide kohaldamist arengukoostöö rahastamisvahendi puhul. Meie nõudmisi toetab meie tõlgendus Lissaboni lepingu artiklist 290.
<P>
Euroopa Parlament soovib, et tal oleks sõnaõigus nende strateegiliste otsuste puhul, mille komisjon võtab seoses välistegevuse rahastamisega. Seni on nõukogu keeldunud andmast parlamendile väljateenitud rolli korraldada rahastamisvahendite toimimist.
<P>
Asjad tuleb selgeks rääkida ning ma väidan väga kindlalt, et me ei ole nõus sellega, et meid nimetatakse probleemitekitajaks. Parlament ja arengukomisjon tõestavad seda on igapäevase töö käigus. Seepärast kutsun oma kolleege üles jääma kindlaks esimesel lugemisel vastu võetud seisukohale ning hääletama ülekaalukalt teksti poolt, mille olen neile heakskiitmiseks esitanud.
<SPEAKER ID="010" NAME="Barbara Lochbihler">
raportöör. - (DE) Austatud juhataja! Inimõiguste tagamine, demokraatlike struktuuride edendamine ja arendamine ning korruptsiooniga võitlemine on nende inimeste peamised nõudmised, keda me Tuneesia, Egiptuse ja Jeemeni tänavatel meelt avaldamas näha võime. Nad teevad seda rahumeelselt ning loodavad seeläbi saavutada muutust, nii et Magribi ja Araabia maailma inimesed saaksid maksma panna oma õiguse sõna- ja pressivabadusele, oma õiguse vabadele valimistele ja oma õiguse kodanike osalusele. Nende õiguste rakendamine on just see, mida selle demokraatia ja inimõiguste edendamiseks ette nähtud rahastamisvahendiga soovitakse parandada. Siiani on selle vahendi kasutamine nimetatud riikides olnud piiratud, sest sealsed tingimused on sellised, et üldiselt võivad eriarvamusel olevad inimesed oodata tagakiusamist ja piinamist.
<P>
Mul on väga hea meel asjaolu üle, et nagu me eile töörühma kohtumisel kuulsime, on Euroopa Komisjon teinud juba üksikasjalikke plaane kasutamaks rahastamisvahendit nii, et tulevikus on olemas lühiajalised, keskpikad ja pikaajalised projektid, mida saab kasutada Tuneesia demokraatlikuks muutmise toetamiseks. Oleks hea, kui me suudaksime tulevikus välja töötada selle põhjal mudeli, mida saaks kasutada ka siis, kui teistes riikides peaks selline põhjapanev muutus toimuma. Ma loodan väga, et Euroopa Komisjon võtab arvesse Tuneesias käinud parlamendidelegatsiooni soovitusi, näiteks neid, mis puudutasid kohtusüsteemi reformi.
<P>
Demokraatia ja inimõiguste edendamise rahastamisvahend on üles ehitatud nii, et sellega suudetakse toetada neid ühiskondlikke organisatsioone, mis töötavad inimõiguste olukorra parandamise nimel. Nendeks võivad olla valitsused, rahvusvahelised inimõiguste institutsioonid või üksikisikud, kes vajavad toetust inimõiguste kaitsjatena. Kokkuvõttes on tegemist hea struktuuriga, sest see muudab võimalikuks tegutseda teatavates olukordades asjaomase valitsuse nõusolekuta. Ma ei arva, et see sekkuks mingil moel siseküsimustesse, sest inimõigustele on omane, et me peame olema võimelised hakkama vastu riigi sunnile ja riigi vägivallale rahvastiku vastu - iga üksiku kodaniku vastu.
<P>
Loomulikult peame vaatama läbi kõik projektid ning samuti inimõiguste ja demokraatia rahastamisvahendi prioriteedid ning hindama neid korrapäraselt ja kriitiliselt. Praegu on rahastamisvahend veel suhteliselt uus. Seega ei olnud hindamine mõttekas, sest see ei annaks meile oluliselt midagi. Seda tähtsam on nüüd valmistuda tulevaseks laiaulatuslikuks hindamiseks ja teha see teoks. Eesmärk peab olema selgitada üksikute meetmete mõju ning võimaldada meil vajaduse korral järele mõelda prioriteetide ja töömeetodite üle.
<P>
Kõnealune rahastamisvahend lähtub aluspõhimõttest, et kõik rahastamisvahendid peaksid üksteist vastastikku täiendama. Kuid ikkagi juhtub tegelikult nii, et seda suhteliselt väikesemahulist rahastamisvahendit kasutatakse selliste projektide jaoks, mida võiks ilmselgelt toetada geograafilisest rahastamisvahendist. See küsimus kerkib ka inimõiguste valdkonna dialoogide puhul. Sellepärast ei tohiks me kohe kindlasti nõustuda mingite kärbetega selle väikese rahastamisvahendi puhul ning me peame seisma ka selle eest, et seda vahendit ei kasutataks selliste projektide rahastamiseks, mis ei ole asjakohased.
<P>
Peale selle sooviksin öelda üht-teist delegeeritud õigusaktide teemal - tegemist on küsimusega, kus me peame jõudma kokkuleppele kõikide rahastamisvahendite puhul. Paljude poliitikavaldkonda puhul - näiteks keskkond ja transport - ei ole küsimustki sellest, mida võib käsitada delegeeritud õigusaktina. Kuid välispoliitikas on see vägagi vaieldav. Siiski on äärmiselt oluline - eelkõige pärast Lissaboni lepingu jõustumist -, et meil kui Euroopa Parlamendil oleks kaasotsustusõigus välispoliitikas rahastamisvahendite programmide strateegilise fookuse tasandil.
<SPEAKER ID="011" NAME="Kinga Gál">
raportöör. - (HU) Austatud juhataja, lugupeetud Euroopa Komisjoni esindajad, kallid kolleegid! Kõik see, mida minu kaasraportöör Barbara Lochbihler ütles, on äärmiselt oluline, kui me mõtleme sellele, et praegune pingeline rahvusvaheline olukord - pean silmas eile käsitletud Põhja-Aafrika juhtumeid ning Tuneesiat ja Egiptust - näitab, et tähelepanu, mida me pöörame näiteks sellele inimõiguste rahastamisvahendile, on tõepoolest oluline ning selle vahendi mõju võib tegelikult konkreetses kohas olla tähtis. See on just esimene oluline põhjus, miks parlament nõuab selle rahastamisvahendi puhul kontrolliõigust.
<P>
Eelmise aasta oktoobris esimese lugemise käigus toimunud arutelul käsitletud sisuliste küsimuste puhul, mille eesmärk on edendada kohalike valitsusväliste organisatsioonide ülitähtsat tegevust, olid institutsioonid üksmeelel. Nüüd, teisel lugemisel, tuleb käsitleda küsimuse teist poolt, milleks on nimelt saavutada institutsioonidevahelises arutelus kokkulepe parlamendi õiguse üle teostada demokraatlikku kontrolli. On üldiselt teada, et rahastamisvahendite küsimus - sealhulgas selle demokraatia ja inimõiguste edendamise rahastamisvahendi küsimus - on olnud institutsioonidevahelise võitluse objekt juba terve aasta.
<P>
Lissaboni lepinguga tugevdati Euroopa Parlamendi õigust teostada demokraatlikku kontrolli. See tähendab tegelikult delegeeritud õigusakte, mida meie arvates tuleb nüüd praeguses situatsioonis jõustada ja kohaldada. See konkreetne pakett - delegeeritud õigusaktide juhtum - võib olla esimene oluline näide sellest, et Euroopa Parlamendi roll on 1. detsembrist 2009 tõepoolest suurenenud. Seega teisel lugemisel ja suure tõenäosusega ka sellele järgneva lepitusmenetluse käigus võitleme meiegi selle eest, et tunnistataks Euroopa Parlamendi õigust demokraatlikule kontrollile ning mina ja mu kolleegid usuvad, et see on asjakohane just nimelt demokraatia ja inimõiguste edendamise rahastamisvahendi puhul. Seda sellepärast - nagu me just kuulsime -, et kõnealuse rahastamisvahendi eesmärk on aidata kaasa inimõiguste ja õigusriigi edendamisele ja demokraatia kaitsmisele ning me edendame konkreetseid õigusi, näiteks võitleme naiste ja laste õiguste eest, ning oleme vastu surmanuhtlusele, piinamisele ning julmale, ebainimlikule ja alandavale kohtlemisele. Meie eesmärk on aidata inimõiguste kaitsjaid nende töös, mida nad teevad kõige võimatumatel tingimustel. See on teine põhjus, miks see rahastamisvahend on eriti oluline. Sellest saavad toetust valitsusvälised organisatsioonid, mis mõnes riigis on tõsiselt ebasoodsas olukorras. See kõik tõestab, et meil, Euroopa Parlamendil, peaks olema sõnaõigus strateegia ja raamprogrammide vormimisel ning tulevikuplaanide kavandamisel, sest me suudame astuda tõsisemaid samme iga-aastase seire kaudu, selmet meie arvamust küsitakse lihtsalt kaheaastaste rahastamistsüklite tagant. See on see, millele me palume teie toetust, nii et me võiksime nüüd, pärast Lissaboni lepingu jõustumist, toimida tõepoolest ka aluslepingust lähtuvalt ning ma usun, et nii Euroopa Komisjon kui ka nõukogu mõistavad selle olulisust eesseisva lepitusmenetluse jooksul.
<SPEAKER ID="012" NAME="Helmut Scholz" LANGUAGE="DE">
Lugupeetud juhataja, austatud volinik, kallid kolleegid! Rahastamisvahendit koostööks tööstus- ning teiste suure sissetulekuga riikide ja territooriumitega muudetakse selle parlamendi ametiajal fundamentaalselt. Kavatseme ühiselt eraldada kuni 348 miljonit eurot koostööks sellistes valdkondades nagu teadusuuringud, akadeemilised vahetusprogrammid - sealhulgas Erasmus Mundus -, kultuur, keskkonnakaitse ja taastuvenergia ning samuti kahepoolsete kaubandussuhete stimuleerimiseks. Erilist tähelepanu tuleks pöörata väikestele ja keskmise suurusega ettevõtjatele.
<P>
Uue aspektina on nüüd võimalik rahastada ICI Plusi kaudu projekte arenguriikides - ning eelkõige selliseid projekte, mis ei kuulu arenguabi meetmete üldmõiste alla. Nende hulka kuuluvad sellised projektid ja meetmed nagu Euroopa õpilaste saatmine Aafrika, Aasia või Ladina-Ameerika ülikoolidesse - ning see on täiesti uus element. Praegusel ajal, mil ELil lasub suurem kohustus korraldada oma koostöö partnerluse vaimus ümber üha kasvava arvu riikidega, on eriti tähtis jätta neile riikidele ruumi, et nad saaksid ise oma arengusuunad seada.
<P>
Määruse ümbersõnastatud versioonis tuleb selgelt sõnastada selle geograafilise reguleerimisala laienemisest tulenevad võimalused ja probleemid. Määruses sätestatakse sõnaselgelt, kes, mis eesmärgil ja millistel tingimustel võib saada rahalist abi. Määruses täpsustatakse teise uue elemendina, et rahaliste vahendite eraldamisel tuleb tagada partnerriikide vastavus Rahvusvahelise Tööorganisatsiooni põhilistele tööstandarditele ning see, et nad näevad vaeva kasvuhoonegaaside heitkoguste vähendamisega, mis on oluline kliimamuutusevastases rahvusvahelises võitluses.
<P>
Samavõrd tähtis on, et õigusriigi põhimõtte austamine ja inimväärikuse tagamine töös lisatakse koostöö eesmärkide hulka. Kuna me kavatseme minna teisele lugemisele, siis lubage mul veel kord väita, et minu arvates on ülimalt tähtis tagada, et rahalise abi andmisel ei tehtaks mingeid mööndusi Euroopa Liidu aluspõhimõtetes. Arenguriikides projektide edendamisel tuleb tulevikus tähelepanu pöörata poliitika sidususele ning eelkõige poliitika ühtlustamisele meetmetega, mille eesmärk on võidelda toidukriisiga. Esimesel lugemisel toimunud täiskogu hääletusel otsustati - olenemata väikesest enamusest -, et ühtegi siiani arenguabiks eraldatud rahalist vahendit ei tohiks kasutada ICI Plusi jaoks.
<P>
Teisele lugemisele minnes oleme selles küsimuses ja ka kõikide rahastamisvahendite puhul üha enam üksmeelel. Pärast edukaid kompromissläbirääkimisi nõukogu ja Euroopa Parlamendi vahel oleme kohandanud ICI Plusi tulevikuprobleemidele. Kõik sisulised küsimused on nüüdseks saanud täiskogu enamuse heakskiidu. Siiani on kõik hästi läinud - või nii vähemalt tundub. Siiski ei ole veel selge, kuidas me tuleme tulevikus toime Lissaboni lepingu jõustumisest tuleneva volituste jagamisega kahe seadusandliku ELi organi vahel ning seda eelkõige liidu pädevusse antud rahvusvahelise kaubanduspoliitika valdkonnas. Siin on kaalul demokraatia ning konkreetsemalt delegeeritud õigusaktid - Euroopa Parlament ning Euroopa Komisjon ja nõukogu on selles küsimuses endist viisi eriarvamusel.
<P>
Milles on küsimus? Tahame teha seda, mida peame oma kohuseks valijaskonna ees. Tahame kontrollida, kas mitmeaastane strateegiline planeerimine Euroopa välisteenistuses ja Euroopa Komisjonis meie eeskirjade rakendamiseks on kooskõlas seadusandja tahtega. Varem on komisjon kahjuks liiga sageli võtnud hoiaku, et te võite paberile ükskõik mida kirja panna. Lissaboni lepinguga antakse meile uus roll ja ülesanne seadusandjana ning me nõuame vetoõigust. Välispoliitika rahastamisvahendite raportöörid, komisjonide esimehed ja fraktsioonide juhid on juba kokku leppinud, et me peame võitlema selle demokraatliku õiguse eest.
<P>
Austatud volinik, lugupeetud kolleegid! Senine käitumine näitab, et mitte kõik kolm Euroopa Liidu organit ei ole seda põhimõtet tunnustanud. Seepärast kaitseme täna jõuliselt oma kontrolliõigust, sest tulevikus peab Euroopa Komisjon tuginema oma planeerimistegevuses sellele, mida seadusandja on sätestanud, mitte aga oma teatistele.
<SPEAKER ID="013" NAME="Karel De Gucht">
komisjoni liige. - Austatud juhataja! Olen siin, et asendada teisel välissuhete rahastamisvahendeid käsitleval arutelul Andris Piebalgsi, kes on välismaal täitmas pikalt plaanitud kohustusi.
<P>
Kõigepealt sooviksin tänada raportööre Kinga Gáli, Barbara Lochbihlerit, Gay Mitchelli, Helmut Scholzi ja Charles Goerensit. Oleme nende dokumentide puhul väga edukat koostööd teinud ning kui delegeeritud õigusaktide küsimus kõrvale jätta, on kolm asjaomast institutsiooni sisulistes küsimustes suuresti üksmeelel.
<P>
Ülejäänud lahendamata küsimused tulenevad uues lepingus sätestatud laiematest institutsioonidevahelistest suhetest. Oleme nüüd keerulises poliitilises ja tegevuslikus pöördepunktis, mida välismaised partnerid ei mõista, sest alusaktide rakendamine on ELi siseküsimus.
<P>
Kuigi kaubandusvolinikuna ei vastuta ma ühegi kõnealuse rahastamisvahendi eest, toetatakse nende abil siiski väga mitmeid ELi poliitikaeesmärke, sealhulgas kaubandust, ning need rahastamisvahendid võimaldavad meil jääda välispoliitikas aktiivseks.
<P>
Pärast viimast arutelu oktoobris sai aasta otsa, ilma et esimesel lugemisel oleks kokkuleppele jõutud. Olukord on teile tuttav. Parlament ootab, et strateegiadokumentide ja mitmeaastaste tegevuskavade vastuvõtmise suhtes kohaldataks aluslepingu artiklit 290, milles nähakse ette delegeeritud õigusaktide menetlus. Kuid esimese lugemise kohta võetud seisukohas lükkas nõukogu tagasi teie muudatusettepanekud, mis olid seotud delegeeritud õigusaktidega.
<P>
On väga tähtis, et jõuaksime kokkuleppele varsti, eelkõige ICI Plusis ning banaanisektori kaasnevates meetmetes. Vastupidisel juhul ei suuda komisjon asjaomast eelarvet rakendada.
<P>
Konkreetselt ICI Plusi puhul arvan, et kõik on ühel meelel, et see rahastamisvahend on kavandatud eesmärgiga edendada ELi huve tööstusriikides, kellest mõned on põhilised strateegilised partnerid ega oota, millal me suudame oma haldusküsimused lahendada. Meie jäetud tühimike täitmiseks on tihe konkurents, olgu siis energiakoostöö, ettevõtlustoetuse, digitaalarengu tegevuskava vms valdkonnas.
<P>
Banaanisektori kaasnevate meetmete puhul võin rõhutada vaid seda - lootes oma mõningale mõjuvõimule kaubandusvolinikuna -, et need on terviklikult seotud Genfi banaanikaubanduslepinguga, millega lõpetati meie pikim kaubandusvaidlus WTOs, ning üldise tolli- ja kaubanduskokkuleppega, mis kehtis peaaegu 20 aastat.
<P>
Kaasnevate meetmete eesmärk on toetada kümmet banaane eksportivat AKV riiki, et nad suudaksid kohaneda Genfi lepingu tulemusel vähenenud soodusmarginaaliga. Seepärast on äärmiselt tähtis, et säilitaksime ELi usaldusväärsuse läbirääkijana rahvusvahelise kaubanduse küsimustes, pidades kinni oma kohustustest ning praegusel juhul võlgneme seda eelkõige banaane eksportivatele AKV riikidele.
<P>
Vaadelgem maailma toidukaubanduse laiemat pilti ning neid raskusi, millega peavad silmitsi seisma mõned riigid, kes sõltuvad suurel määral ühe või paari toote eksporditulust. Leian tõesti, et siin on tegemist kiireloomulise küsimusega.
<P>
Mõistan parlamendi soovi olla kaasatud strateegiliste dokumentide koostamisse ja mitmeaastasesse programmitöösse. Euroopa Komisjon on esitanud ettepanekud eesmärgiga edendada parlamentaarset kontrolli ning pakub muid kompromisslahendusi, kuid ei parlament ega nõukogu ole nende puhul vedu võtnud.
<P>
Olen täna siin, et kinnitada taas kord seda pühendumist, mida Catherine Ashton ja Andris Piebalgs väljendasid teile eelmise aasta oktoobris praktiliste poliitiliste lahenduste otsimise puhul. Tehkem nii, et nõukogu, komisjon ja parlament koostöös saavutaksid kokkulepitud tulemused nüüd, teise lugemise jooksul, ning pühendugem kõik eesmärgipäraselt selle saavutamisele.
<P>
Kui viivitame veel kauem, toob see endaga kaasa eelarvelised, poliitilised, õiguslikud ja isegi sotsiaalmajanduslikud tagajärjed. Kui Lissaboni lepinguga muudeti komiteemenetluse süsteemi ja anti Euroopa Parlamendile uued volitused, anti ühtaegu ELile ka suurem roll ja uued struktuurid, et teha välispoliitikat sidusamal ja laiaulatuslikumal viisil, kaasates sellesse ka rohkem kodanikke. Ma tänan teid tähelepanu eest ning ootan põnevusega arutelu.
<SPEAKER ID="014" NAME="Maurice Ponga">
fraktsiooni PPE nimel. - (FR) Lugupeetud juhataja, austatud kolleegid. Täna langetab Euroopa Parlament teist korda oma otsuse arengukoostöö rahastamisvahendi üle, millega kehtestatakse banaanisektori kaasnevad meetmed põhilistele banaane eksportivatele AKV riikidele. Kõnealused kaasnevad meetmed on õigustatud, sest AKV riikidele antud tariifsed soodustused vähenesid pärast seda, kui 2009. aasta detsembris sõlmiti Ameerika Ühendriikide ja Ladina-Ameerika riikidega Genfi leping. Siis andis Euroopa Liit lubaduse anda AKV riikidele 190 miljonit eurot, et aidata neil selle uue konkurentsiga toime tulla.
<P>
Esimesel lugemisel muutsime nii Euroopa Komisjoni ettepaneku vormi kui ka sisu. Nõukogu ei nõustunud meiega vormis ning seepärast esitati määrus täna teisele lugemisele. Nõukogu ei tahtnud tõepoolest lubada delegeeritud õigusaktide menetluse kasutamist strateegiadokumentide ja mitmeaastaste näidisprogrammide puhul ning keeldus seega rakendamast Lissaboni lepingus sisalduvaid muudatusi. Parlament otsustas tegutseda kiiresti ning see on ülimalt oluline.
<P>
Saadame seega AKV riikidele tugeva poliitilise sõnumi. Euroopa Parlament toetab neid ning teeb kõik endast oleneva, et tagada 190 miljoni euro eraldamine võimalikult kiiresti. Samas edastame sõnumi ka nõukogule. Euroopa Parlament kaitseb talle Lissaboni lepingus ette nähtud eelisõiguseid. Pall on nüüd nõukogu väljakupoolel. Euroopa Liit võttis kohustuse AKV riikide ees. Seepärast peaks nõukogu toetama ELi kohustuste täitmist, nagu parlament on seda teinud.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="015" NAME="William" AFFILIATION="The Earl of) Dartmouth  (EFD">
Austatud juhataja! Kas Maurice Ponga on mõnikord mõelnud, et ELi maksumaksja ja eelkõige Briti maksumaksja võib eelistada 190 miljoni euro külmutamist määramata ajaks?
<SPEAKER ID="016" NAME="Maurice Ponga" AFFILIATION="PPE">
(FR) Lord Dartmouth! Ma tänan teid küsimuse eest. Ütleksin vaid seda, et on olemas kehtivad rahvusvahelised kokkulepped, mis nõuavad, et Euroopa Liit investeeriks oma suhetesse AKV riikidega ning see on üks neist kokkulepetest, mida Euroopa Liit peab pidama prioriteetseks. Mina isiklikult ei ole kunagi arvanud, et see 190 miljonit tuleks külmutada.
<SPEAKER ID="017" NAME="Patrice Tirolien" LANGUAGE="FR">
Lugupeetud juhataja! Täna meie parlamendi ühehäälselt vastu võetud otsus näitab, kui oluline on rakendusvolituste küsimus selle parlamendi jaoks. Kuid pöördudes tagasi banaanisektori kaasnevate meetmete juurde, on see kokkulepe häbiväärne banaane eksportivate AKV riikide jaoks. Tõepoolest - aasta pärast seda, kui need riigid said Euroopa Komisjonilt seaduslikult kompensatsiooni, ei ole nad raha ikka veel kätte saanud, kuigi Genfi leping halvendab nende olukorda märgatavalt.
<P>
Seepärast pöördun täna nende poole, kui ma ütlen, et just sellepärast soovime veelgi enam jääda kindlaks oma nõudmisele, et sel parlamendil oleks sõnaõigus ELi strateegiate ja üldiste välisabisuuniste puhul. Me ei kavatsegi langeda komisjoni ja nõukogu seatud lõksu. Euroopa otsuste läbipaistvus peab olema meie töö üks eesmärk. Selline on aluslepingu eesmärk ja ajaloost tulenev põhimõte.
<SPEAKER ID="018" NAME="Nirj Deva">
fraktsiooni ECR nimel. - Lugupeetud juhataja! Sellel teemal on nii tehniline külg kui ka inimlik, vaesusega seotud külg. Selles ühises arutelus sooviksin ma kõigepealt öelda nõukogule, et parlamendi ülesanne on jälgida ja kontrollida ning uurida avatult, läbipaistvalt ja vastutustundlikult seda, kuidas me kulutame maksumaksja raha rahvusvahelise arengu heaks.
<P>
Kui nõukogu ei suuda seda tunnistada ega nõustu, et delegeeritud õigusaktid peaksid läbima parlamendi sisemised menetlused, nii et parlament saaks abiks olla oma kontrolliõiguse kaudu, siis mida põrgut me siin teeme? Miks me oleme siin, kui meil ei lubata anda oma hääletajatele, valijatele ja maksumaksjatele aru selles raha kasutamise kohta, mille nad annavad heas usus komisjoni kaudu rahvusvahelisele arengule kulutamiseks?
<P>
Teiseks, banaanide küsimuses - kus parlamendi seisukohti tuleks samuti arvesse võtta - on Euroopa maksumaksja juba mõlemas mõttes kaotanud. Meil oli vabakaubandusleping, mis on praeguseks prügikasti visatud, ning nüüd ei ole meil midagi muud üle jäänud, kui maksta neile banaane eksportivatele riikidele taas kord hüvitist ja kompensatsiooni.
<SPEAKER ID="019" NAME="William  Dartmouth" AFFILIATION="The Earl of">
fraktsiooni EFD nimel. - Austatud juhataja! Kõigi nelja täna parlamendile esitatud rahastamisvahendi kohta on olemas usaldusväärselt kõlav põhjendus.
<P>
Kuid kokkuvõttes on nende kõigi ühine eesmärk edendada ja propageerida Euroopa Komisjoni poliitilist ja välispoliitika tegevuskava. Volinik tegi selle enne väga selgeks talle omase täpsuse ja selgusega ning ma tänan teda selle eest.
<P>
Nüüdseks teame kõik, kes selle kõige eest maksma hakkab: kitsikuses olev maksumaksja ja loomulikult Briti maksumaksja - ja nagu ikka, ebaproportsionaalselt. Nende rahastamisvahendite täpne maksumus ei ole ikka veel teada, hoolimata minu kolleegide eile ja täna hommikul tehtud parimatest jõupingutustest.
<P>
Komisjon on meie inimeste rahaga taas kord pillav ja vastutustundetu ning seepärast ei kavatse me toetada ühtegi ettepanekut.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="020" NAME="Jörg Leichtfried" AFFILIATION="S&amp;D">
(DE) Lugupeetud juhataja, austatud lord Dartmouth. Mulle torkas just pähe, et te püüate alati viidata oma sõnavõttudes Briti maksumaksjale. Sooviksin teada, kas te tõepoolest näete end esindavat Ühendkuningriigi väikest inimrühma või kas te tunnete end üldse Euroopa Liidu esindajana?
<SPEAKER ID="021" NAME="William" AFFILIATION="The Earl of) Dartmouth  (EFD">
Austatud juhataja! Ma mainisin oma sõnavõtus nii ELi kui ka Briti maksumaksjat. Mind valisid siiski britid, mitte aga kuskil mujal elavad inimesed. Seega pean oma esmaseks kohuseks esindada Briti maksumaksjat. Muretsen loomulikult ka teiste riikide - ka teie riigi, nimelt Austria kui panustava riigi - kitsikuses olevatele maksumaksjate pärast, kelle raha samuti raisatakse nende edevate ja õrnade impeeriumide ehitamiseks.
<SPEAKER ID="022" NAME="Franziska Katharina Brantner">
fraktsiooni Verts/ALE nimel. - Austatud juhataja! Soovin käsitleda mõnda punkti. Kõigepealt sooviksin tõstatada välisvaldkonna rahastamisvahendite paindlikkuse küsimuse.
<P>
Viimaste nädalate ja kuude jooksul oleme näinud paljusid ettenägematuid katastroofe ja sündmusi ning välistegevuse rubriigis ei ole meil enam peaaegu üldse rahalisi vahendeid, kuid finantsraamistiku lõpuni on veel mitu aastat. Samas on meil üks paindlik rahastamisvahend, nimelt stabiliseerimisvahend, mida siis sageli kasutatakse muudel eesmärkidel, mitte aga selleks, milleks see algselt loodi.
<P>
Arvan, et võime nõustuda, et me vajame välispoliitika rahastamisvahendite puhul suuremat paindlikkust, ent me peame rõhutama, et suudame selle saavutada vaid koos samaaegse demokraatliku kontrolliga. Vaidleme praegu selles küsimuses ning me peame andma märku, et kuigi rahastamisvahendite puhul vajame tulevikus suuremat paindlikkust, ei suuda me seda saavutada tugevdatud demokraatliku kontrollita, mida me endale küsime.
<P>
Teiseks, me peame läbi mõtlema, kuidas me teeme oma tööd ja pakume abi raskes olukorras olevatele riikidele. Alles eile seostas ÜRO taas kord omavahel abi ja konflikti ning märkis, et loomulikult on just konfliktitsooni riikidel kõige raskem vaesusest välja rabeleda.
<P>
Siiani ei ole ELi rahastamisvahendeid tegelikult kohandatud. Mõnes sellises raskes olukorras olevas riigis on meil ELi missioonid, kelle töö on paralleelne meie rahastamisvahendite rakendamisega, kuid mitte alati ei tehta koostööd. Seega peame mõtlema, kuidas neid kahte korralikult kombineerida.
<P>
Viimaseks sooviksin kiiresti mainida, et sündmused Põhja-Aafrikas on meile näidanud, kui tähtis on edendada inimõigusi ja demokraatiat, ning mulle isiklikult on need sündmused näidanud, kui tähtis on aidata kaasa soolise võrdõiguslikkuse suurendamisele. Tulevikus peame olema selles valdkonna strateegiate läbivaatamisel julgemad.
<SPEAKER ID="023" NAME="Elmar Brok" AFFILIATION="PPE">
(DE) Austatud juhataja, lugupeetud volinik, kallid parlamendiliikmed! Arvan, et peaksime selgitama, et kõnealuste rahastamisvahendite puhul on meie jaoks oluline teha vahet seadusandlikel ja täitevvõimu ülesannetel. Parlamendi ülesanne ei ole tegeleda üksikasjaliku korraldamisega või projekte reaalselt rakendada.
<P>
Teisest küljest ei tohiks seadusandluse tulemuseks olla aastateks antud vabad käed ilma igasuguse sekkumisvõimaluseta, kui kavandatud tegevus ei ole kooskõlas seadusandja tahtega. Sellest tulenevalt ning olenemata asjaolust, kas tegemist on juriidilises mõttes delegeeritud õigusaktiga, peab meil olema võimalus tühistada otsuseid, kui seadusandja arvates ei viida neid ellu seadusandja mõttest lähtuvalt.
<P>
Sellepärast - ja olenemata õiguslikust hinnangust, mille alusel tegutseti või olenemata sellest, kas seda tehti delegeeritud õigusaktidega kooskõlas või mitte - peavad komisjon ja nõukogu selles küsimuses mõistliku ja objektiivse lahenduse leidmiseks midagi ette võtma.
<P>
Soovin heaks kiita Franziska Katharina Brantneri öeldu. Parlament rakendas demokraatia ja inimõiguste edendamise rahastamisvahendi aastaid tagasi, andes seeläbi võimaluse minna mööda valitsustest ja diktaatoritest eesmärgiga toetada kodanikuühiskonda ja demokraatlikke jõudusid. Alles nüüd mõistame, et vastupidiselt seadusandja tahtele ei ole komisjon ja nüüd ka välisteenistus kunagi seda rahastamisvahendit sel viisil kasutanud, millel on otsustav roll selles, et leiame endid Põhja-Aafrikas just sellises seisus. Kuna tegemist on poliitilise ebaõnnestumisega - ebaõnnestumisega seadusandja soovi elluviimisel -, tuleb määrust muuta ning me kavatseme selle eest võidelda.
<SPEAKER ID="024" NAME="Ana Gomes" AFFILIATION="S&amp;D">
(PT) Austatud juhataja! Välja Mubarak ja kohe! Vastupanu jõud hüüavad At-Taḩrīri väljakul ikka veel niimoodi ning mina hüüan koos nendega. Egiptuses, Tuneesias ja muudes Araabia riikides miljonite julgelt tänavatele tulnud inimeste osavõtul toimuvad demonstratsioonid, mille eesmärk on lõpetada aastakümnetepikkune rõhumine ja korruptsioon, näitavad, et inimõiguste ja demokraatia poole püritakse kogu maailmas ning ka seda, kuidas kõik need, kes nõuavad stabiilsust diktaatorluse alalhoidmiseks, kaovad ajalukku.
<P>
Demokraatia ja inimõiguste edendamise rahastamisvahend on Euroopa Liidu vahend, mida saab ja tuleb kasutada valitsuste heakskiiduta, et toetada inimõiguste kaitsjaid ja neid, kes edendavad soolist võrdõiguslikkust, õigusriigi põhimõtet, vabu valimisi ja demokraatiat. Seepärast tuleb seda rahastamisvahendit rahaliselt tugevdada, muuta paindlikumaks, et tulla toime hädaolukordadega, ning paremini koordineerida geograafilise suunitlusega rahastamisvahendite abil, kui püütakse saavutada samu eesmärke. See peab olema piisava parlamentaarse kontrolli all. Sellest siis ka selle parlamendi nõudmine kasutada delegeeritud õigusaktide menetlust.
<SPEAKER ID="025" NAME="Marek Henryk Migalski" AFFILIATION="ECR">
(PL) Lugupeetud juhataja, austatud volinik! Ana Gomesil ja Barbara Lochbihleril on õigus, kui nad väidavad, et me peaksime toetama Egiptuse ja Tuneesia sündmusi ning need sündmused peaksid pälvima meie tähelepanu. Ning täna arutlusel olevate rahastamisvahenditega tõepoolest pakutakse seda võimalust, eriti demokraatia ja inimõiguste ülemaailmse edendamise rahastamisvahendi kaudu. Olen veendunud, et seda tuleks tugevalt toetada, sest nagu Ana Gomes ütles, on tõepoolest tegemist universaalsete õigustega ning kui see nii on, siis on õigus elada demokraatlikus ja inimõigusi austavas riigis midagi üsna ilmselget.
<P>
On tähtis, et teine rahastamisvahend võimaldaks anda seda abi olenemata kolmandate riikide valitsuste ja muude riigiasutuste nõusolekust. See on väga tähtis asjaolu. Meie abi vajavad Valgevene ja Ukraina, samuti teised idapartnerid ning ma arvan, et neid rahastamisvahendeid tuleks kasutada ka just nimelt nende riikide abistamiseks.
<SPEAKER ID="026" NAME="Rui Tavares" AFFILIATION="GUE/NGL">
(PT) Austatud juhataja! Me arutame siin mitmesuguste rahastamisvahendeid käsitlevate pakettide üle, näiteks arengukoostöö rahastamisvahendit käsitleva Charles Goerensi raporti üle, minu kolleegi Helmut Scholzi raporti ja teiste raportite üle. Enamiku raportite eesmärk on kehtestada konkreetsed meetmed, millega võiks parandada miljonite inimeste elu: teisisõnu kehtestatakse õiguspraktika selle parimal moel.
<P>
Kuid nõukogu jääb endale kindlaks ega võimalda kaasotsustamismenetluse lõpetamist, mis on nende rahastamisvahendite puhul vajalik. Just siin muutub kaasotsustamise menetlus kaasotsustamatuse menetluseks nõukogu vaikiva veto kaudu, mida ei saa põhjendada millegagi aluslepingu sõnastusest ning mida põhjendatakse vaid kapriisse pahameelega ja delegeeritavaid õigusakte kirjeldava Lissaboni lepingu artikli 290 esoteerilise tõlgendamisega.
<P>
Sellega seatakse ohtu inimelusid. Näiteks põgenike ümberasustamispoliitika puhul ei ole me saanud anda täiendavaid rahalisi vahendeid ümberasustavatele riikidele ja põgenikelaagrite sulgemiseks, mis aga tähendab inimelude kahjustamist, kui nõukogu kavatseb oma jonni jätkata. On aeg sellele lõpp teha ja lasta delegeeritud aktidel kaasotsustamismenetlus normaalselt läbida.
<SPEAKER ID="027" NAME="Dimitar Stoyanov" AFFILIATION="NI">
(BG) Austatud juhataja! Loomulikult kavatsen ma toetada esitatud ettepanekuid, sest parlament peab kaitsma oma õiguseid, kui me räägime aluslepingutega antud volitustest. Tahan öelda, et me peame suurendama oma kontrolli ning mitte piirduma üksnes delegeeritud õigusaktide eelkontrolliga, mille üle me praegu vaidleme.
<P>
Peame tegema ka järelkontrolli, sest mõnesse programmi maetakse miljardeid eurosid, mis lõpuks maanduvad diktaatorite taskusse, kes rahastavad oma toredat eluviisi, samal ajal kui meie endi riikides elavad miljonid inimesed tõepoolest väga kehva elu.
<P>
See tähendab ka seda, et me kasutame Euroopa maksumaksjate raha, et rahastada selliste diktaatorite luksuslikku eluviisi, kes oma enda rahvast rõhuvad, samal ajal kui meie enda kodanikel ei lähe üldsegi mitte hästi. Seepärast peame kõrvaldama palgi meie enda silmast ning alles siis nägema pindu oma venna silmas ning see annab meile lõppkokkuvõttes tõelise, tugeva kontrolli nende rahaliste vahendite üle.
<SPEAKER ID="028" NAME="Barbara Matera" AFFILIATION="PPE">
(IT) Austatud juhataja, kallid kolleegid! Peame taas kord tõestama oma rolli nii Euroopa Liidus kui ka väljaspool seda.
<P>
1948. aasta inimõiguste ülddeklaratsioonis, meie enda põhiõiguste hartas ja piirkondlikes dokumentides ausse tõstetud inimõiguste ja põhivabaduste edendamine on üks osa meie välis- ja sotsiaalpoliitikast. Määrus (EÜ) nr 1889/2006 rahastamisvahendi loomise kohta demokraatia ja inimõiguste edendamiseks kogu maailmas peab olema tõhus ja praktiline vahend, mis on piisavalt paindlik, et toime tulla erakorraliste kriisiolukordadega.
<P>
Kui Euroopa Liit annab oma panuse neisse tsivilisatsioonidevahelistesse võitlustesse oma väliskoostöö strateegiate kaudu ja seotud rahastamisvahendite nõuetekohase kasutamise kaudu, st liidu välistegevuse suurema tõhususe ja nähtavuse kaudu maailmas, ei saa eirata oma kõige esinduslikuma organi, nimelt Euroopa Parlamendi vastutust ja sellest tulenevalt ka tema kontrolli.
<P>
Seda asjaolu silmas pidades kiidan ma heaks kavandatud muudatusettepanekud, mis on ilmselgelt kooskõlas muutustega, mis toimuvad meie pidevalt kasvavas Euroopas.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="029" NAME="Marek Henryk Migalski" AFFILIATION="ECR">
(PL) Lugupeetud juhataja! Ma sooviksin teada, kas Barbara Matera oskab meile öelda, kas Euroopa Rahvapartei (kristlike demokraatide) fraktsioon on valmis toetama konkreetselt abi andmist eelkõige demokraatia ja inimõiguste küsimuses idariikidele, mille all ma pean silmas Ukrainat, Valgevenet ja teisi idapartnerlusse kaasatud riike?
<SPEAKER ID="030" NAME="Barbara Matera" AFFILIATION="PPE">
(IT) Lugupeetud juhataja, austatud kolleegid! Jah, loomulikult. Minu fraktsioon - Euroopa Rahvapartei (kristlike demokraatide) fraktsioon - näeb iga päev vaeva selle nimel, et tagada põhiliste inimõiguste austamine kogu maailmas.
<P>
Usun, et minu auväärsete, siin minust palju kauem töötanud kolleegide sõnavõtud kinnitasid ja toetasid selle parlamendi poliitikat. Rõhutan asjaolu, et ma kuulun Euroopa Rahvapartei (kristlike demokraatide) fraktsiooni. Oleme vankumatud Euroopa pooldajad ning veendunud rollis, mida meie parlament suudab täita kogu maailmas.
<SPEAKER ID="031" NAME="Richard Howitt" AFFILIATION="S&amp;D">
Lugupeetud juhataja! Soovin avaldada oma toetust sellele, mida minu kolleegid on juba öelnud rahastamisvahendite parlamentaarse kontrolli kohta ning eelkõige demokraatia ja inimõiguste edendamise rahastamisvahendi kohta. Soovin tänada volinikku meile osutatud konstruktiivse koostöö eest. Inimõiguste kaitsjad on iseenesest ohus ning vajalik on teatav privaatsus. Tagagem, et see koostöö jätkub tulevikus.
<P>
Kui tahta projekte kritiseerida, siis võib öelda, et me viime ellu väga kvaliteetseid projekte, kuid need jaotuvad laiali üle maailma ega ole piisavalt integreeritud muude programmidega.
<P>
Välisteenistuse loomine annab meile võimaluse seda viga parandada. Peame tagama, et me seda ka teeksime. Mure selle pärast, et mõned praegu juriidilise haridusega inimeste koostatud programmid ei pruugi tulevikus kvaliteetsed olla, on teema, millega me peame tegelema, et säilitada see kvaliteet ka tulevikus.
<P>
Peale selle me teame, et Egiptuses ja mujal Araabia maades praegu toimuvat silmas pidades suureneb tulevikus vajadus demokraatia ehitamise ja valimiste vaatlemise rahastamise järele. Oleme nõudnud määruses kindla protsendimäära kehtestamist. Vastasel juhul jätaks see muud inimõiguste projektid rahastamisest ilma. Meil võib siiski vaja minna rohkem raha ning kui me räägime uuest finantsraamistikust, siis ei tohi me kasutada vana ja kulunud väidet, et peaksime sellest määrusest lahti saama. Praegu on seda vaja rohkem kui eales varem.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="032" NAME="Nirj Deva" AFFILIATION="ECR">
Austatud juhataja! Soovin tänada eelnevat sõnavõtjat, et ta lubab mul esitada küsimuse.
<P>
Austan väga Richard Howitti teadmisi inimõiguste vallas ning tema varasemat tööd. Minu küsimus on järgmine. Meil on oma arusaamad võrdsusest, aususest ja õiglusest, mis pärinevad sügavast kristlikust või humanistlikust traditsioonist, kuid kuidas me saame eeldada, et teised kultuurid, kelle usk või veendumused on teistsugused või kellel puuduvad igasugused veendumused, mõistavad täpselt seda, mida me öelda soovime, ilma et neile tunduks, nagu topiksime neile pähe uuskolonialistlikke ideid? Kuidas me saame seda teha?
<SPEAKER ID="033" NAME="Richard Howitt" AFFILIATION="S&amp;D">
Austatud juhataja! Sellele küsimusele on poole minuti jooksul väga raske vastata. Vastus - mida Nirj Deva ja kogu saal teadma peaks - on järgmine: mõtte- ja usuvabadus on põhiline inimõigus kõikide rahvaste, kõikide uskude, kõikide riikide ja kõikide inimeste jaoks.
<SPEAKER ID="034" NAME="Andreas Mölzer" AFFILIATION="NI">
(DE) Austatud juhataja! Arenguabi on alati kulukas, sageli kahjuks ebatõhus ning mõnikord isegi kahjulik, sest liigagi sageli ei lahendata sellega asjaomase riigi konkreetseid probleeme. Harva püütakse läheneda probleemile pikas plaanis ning tegevus on kehvasti kooskõlastatud. Minu arvates on kaheldav, kas ELi hõlmava arengukoostöö ja inimõiguste edendamise rahastamisvahendiga suudetakse olukorda parandada, eelkõige kuna ELis puudub järjekindel kooskõlastamine.
<P>
Abi andmine väikestele Aafrika põllumajandustootjatele, viies nad samas oma subsideeritud põllumajandustoodetega hävingu äärele, tähendab lõppkokkuvõttes seda, et me pillume miljardeid eurosid tuulde. See ei muutu olulisel määral seni, kuni me jätkame suurte äriühingute toetamist ELis ja kaudselt arenguriikides.
<P>
Hiinale antav arenguabi, mida Pekingi valitsus kasutab toormaterjali ja uute turgude kindlustamiseks, konkureerib meie traditsiooniliste arengukoostöö meetoditega. Ka selles valdkonnas peame välja tulema uute ideedega. Lisaks on samavõrd oluline muuta arenguabi sõltuvaks koostööst põgenike probleemi vallas, kehtestades võib-olla tagasivõtulepingud.
<SPEAKER ID="035" NAME="Thijs Berman" AFFILIATION="S&amp;D">
(NL) Lugupeetud juhataja! Meie parlament palub sama, mida iga parlament maailmas: nimelt demokraatlikku kontrolli poliitika väljatöötamise ja rakendamise üle. Euroopa Liit peaks olema selles küsimuses eeskujuks. Lissaboni leping kujutab endast väga suurt sammu Euroopa Parlamendi mõjuvõimu suurendamisel.
<P>
Suur enamus sellest parlamendist ei ole andnud alla nõukogu ja komisjoni püüetele piirata parlamentaarset kontrolli, mis on vastuolus aluslepingus sätestatuga. Meie parlament ei soovi norida üksikasjade kallal. Tahame vaid mõjutada poliitikat ning selle väljatöötamist ja rakendamist. Seega on küsimus strateegilistes valikutes, poliitika sisus.
<P>
Teistes riikides lähevad inimesed tänavatele, et seda mõjuvõimu nõuda, ning me peaksime neid igal võimalikul viisil toetama. Kuid sageli muutub võitlus demokraatia pärast rasketeks läbirääkimisteks ja tühipaljasteks avaldusteks. See ei mõjuta siiski mingil viisil põhilist veendumust, sest igasugune võim nõuab maksimaalset demokraatlikku kontrolli. See on kõigi kodanike õigus, olenemata sellest, kas nad elavad Kairos, Tunises või Brüsselis.
<SPEAKER ID="036" NAME="Nick Griffin" AFFILIATION="NI">
Lugupeetud juhataja! Täna hommikul - nagu igal tööpäeval sel ajal - saatis üks noor naine minu valimisringkonnas kooli oma kaks väikest last ja naasis siis koju.
<P>
Varem viis Jenny nad kooli autoga, kuid ta ei jaksa enam osta rohkem kütust, kui on vaja selleks, et sõita kaks korda nädalas Manchesteris tema läheduses asuvasse odavaimasse selvehalli.
<P>
Täna hommikul - nagu igal hommikul - on Jenny näljane, sest hommikusöögi puhul peab ta valima: sööb kas tema või tema kaks väikest tüdrukut. Neile kõigile ei jagu piisavalt saia ja moosi.
<P>
Samal ajal siin, ELi planeedil, arutavad parlamendiliikmed sellise rahastamisvahendi kohendamist, millega kaasneb 1,1 miljardi euro maksumaksja raha kulutamine demokraatia ja inimõiguste edendamiseks peamiselt kolmandates riikides. Enamik neist kohendustest vähendavad rahvusriikide järelevalvet, sest komisjon pillub tuulde meeletu koguse Briti maksumaksjate raha. Milline raiskamine ja milline silmakirjalikkus kisendada naiste õigustest Aafrikas, kui tuhanded Jennyd ei saa isegi oma lapsi korralikult toita.
<SPEAKER ID="037" NAME="George Sabin Cutaş" AFFILIATION="S&amp;D">
(RO) Austatud juhataja! Tõenäoliselt ei oleks me arutanud koostöö üle arenguriikidega, kui Euroopa Liidu asutajariigid ei oleks nõudnud, et Rooma lepingus mainitaks konkreetselt nende valduses olnud asumaid, kusjuures see fakt juba iseenesest heidab varju demokraatia mõistele. Euroopa Liidu alustalad on järk-järgult muutunud poliitikaks, mille põhieesmärkideks on saanud vaesuse kõrvaldamine ning inimõiguste, põhivabaduste, korraliku töö ja hea valitsemise edendamine.
<P>
Tänapäeval on arenguriigid Euroopa Liidu strateegilised partnerid. Seepärast usun, et rahastamisvahend, mis on mõeldud ametliku arenguabi kriteeriumidele mittevastavatele arenguriikidele, hõlbustab majandusalast, rahalist, tehnilist, kultuurilist ja akadeemilist koostööd. Lisaks võib see suurendada kahepoolset kaubandust, investeeringuid ja majanduspartnerlust ning aidata edendada dialoogi avaliku sektori osaliste ja valitsusväliste organisatsioonide vahel nii Euroopa Liidus kui ka partnerriikides.
<SPEAKER ID="038" NAME="Jörg Leichtfried" AFFILIATION="S&amp;D">
(DE) Austatud juhataja! Meie naaberriikide diktaatoreid kukutatakse ning on hea, et nad lahkuvad võimult. Kuigi meie kõrged esindajad Euroopa Liidus ei saa toetada demokraatia eest võitlevaid inimesi või ei ole selleks valmis, on hea vähemalt seegi, kui me tegutseme ja pakume abi, isegi kui me ei räägi. On siiski väga tähtis, et seoksime pakutava abi nõudega järgida meie väärtusi, sealhulgas demokraatiat, õigusriigi põhimõtet ja põhilisi tööstandardeid. On oluline, et Euroopa Liit pakuks abi. Peale selle ei pea me neid inimesi mitte üksnes aitama, vaid ka tagama, et nad mõistaksid neid väärtusi, mis on meid tugevaks muutnud.
<P>
Sellisel juhul saan ma aru, et kõnealust abi peab lõppkokkuvõttes kontrollima ja haldama demokraatlik parlament. Tulevikus ei tohi lubada, et Euroopa Liidu tegevust kontrolliks bürokraatlik organisatsioon. Parlamendile tuleb anda võimalus täita oma rolli parlamentaarse organina ning see tähendab õigust võtta vastu otsuseid.
<SPEAKER ID="039" NAME="Elena Băsescu" AFFILIATION="PPE">
(RO) Lugupeetud juhataja! Parlament peab saama kontrollida võrdsetel alustel nõukoguga selliste strateegiliste otsuste vastuvõtmist, mis käsitlevad seda, kuidas koostöö rahastamisvahenditest eraldatud summasid kulutatakse. Samas peab EL siiski muutuma paindlikumaks ja kiirendama mehhanisme partnerriikidega kaubandussuhete arendamiseks. Toetan seda, et liit valiks oma majandussuhetes parterriikidega pragmaatilise lähenemisviisi.
<P>
Arvan, et eriti tähtis on rakendada rahastamisvahendid sellistes riikides nagu Türkmenistan ja Iraak, kes suudavad pakkuda energiaallikaid, näiteks Nabucco projekti kaudu. Lisaks sooviksin siinkohal mainida, et Rumeenia ja Türkmenistani presidendi ühisavaldus tähistas energiapartnerluse loomist maagaasi ja toorõli kasutamiseks ja transportimiseks, kusjuures see partnerlus hõlmab muu hulgas kogemuste ja seadmete vahetamist. Ka Rumeenia on olnud kaasatud stabilisatsiooni- ja rekonstruktsioonimissioonidesse Iraagis.
<SPEAKER ID="040" NAME="Ivo Vajgl" AFFILIATION="ALDE">
(SL) Austatud juhataja! Oluline osa sellest rahast, mis on meie käsutuses rahastamisvahendite kaudu ja mõeldud arenguriikide arenguks, jõuab teatavate kanalite kaudu tagasi meie ettevõtete või monopolide kätte. Arvan, et nende rahastamis- ja poliitikavahendite peamine eesmärk peaks olema tagada, et vahendeid kasutatakse nende isikute arenguplaanide järgi, keda me soovime toetada.
<P>
Mitu sõnavõtjat on juba märkinud, et me rahastame sageli riike, mis on kõike muud kui demokraatlikud. Kui me räägime vaeseimate riikide arengu rahastamisest, siis ma arvan, et peaksime olema ettevaatlikud, et mitte pikendada monokultuurset trendi, vaid suurendada nende riikide nüüdisaegse arengu võimalusi.
<SPEAKER ID="041" NAME="Karel De Gucht">
komisjoni liige. - Austatud juhataja! Ma olen hoolikalt kuulanud suurt hulka sõnavõtte. Komisjon loodab, et me leiame nende oluliste rahastamisvahendite puhul lahenduse.
<P>
Peame siiski suutma täielikult rakendada välissuhete rahastamisvahendeid. Meie välistegevuse nõuetekohane elluviimine ei tohiks institutsioonidevahelise vaidluse tõttu ohtu sattuda. Sel viisil on keeruline säilitada usaldusväärsust välismaailma ees ning selle tulemusel väheneb meie kui globaalse osaleja ja kaubandusläbirääkija tähtsus.
<P>
Komisjon on valmis leidma kiire lahenduse, mis sobib kõikidele asjaomastele institutsioonidele.
<P>
Praeguste rahastamisvahendite puhul, mis kehtivad aastani 2013, st veel kaks aastat, käsitatakse mitmeaastaseid strateegiadokumente eelarve rakendamiseks vajalike rakendusmeetmetena. Selliste meetmete puhul rakendatakse komiteemenetluse süsteemi.
<P>
Strateegiadokumendid on tehnilised ning seega on ei ole nad oma laadilt sobivad selleks, et esitada need siduva õigusakti kujul. Praegused rahastamisvahendid kehtivad veel ainult kaks aastat ning kehtestada on vaja veel vaid mõned strateegiadokumendid. Komisjon leiab, et praegu selle süsteemi muutmine tähendaks märkimisväärseid muudatusi rahastamisvahendites, mille kehtestamine võtaks liiga kaua aega ja häiriks ELi väliskoostööd märgatavalt.
<P>
Komisjon on juba kaasanud parlamendi strateegiadokumentide demokraatliku kontrolli protsessi. Komisjon on valmis seda protsessi tugevdama, andes parlamendile sisulised kontrolliõigused. On veel liiga vara öelda, millised hakkavad olema uued rahastamisvahendid, sest nende tarvis toimuvad laiaulatuslikud konsultatsioonid sidusrühmadega ja komisjon peab nende kohta esitama ettepanekud.
<P>
Kui Lissaboni lepingu artiklis 290 kehtestatud kriteeriume järgitakse täiel määral, siis võidakse kaaluda delegeeritud õigusaktide kasutamist uute rahastamisvahendite puhul, kuid komisjon ei ole selles küsimuses veel kindlat seisukohta kujundanud.
<SPEAKER ID="042" NAME="Charles Goerens" LANGUAGE="FR">
Lugupeetud juhataja! Ka mina soovin tänada kõiki sõnavõtjaid, kes rääkisid rahastamisvahenditest üldiselt ning ka neist rahastamisvahenditest, mis olid seotud konkreetselt raportiga, mille teile täna hommikul esitasin.
<P>
Arvan, et Elmar Brok leidis õiged sõnad meie soovi väljendamiseks. Me ei taha põhjustada probleeme, kuid samas ei soovi me anda komisjonile vabu käsi Euroopa Parlamendi võetud põhilepingute rakendamisel, ilma et parlamendil puuduks sellest ülevaade. Selle asemel et nõuda kas kõike või mitte midagi, soovis parlament saavutada mõistlikku lahendust, mis hõlmaks põhjalikku järelevalvet strateegiliste õigusaktide üle. Me ei nõua ei vähem ega rohkem.
<P>
Soovin öelda paar sõna ka nende kohta, kes olid oma sõnavõttudes kriitilisemad. Konkreetsemalt nende kohta, kes kõnelesid arengukoostöö poliitikast üsna skeptiliselt ning kes viitavad alati maksumaksjale, et loobuda igasugusest selle tegevuse toetamisest.
<P>
Minu arvates rahastab maksumaksja eelarvet. Eelarve on vahend, mille kaudu näidata üles solidaarsust nendega, kellel ei lähe nii hästi. Sellest tulenevalt annab eelarve tänu maksumaksja panusele meie riikidele võimaluse aidata ühiskonna nõrgemaid. Alternatiiv oleks eirata vahenditest ilmajäänud inimeste peamisi põhiõigusi.
<P>
Soovitan siiski neil parlamendiliikmetel tutvuda ÜRO arenguprogrammi aruannetega, et nad mõistaksid, et need, kes annavad endast koostöö ja välissolidaarsuse mõttes kõige rohkem, on just need, kes kulutavad kõige rohkem oma riigis sisemisele solidaarsusele. Teisisõnu puudub sisemine vastuolu sisemise ja välise solidaarsuse vahel.
<P>
Need, kes soovivad, et ülejäänud maailm usuks, et kogu välissolidaarsusele kulutatud raha on raisatud ja nelja tuule poole laiali pillutud, peaksid veel kord tutvuma ÜRO inimarengu aruandes sisalduva statistikaga.
<SPEAKER ID="043" NAME="Barbara Lochbihler" LANGUAGE="DE">
Austatud juhataja! Arvan, et selle arutelu jooksul on saanud igati selgeks, miks meie siin parlamendis neid delegeeritud õigusakte soovime. Me ei taha sobrada üksikasjades, kuid meil peab olema võimalus kasutada seda vahendit vastutustundlikul ja teavitatud viisil, et saaksime vajadusel parandada seda, mis on valesti läinud. Kui me räägime parlamendi suhetest välisorganitega, näiteks inimõiguste organisatsioonidega, keda see võib mõjutada, ning kui me ei suuda jõuda kokkuleppele - kuigi ma loodan, et seda ei juhtu - ja kui konkreetsed projektid jäävad ellu viimata, siis ma usun, et parlamendi seisukohta toetatakse ja mõistetakse. Ei vasta tõele, et parlamenti ja tema ideed ei mõisteta.
<P>
Soovin öelda üht-teist ka kriitika kohta, mille kohaselt parlament kulutab liiga palju raha inimõigustele ja demokraatia arendamisele. Minu arvates on asjalood vastupidi. Kui me vaatleme seda inimõiguste ja demokraatia edendamise rahastamisvahendit, mis on olemas alates 2004. aastast, siis võime juba praegu näha, et üsna vähese rahaga võib väga palju korda saata. Me ei saa vaadata ainult tervikpilti, vaid peame keskenduma üksikasjalikult sellele, mida on nende projektidega saavutatud. Projektid on tulnud pooleli jätta vaid paaril üksikul korral.
<P>
Kui me tõesti soovime näha, et ELi põhiväärtused võetakse üle, kui me tõepoolest soovime, et inimesed elaksid vabaduses, vaesusest ja hirmust puutumata, peame edendama inimõigusi. See rahastamisvahend täiendab suurepäraselt meie poliitikat, mille kohaselt me nõuame teistelt riikidelt inimõiguste toetamist. Me ei kuluta liiga palju raha. Vastupidi - me vajame palju selgemat rahalist toetust.
<SPEAKER ID="044" NAME="Kinga Gál">
raportöör - (HU) Lugupeetud juhataja! Ma tänan oma kolleege ja volinikku nende seisukohtade eest, mida nad väljendasid selle arutelu käigus, ning loomulikult tänan ma oma kolleege meie otsust toetavate sõnade eest. Elmar Brok väljendas üsna selgelt, et me tõepoolest soovime vahet teha täidesaatvatel ja seadusandlikel kohustustel. Meie eesmärk ei ole neid omavahel segada, vaid - nagu mõlemad raportöörid ja minu kolleegid on siin öelnud - parlamendil peab olema võimalus sõna sekka öelda kavandamisel ja strateegia koostamisel, et muuta projektide elluviimine tõepoolest edukaks ja suunata raha sinna, kus seda kõige enam vajatakse.
<P>
Just vahendite kasutamise üle avaldatud arvamuste kohta soovin ma öelda, et mina ei usu, et ükski maksumaksja kahtleks selles, kui oluline on, et meil oleks võimalus aidata või päästa inimelusid, inimõiguslaste elusid selle demokraatlike ja inimõiguste kaitseks ette nähtud rahastamisvahendi kaudu. Seega ma usun, et see on just sobilik vahend, mille kiidaks heaks iga maksumaksja. Ma suhtun väga tõsiselt sellesse, mida ka volinik ütles - nimelt et parlamendile on antud pärast Lissaboni lepingu jõustumist uued volitused ja suuremad õigused. Sellepärast meeldiks meile väga, kui nõukogu ja komisjon näitaksid üles avatust, nii et lõpuks ometi oleks võimalik jõuda hea kompromisslahenduseni, sest me kõik oleme huvitatud sellest, et need vahendid toimiksid tõhusalt, mistarvis on vaja kõiki kolme institutsiooni.
<SPEAKER ID="045" NAME="Gay Mitchell">
raportöör - Austatud juhataja! Ma saan aru, et mulle on antud natuke lisaaega, sest ma ei saanud arutelu alguses sõna võtta. Lubage mul selle pärast vabandada - jäin liiklusummikusse.
<P>
Esiteks on minu briti kolleeg kritiseerinud olukorda demokraatia ja inimõiguste tähtsuse vaatenurgast. Kui demokraatia ja inimõigused toimiksid meie endi liikmesriikides, siis ei peaks meie lapsed minema kooli, kõhus vaid sai ja moos, aga just selline on tegelik olukord.
<P>
Leian, et olenemata sellest, kas me räägime Ühendkuningriigist või mõnest muust liikmesriigist, on just nende liikmesriikide ülesanne tagada, et sellist olukorda ei tekiks. Öelgem selgelt välja, milles asi tegelikult on: mitte üksnes demokraatias ja inimõigustes. 22 000 last sureb iga päev - iga päev! - siit vaid väikese lennureisi kaugusel. 22 000! Hea uudis on see, et varem oli see arv 34 000. Meil ja teistel on õnnestunud vähendada seda arvu 22 000-le demokraatia ja inimõiguste abil ning seda liiki rahastamisvahendite abil, mille liit on heaks kiitnud.
<P>
Ärgem sundigem neid inimesi võistlema meie enda liikmesriikide lastega, kes lähevad kooli, olles söönud vaid saia ja moosi - kusjuures ka selle mõistan ma hukka. Las meie liikmesriikide valitsused võtavad end kokku ja tegelevad nende lastega.
<P>
Praegusel juhul on arutluse all rakendamine või delegeeritud õigusaktid. Kummaga on tegu, kas rakendamisega või siiski delegeeritud õigusaktidega? Teisel juhul on tegemist õigusega.
<P>
Teen ettepaneku jääda kindlaks parlamendi esimese lugemise tulemusele ning seega öelda, et me esitame uuesti - oleme uuesti esitanud - kõik muudatusettepanekud. Nõukogu ei ole neid heaks kiitnud. See on põhimõtteline küsimus, mis mängib tulevikus olulist rolli välistegevuse valdkonna institutsioonidevahelistes suhetes.
<P>
Parlamendi kavandatud muudatusettepanekud ei puuduta arengukoostöö rahastamisvahendi või muude rahastamisvahendite sisu, vaid parlamendi rolli õigusaktide rakendamisel.
<P>
Eesmärk on kaitsta Euroopa Parlamendi demokraatlikke eesõigusi, nagu need on sätestatud Lissaboni lepingus. Kaasseadusandjana peame suutma nõukoguga võrdsetel alustel kontrollida arenguabi kulutamist käsitlevate strateegiliste otsuste vastuvõtmist ja elluviimist: kui palju, kuhu ja kuidas. Tehnilises mõttes tagatakse muudatusettepanekutega, et teatavaid komisjoni võetavaid otsuste eelnõusid käsitatakse Euroopa Liidu toimimise lepingu artiklis 290 määratletud delegeeritud õigusaktidena.
<P>
See annaks kahele seadusandliku võimu esindajale võimaluse mitte nõustuda õigusaktides sisalduvatele nõuetele mittevastavate otsuste eelnõudega. Selle vetoga tagataks, et komisjon võtab ELi abi kavandamisel arvesse parlamendi soovitusi.
<P>
Lubage mul rõhutada, et me ei räägi üksikasjades sorimisest, nagu minu kolleeg enne ka ütles, vaid konkreetsetest programmidest ja projektidest. Muudatusettepanekutega tagatakse, et seadusandjatel säilib kontroll rahaliste vahendite eraldamist ja valdkondlikke prioriteete puudutavate strateegiliste otsuste üle.
<P>
Kõik esitatud muudatusettepanekud sisaldusid juba parlamendi esimese lugemise seisukohas, mille täiskogu võttis 21. oktoobril 2010 vastu suure enamusega.
<P>
Kuid nõukogu on kõik demokraatlikku kontrolli ja delegeeritud õigusakte käsitlevad muudatusettepanekud kindlalt tagasi lükanud, esitamata alternatiivset lahendust, mis täidaks parlamendi nõudmisi.
<P>
On kahetsusväärne, et nende paljude kuude - peaaegu aasta - jooksul alates küsimuse esmakordsest arutamisest parlamendikomisjonis ei ole institutsioonidevahelistes läbirääkimistes mingeid edusamme tehtud. Võin sellele parlamendile kinnitada, et me oleme tõesti kõvasti püüdnud. Läbirääkimised nõukogu ja komisjoniga - kes peaks neile läbirääkimistele justkui kaasa aitama - algasid 2010. aasta veebruaris. Meil toimus kolm dialoogi ja hulk kohtumisi tehnilisel tasandil, kusjuures nende kõigi sisuks olid vaidlusalused delegeeritud õigusaktid. Selles küsimuses ei ole üksmeelt saavutatud. Alles eelmise aasta lõpus esitasid komisjoni läbirääkijad kompromissettepaneku. Parlament esitas kohe omapoolse ettepaneku, kuid see ei leidnud nõukogu seisukohas kajastamist. Saame aru, et nõukogus seda ametlikult liikmesriikidele ei edastatud.
<P>
Olenemata nõukogu jäigast seisukohast, mida toetab komisjon - sellest on mul eriti kahju, sest selline käitumine ei ole tavapärane -, jääb parlament oma seisukohale kindlaks. Juriidiliselt on meie väited põhjendatud. Strateegiadokumendid on mitmeaastased programmid, mille üle otsustatakse näiteks arengukoostöö rahastamisvahendis ning mis vastavad delegeeritud õigusaktide menetluse kohaldamise kriteeriumidele. Nad täiendavad põhiõigusakti ja on üldiselt kohaldatavad. Need artiklis 290 nimetatud kriteeriumid on kohustuslikud, kui need tingimused on täidetud. Nõukogul ja parlamendil peab olema vetoõigus.
<P>
Küsimus ei ole poliitilises kauplemises või mis tahes erikokkuleppes, sest see oleks vastuolus aluslepinguga. Tegemist on seadusliku kohustusega. Poliitiliselt on meil täielik toetus meie esimeeste konverentsilt, mis on kahel korral otsustanud - viimati selle kuu alguses -, et läbirääkijad peaksid kõikides dokumentides nõudma delegeeritud õigusaktide menetluste kohaldamist selliste otsuste puhul, mis puudutavad eesmärke, prioriteetide valikud, oodatavaid tulemusi ja raha eraldamist laiemas plaanis.
<P>
Samuti on üksmeelel parlamendikomisjonid. Rahvusvahelise kaubanduse komisjoni ja välisasjade komisjoni raportöörid - kes vastutavad koostööks tööstusriikidega loodud rahastamisvahendi eest ning inimõiguste ja demokraatia edendamiseks loodud rahastamisvahendi eest - on otsustanud kasutada minuga sama lähenemisviisi. Kõik delegeeritud õigusakte käsitlevad muudatusettepanekud, mis esitati esimesel lugemisel, tuleks taas esitada. Meie seisukoht on selge ja lihtne ning täielikult kooskõlas esimeeste konverentsi volitustega. Me ei kavatse lasta end lõhestada ega eirata meie kui seadusandliku võimu rolli.
<P>
Olen veendunud, et uue menetluse kasutuselevõtt oleks ka nende huvides, kes peaksid meie rahastamisvahenditest abi saama. Parlament võiks täita oma valvekoera rolli palju tõhusamalt ning tagada, et raha kulutatakse aluslepingus määratletud liidu arengukoostöö põhieesmärkidele, milleks on vaesuse vähendamine ja lõppkokkuvõttes selle kaotamine. 22 000 last ei pea iga päev - iga päev! - surema. Nõuame õigust selles küsimuses sõna sekka öelda.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="046" NAME="Nirj Deva" AFFILIATION="ECR">
Lugupeetud juhataja! Sooviksin lihtsalt oma auväärselt kolleegilt ja sõbralt Gay Mitchellilt küsida, kas ta nõustub minuga, et 2005. aastal loobus parlament kaasotsustamise 14 valdkonnast, mis puudutasid neid rahastamisvahendeid.
<P>
Praegu püüame tegelikult seda heastada, sest me ei kaotanud mitte üksnes võimalust vaadata, mis komisjonis toimub, vaid jäime ilma ka usaldusväärsusest ja läbipaistvusest. Seega ma sooviksin küsida Gay Mitchellilt ...
<P>
(Juhataja katkestas kõneleja.)
<SPEAKER ID="047" NAME="Gay Mitchell">
raportöör. - Lugupeetud juhataja! Olen nõus Nirj Devaga, et me loobusime teatud õigustest. Olin arengu ja koostöö rahastamisvahendi raportöör. Meil kulus selles rahastamisvahendis kokkuleppele jõudmiseks kaks ja pool aastat, sest me lihtsalt ei loobunud parlamendi teatud põhiõigustest, kuid lõpuks me saavutasime kompromissi.
<P>
Lõpuks jõudsid parlament, komisjon ja nõukogu institutsioonidevahelisele kokkuleppele, milles öeldi, et meil saab näiteks arengukomisjoni kaudu olema kontrolliõigus arengukoostöö rahastamisvahendi üle ning me leppisime kokku tingimustes, kuidas seda kokkulepet järgida. Need rahastamisvahendid lähtuvad sellest kokkuleppest, mida peaks ka edaspidi rakendama.
<SPEAKER ID="048" NAME="Helmut Scholz" LANGUAGE="DE">
Lugupeetud juhataja! Austatud Karel De Gucht! Teil on täiesti õigus, et välismaailm ei mõista, miks me ei suuda nõukoguga kokkuleppele jõuda. Nõukogu isegi mitte ei osale sel arutelul ning mul on sellest väga kahju, sest see ei tähenda teise lugemise lõpetamise mõttes midagi head. Peame siiski küsima, mis ei tunnistata aluslepingus kehtestatud tavapärast põhimõtet ja tavapärast õigust. Usun - ja Elmar Brok arutles selle üle põhjalikult -, et küsimus on meile sekkumiseks võimaluse andmises.
<P>
Ehk võin teile tuua veel ühe sisulise näite. Komisjoni mitmeaastases tegevuskavas minu tööstusriikidega toimuvat koostööd hõlmava rahastamisvahendi kohta ei olnud alusdokumendiks mitte muudetud määrus, vaid globaalse Euroopa strateegia. Kui selles öeldakse, et mitmeaastase tegevuskava eesmärk on edendada Euroopa ärilisi ja kasumlikke eesmärke, siis on selline sõnastus saabunud majanduskriisi ja sellega kaasnenud kaubandusprobleemide tõttu aegunud. Teksti kohaselt on rahastamisvahendi eesmärk lahendada probleemid, millega ELi äriühingud teatavatele turgudele sisenemisel silmitsi seisavad.
<P>
Võin vaid korrata, et see ei ole mitte see, mida seadusandjad selle rahastamisvahendiga saavutada soovisid ning nad ei ole selleks otstarbeks plaaninud mingit maksumaksja raha. Meie arvates peaks rahastamisvahend koostööks tööstusriikidega olema nüüdisaegne koostööprogramm, mitte aga relv vallutamiseks. Teiseks võib tuua järgmise, selgema näite: meie jaoks ei ole Kagu-Aasia riigid pelgalt noored partnerid, nagu komisjon väitis. Kesk-Aasiaga tehtava koostöö osana peab rahastamisvahend keskenduma vaid ELi juurdepääsule sealsetele gaasivarudele.
<P>
Kui me vaatame Magribi piirkonda ja sündmusi Lähis-Idas, siis pole kahtlust, et me peame koostöö puhul valima pikaajalise laiaulatusliku lähenemisviisi. Loodan, et uus määrus suudab tulevikuprobleemidega toime tulla. Samuti loodan, et kõnealune rahastamisvahend julgustab võrdsetel alustel suhteid ELi ja kolmandate riikide vahel, aitab kaasa avatuse tekkimisele kogu maailmas ning edendab kodanike huvides olevate säästva arengu protsesside vastutustundliku toetamist.
<SPEAKER ID="049" NAME="Juhataja">
Ühisarutelu on lõppenud.
<P>
Hääletamine toimub täna kell 11.30.
<SPEAKER ID="050" NAME="Ioan Enciu" LANGUAGE="RO">
Demokraatia ja inimõiguste edendamise Euroopa rahastamisvahend on üks väheseid ELi välispoliitika vahendeid, mille alusel eraldatakse rahalisi vahendeid karmilt ning seda seetõttu, et selle rahastamisvahendi puhul ei lubata erandeid reeglile, mille kohaselt ei ole ELi-poolseks rahastamiseks abikõlblikud maksude, lõivude ja muude tasudega seotud kulud. Ma usun, et olukorras, kus me peame silmitsi seisma inimõiguste kaitse halvenemisega maailmas, on hädavajalik, et Euroopa Liit kinnitaks taas kord oma rolli ülemaailmse liidrina demokraatia ja põhiõiguste küsimuses. Seejuures on eriti oluline muuta Euroopa rahastamisvahendid kohanemisvõimelisemaks, et liidul ja Euroopa rahastamisvahenditest abi saajatel oleks teatav paindlikkus oma projektide juhtimisel. Teisalt jälgitaks seda ELi rahaliste vahendite eraldamise suhtes kohaldatavat paindlikku lähenemisviisi põhjalikult, et ennetada kuritarvitamist. Kui jätta kõrvale erand - ja see erand peaks säilima -, mis käsitleb maksude, lõivude ja muude tasude rahastamise heakskiitmist, mida tehakse iga juhtumi puhul eraldi, peab Euroopa Parlamendil olema õigus jälgida komisjoni tegevust ja tema vastuvõetud strateegiadokumente.
<SPEAKER ID="051" NAME="Zuzana Brzobohatá" LANGUAGE="CS">
Soovituses esitada arengukoostöö rahastamisvahendi loomise määrus teisele lugemisele mainitakse suurt üksmeelt meetmete puhul ning põhimõtteliselt pärinevad kõik muudatusettepanekud esimeselt lugemiselt. Mina isiklikult pean esmatähtsaks lahendada arenguabi mitmeaastase rahastamisega seotud süsteemsed küsimused ning nõustun raportööriga, et me peame leidma viisi, kuidas rahastada kulusid aastatel 2012 ja 2013. Soovituses öeldakse, et määruses vähendatakse radikaalselt mitmeaastase finantsraamistiku rubriigi 4 ülemmäära suhtes jäävat varu, mis ei jäta piisavalt tegutsemisruumi toimetulekuks tekkida võivate kriisidega ja neile reageerimiseks. Lisaks käsitletakse soovituses seadusandlikke küsimusi seoses nõukogu menetlusliku lähenemisviisiga, mida parlament kritiseerib, sest kui me räägime strateegiliste otsuste vastuvõtmisest sellises küsimuses, kus ja kuidas arenguabi kulutama hakatakse, peaksid parlamendil olema nõukoguga samasugused järelevalveõigused. Seepärast toetan kooskõlas Lissaboni lepingu sõnastuse ja mõttega seda, et arengukoostöö rahastamisvahendit käsitlevasse määrusesse lisataks kiiresti nõuetekohaselt integreeritud menetlus selliste delegeeritud õigusaktide vastuvõtmiseks, mis on seotud muude selliste välistegevuse rahastamisvahendite kavandamisega, mida praegu läbi vaadatakse, st stabiliseerimisvahendi, inimõiguste ja demokraatia edendamise rahastamisvahendi ning tööstusriikidega toimuvat koostööd käsitleva rahastamisvahendiga.
<SPEAKER ID="052" NAME="Jiří Havel" AFFILIATION="S&amp;D">
kirjalikult. - (CS) ELi arengupoliitika üks peamine eesmärk on vähendada vaesust ja see lõppkokkuvõttes kaotada. Aastateks 2010-2013 banaanisektori kaasnevateks meetmeteks - mille komisjon 17. märtsil 2010. aastal heaks kiitis - kavandatavad 190 miljonit eurot peaks selle eesmärgi saavutamisele ilmselgelt kaasa aitama. Samuti vastab tõele, et varem koostati plaane selles valdkonnas rohkem ärilisest kui arengu vaatenurgast lähtuvalt ning just arengu vaatenurk on see, mis peaks uues ettepanekus kajastamist leidma. Samuti tundub õige toetada banaanisektori kaasnevaid meetmeid, et parandada nende banaane eksportivate AKV riikide inimeste elustandardit, keda mõjutavad ELi imporditud banaanidele kehtestatud tollimaksud. Sellest olenemata esinevad komisjoni ettepanekus teatavad puudused: näiteks kavandatud meetmete mõju hinnangu puudumine, ülekannete ajakava, ELi reservide küsitav laiaulatuslik kasutamine ja asjaolu, et rubriigi 4 vahendeid ei ole ikka veel piisavalt, millele komisjon oma hindamisaruandes institutsioonidevahelise kokkuleppe toimimise kohta väga õigesti tähelepanu juhtis. Kokkuvõttes leian, et Charles Goerensi esitatud raport sisaldab täpset probleemi analüüsi nii ärilisest kui ka arengu vaatenurgast, peegeldades eelarvekomisjoni 13. aprillil 2010 heakskiidetud märkusi, ning lisaks sisaldab see raport asjakohaseid soovitusi banaanisektori kaasnevate meetmete kohta. Seepärast teen ettepaneku esitatud versioon heaks kiita.
<SPEAKER ID="053" NAME="Anna Záborská" LANGUAGE="SK">
Ma mõistan komisjoni soovi saavutada suurem paindlikkus selliste poliitiliselt tundlike projektide rahastamisel, mille eesmärk on toetada demokraatiat ja inimõigusi. Samas olen täiesti veendunud, et kui meie parlament peaks andma komisjonile vabamad käed selliste projektide rahastamisel, peab parlamendile jääma järelevalve roll. Lõppkokkuvõttes vastutame meie inimeste ees ELi eelarve eest. Rääkides rahastamisvahenditest demokraatia leviku, õiguskindluse ja inimõiguste austamise toetamiseks, peaksime rääkima ka nende rahastamisvahendite tõhususest ning sellest, kas me saaksime edendada demokraatiat ja inimõigusi veelgi tõhusamal viisil. Arutelus kristlaste tagakiusamisest kogu maailmas kinnitas ELi välisasjade kõrge esindaja meile, et igasse kahepoolsesse koostöölepingusse lisatakse nüüd säte demokraatia ja inimõiguste kohta. Tingimus, et mis tahes rahalise abi andmine või kaubanduslepingu sõlmimine sõltuks nende kohustuste täitmisest, võib aidata levitada demokraatiat ja põhiliste inimõiguste austamist rohkem kui mitmesuguste mõistlike või vähem mõistlike projektide toetamine.
