<CHAPTER ID="023">
Komisjoni 24. aastaaruanne ühenduse õiguse kohaldamise järelevalve kohta (lühiettekanne)
<SPEAKER ID="252" NAME="Juhataja">
Järgmine päevakorrapunkt on lühiettekanne õiguskomisjoni nimel Lidia Joanna Geringer de Oedenbergi koostatud raporti kohta, mis käsitleb komisjoni 24. aastaaruannet ühenduse õiguse kohaldamise järelevalve kohta.
<SPEAKER ID="253" NAME="Lidia Joanna Geringer de Oedenberg" LANGUAGE="PL">
Härra juhataja, Euroopa Liidu poliitika tõhusus sõltub suuresti selle rakendamisest riiklikul, piirkondlikul ja kohalikul tasandil. Liikmesriikide poolset ühenduse õigusaktide järgimist tuleb seega üksikasjalikult kontrollida. Mina kui 24. aastaaruannet käsitleva Euroopa Parlamendi raporti koostaja võin öelda, et komisjoni algatatud rikkumismenetluste üldarv on pisut vähenenud. Siiski on nende menetluste arv endiselt üle 2500.
<P>
Mainida tuleks ka seda, et 25 liikmesriigist koosnevas laienenud Euroopa Liidus on komisjonile ülevõtmise meetmetest teatamata jätmise tõttu algatatud menetluste arv vähenenud 16% võrra. See näitab liikmesriikide paremat distsipliini teavitamiskohustuse täitmisel. Nagu varasematelgi aastatel, oli suurem osa süüdistustest seotud ühtse turu mittenõuetekohase toimimisega, eelkõige isikute, kaupade ja teenuste vaba liikumise põhimõtte rakendamisega. Paljud süüdistused olid seotud ka sellega, et on rikutud Euroopa Liidu kodakondsuse aluseks olevat põhimõtet, mis tagab võrdsed õigused ja võimalused kõikidele kodanikele. 5. septembril 2007 tegi komisjon ettepaneku muuta seni kasutatud töömeetodeid. Komisjoni ettepaneku eesmärk oli tagada menetluste tõhusam läbiviimine ja see pälvis Euroopa Parlamendi liikmete enamuse toetuse. Siiski on väljendatud muret, et uus kord, mis näeb ette komisjoni saadud kaebuste edasisaatmise asjaomasele liikmesriigile (kes vastutab kõige vahetumalt ühenduse õiguse väära kohaldamise eest), võib takistada komisjonil kui aluslepingute järelevalvajal täita oma institutsioonilist kohustust. Seetõttu on hädavajalik, et komisjon esitaks Euroopa Parlamendile esimese aruande tulemuste kohta, mis on saavutatud 15. aprillil 2008 käivitatud ja 15 liikmesriiki hõlmava pilootprojekti esimese kuue kuu jooksul. Komisjon on tihti ainus organ, kelle poole kodanikud saavad viimase võimalusena pöörduda, et teatada ühenduse õiguse väärast kohaldamisest. Seetõttu peaks komisjon registreerima kogu kirjavahetuse, mis võib sisaldada teavet ühenduse õiguse rikkumise kohta.
<P>
Käimasolevate rikkumismenetluste puhul on peamiseks probleemiks endiselt kaebuste menetlemisele kuluv põhjendamatult pikk aeg. Keskmine ajavahemik on 20,5 kuud - see on liiga pikk aeg. Komisjon peaks tegema kõik endast oleneva, et pikalevenivaid menetlusi lühendada ja praktilisi lahendusi leida. Üks võimalus oleks kasutada selliseid süsteeme nagu SOLVIT, mida pole seni piisavalt edendatud. Oluliselt on kasvanud juhtumite arv, mille puhul Euroopa Kohtu otsust pole jätkuvalt täidetud ja mida kontrolliti 2006. aastal. Sageli aitab niisugustele juhtudele kaasa liikmesriikide kohtute ebapiisav koostöö Euroopa Kohtuga. Lisaks ei kasutata Euroopa Ühenduse asutamislepingu artiklis 234 sätestatud eelotsuse menetlust. Selle põhjuseks on endiselt ebapiisav ühenduse õiguse tundmine teatud liikmesriikides.
<P>
Mis puudutab institutsioonidevahelist koostööd, siis ühenduse õiguse kohaldamise järelevalve alased lepingud ning komisjoni, nõukogu, Euroopa ombudsmani ja asjakohaste Euroopa Parlamendi komisjonide vaheline koostöö on keskse tähtsusega, et tagada tõhus sekkumine kõigil juhtudel, kui hageja on põhjendatult kaevanud ühenduse õiguse rikkumise üle. Ebaõigesti esitatud kaebuste suur arv ei ole aastate jooksul kuigivõrd vähenenud. Mõned kaebused esitatakse ekslikult petitsioonikomisjonile ja teised jäävad asjaomaste institutsioonide pädevusest välja. Selliste kaebuste osakaal moodustas 2006. aastal ombudsmanile esitatud kaebuste koguarvust koguni 75%. Seega on kiiresti vaja teha suuremaid jõupingutusi, et parandada kodanikele kättesaadavat teavet ja anda kaebuse esitajatele paremaid juhiseid, et nad võiksid pöörduda institutsiooni poole, mis saab kõige paremini nende konkreetsete juhtumitega riiklikul või Euroopa tasandil tegelda. Kodanike kaebuste näol on tegemist hindamatu teabega nende kõige pakilisemate vajaduste kohta. Õigusloomega seotud algatuste puhul peaks komisjon sellest teabest juhinduma.
<P>
Seoses analüüsiga, mis käsitleb ühenduse õiguse rakendamist 2006. aastal, tahaksin ma pöörduda eelkõige nende liikmesriikide poole, kes võiksid kõige rohkem kasu saada mitmeaastase finantsraamistiku (2007-2013) alusel antavatest struktuuritoetustest, ja kutsuda neid üles viima oma riigi õigusnormid kiiresti ja nõuetekohaselt vastavusse Euroopa Liidu õigusega. Ma pean silmas eriti keskkonnakaitse valdkonda; see võimaldaks tõhusalt kasutada olemasolevaid struktuurivahendeid ning kiirendada piirkondade sotsiaalset ja majanduslikku arengut.
<P>
Lõpetuseks tahaksin väljendada kahetsust, et Euroopa Rahvapartei (Kristlike Demokraatide) ja Euroopa Demokraatide fraktsiooni kuuluvate õiguskomisjoni liikmete tõttu eemaldati minu raportist mõned olulised sätted. Need sätted puudutasid meeste ja naiste võrdset kohtlemist seoses töö saamise, kutseõppe, edutamise ja sotsiaalkindlustusega. Võrdne kohtlemine ei ole paljudes liikmesriikides ikka veel reegel ja see on selgelt vastuolus võrdsuse põhimõttega, mis peaks olema meie kõigi jaoks esmatähtis eesmärk.
<SPEAKER ID="254" NAME="Joe Borg">
komisjoni liige. - Härra juhataja, komisjonil on väga hea meel, et Euroopa Parlament toetab komisjoni lähenemisviisi, mis esitati komisjoni 2007. aasta teatises "Tulemuslik Euroopa - ühenduse õiguse kohaldamine”, ja ta tänab proua Geringer de Oedenbergi sisutiheda raporti eest.
<P>
Komisjon peab ühenduse õiguse nõuetekohast kohaldamist ülimalt tähtsaks. Komisjon võtab alati arvesse Barroso juhitud komisjoni prioriteete ja tegutseb valvsalt asutamislepingu järelevalvajana. Seetõttu on komisjon teinud suuri pingutusi, et parandada oma töömeetodeid kodanike ja ettevõtete hüvanguks, nagu 2007. aasta teatises on selgitatud.
<P>
Nende paranduste hulka kuulub see, et alates käesolevast aastast tehakse otsuseid rikkumiste kohta sagedamini, et vältida viivitusi rikkumiste menetlustes, ning Euroopa Liidu katseprojekti käivitamine selle aasta aprillis. Selle katseprojekti käigus, mis hõlmab 15 liikmesriiki, katsetatakse probleemide lahendamise ja teabe jagamise täiustatud meetodit, mille eesmärk on tagada kodanikele ja ettevõtetele kiiremad ja paremad tulemused. Raportöörile saadetakse ajakohastatud faktilist teavet Euroopa Liidu katseprojekti toimimise kohta, kuid täieliku aruande saab esitada - nagu juba lubatud - ühe aasta möödudes, kui esimeste järelduste tegemiseks on saadud piisavalt kogemusi. Me proovime kasutada ka mõningates liikmesriikides olevates esindustes ametnikke, kes kontrollivad ühenduse õiguse kohaldamisega seotud küsimusi; eesmärgiks on uurida, kuidas see meetod võiks tõhusust suurendada. See peegeldab tõsiasja, et kõik ühenduse õiguse kohaldamisega seotud küsimused hõlmavad liikmesriikide võetud meetmeid. Seega peab komisjon tegema tihedat koostööd liikmesriikide ametiasutustega, et püüda leida õiged ja kiired lahendused. Parema õigusloome selle olulise osa seisukohalt võib märkimisväärne roll olla ka institutsioonidevahelisel üksteisemõistmisel.
<P>
Sellega seoses olen ma teinud ettepaneku kooskõlastada raportööriga tulevikus tehtavad ülevaated, mis käsitlevad õigustiku kohaldamist eri valdkondades, et tagada ajakohastatud teabe esitamine. Me valmistame praegu ette algatusi, mis kuulutati välja 2007. aasta teatises suurema läbipaistvuse kohta. Meil on valmimas tänavune aastaaruanne, mis hõlmab praeguse olukorra strateegilist hindamist, küsimuste tähtsuse järjekorda seadmist ja meetmete kava, et anda ainest institutsioonidevaheliseks aruteluks.
<P>
Lõpetuseks tahaksin mainida, et proua Geringer de Oedenbergi raportis toetatakse ühtsete kontaktpunktide loomist kodanikele teabe andmiseks. Võin kinnitada, et komisjon juba tegeleb selle teemaga. Me esitame oma hinnangu ja ettepanekud nii kiiresti kui võimalik.
<P>
Proua Geringer de Oedenberg, te omistate erilist tähtsust võrdset kohtlemist käsitlevate direktiivide rakendamise järelevalvele. Ma võin teile kinnitada, et liikmesriikide õigusaktidesse ülevõtmise täielik hindamine on läbi viidud. Algatatud on üle 40 rikkumismenetluse ja nendega tegeldakse aktiivselt, et saavutada kiireid tulemusi.
<SPEAKER ID="255" NAME="Juhataja">
Sellega on päevakorrapunkti käsitlus lõppenud.
<P>
Hääletus toimub teisipäeval, 21. oktoobril 2008.
