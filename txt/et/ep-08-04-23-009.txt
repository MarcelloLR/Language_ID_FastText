<CHAPTER ID="009">
Olukord Birmas (arutelu) 
<SPEAKER ID="188" NAME="Juhataja">
Järgmine päevakorrapunkt käsitleb nõukogu ja komisjoni avaldust olukorra kohta Birmas.
<SPEAKER ID="189" NAME="Janez Lenarčič">
nõukogu eesistuja. - (SL) Euroopa Liit jälgib hoolikalt olukorda Birmas või õigemini Myanmaris. Toetame aktiivselt jõupingutusi, mida on teinud peamiselt ÜRO, et edendada üleminekut demokraatiale, lepitusprotsessi ning riigi arengut. Samuti peame pidevalt nõu meie Aasia partneritega kõigis nimetatud küsimustes. Eriesindaja härra Fassino teavitas Euroopa Parlamenti olukorrast Birmas/Myanmaris. Samuti rääkis ta Birma naaberriikide ja teiste ASEANi liikmete tegevusest.
<P>
Nagu teame, külastas riiki märtsi alguses ÜRO erisaadik härra Gambari. Väljendan meie pettumust, et visiidil ei olnud mingisuguseid tähelepanuväärseid tulemusi. Jäi mulje, nagu ei oleks Birma ametiasutused valmis rahvusvahelise kogukonnaga koostööd tegema. Euroopa Liit sooviks näha, et Birma ametiasutused võtaksid vastu härra Gambari ettepaneku poliitilise olukorra lahendamise kohta. Kogu rahvusvaheline kogukond nõustub nimetatud ettepanekutega, mida ei oleks raske täita.
<P>
EL ja härra Gambari osutavad samadele probleemidele. Lisaks sellele saadab EL Birmale/Myanmarile korrapäraselt olulisi poliitilisi teatisi. Üks neist on Euroopa Parlamendi hiljutine resolutsioon olukorra kohta nimetatud riigis. Meie keskne ühine sõnum on, et rahvuslik leppimine, stabiilsus ja riigi õitseng on võimalik üksnes usaldusväärse ja kõiki osapooli kaasava demokratiseerimise kaudu. See on põhjus, miks Euroopa Liit jälgib hoolikalt opositsiooni reaktsiooni tulevasele põhiseaduse referendumile.
<P>
Kutsume ametiasutusi üles võimaldama enne referendumit takistamatut ja avatud arutelu põhiseaduse kohta, et lõpetada poliitiliste aktivistide tagakiusamine ning tühistada sõnavabadust piiravad seadused. Hoolimata praegusest olukorrast ei ole Euroopa Liit kaotanud lootust, et Birma ametiasutused tagavad vaba ja õiglase referendumi ning lubavad seda jälgida rahvusvahelistel vaatlejatel. Valmistutakse toetama ASEANi riikide vaatlejaid.
<P>
Lisaks referendumi õiglase toimumise võimaldamisele kutsume Birma ametiasutusi üles vabastama poliitvangid ning lõpetama vahistamised. Nõukogu ühines Euroopa Parlamendi avaldusega Birmale mitte pikendada Aung San Suu Kyi koduaresti. Loodame, et Hiina ja ASEANi riigid jätkavad Gambari missiooni ja ÜRO Julgeolekunõukogu seisukoha toetamist ka tulevikus. Saatsime selle sõnumi diplomaatiliste kanalite ja meie erisaadiku kaudu.
<P>
Järgmisel nädalal toimuval üldasjade ja välissuhete nõukogu kohtumisel kavatseb Euroopa Liit pikendada Birmat käsitlevat ühist seisukohta. Selliselt on võimalik jätkata humanitaartegevust, ehkki kitsendustega, jättes samal ajal sanktsioonid jõusse. Kutsume rahvusvahelisi partnereid üles tagama rohkem abi, mida Birma inimesed hädasti vajavad. Euroopa Liit jätkab nimetatud abi andmist.
<SPEAKER ID="190" NAME="Jacques Barrot">
komisjoni asepresident. - (FR) Härra juhataja, daamid ja härrad, proua Ferrero-Waldner ei saa tänasel koosolekul viibida. Tema ja komisjoni nimel soovin rääkida mõningatest tähelepanekutest Birma kohta.
<P>
Mõne nädala pärast, 10. mail palutakse Birma inimestel põhiseadus heaks kiita või tagasi lükata. Euroopa Liit koos partneritega usub, et põhiseaduse eelnõu ettevalmistamisel ei olnud riigi eri poliitiliste jõudude ja etniliste kogukondade osalemine piisav. Valitsev hunta on toiminud kõnealuses protsessis oma äranägemise järgi.
<P>
Selle tagajärjel nähakse põhiseaduses ette, et 25% parlamendi liikmetest määrab sõjavägi ning ülejäänud 75% valitakse. Võimalik, et Aung San Suu Kyi võib osaleda 2010. aasta valimistel, võimalik, et isegi kandidaadina, kuid riigi valitsejad soovivad takistada tal ühel päeval Myanmari Liidu presidendiks saamast. Hiinal, Indial ja AEANil on mõningane mõju olukorrale riigis, nende peamine eesmärk on riigi stabiilsuse saavutamine, aga ka kaubandussuhted ja investeeringud.
<P>
Hiina ettevaatliku diplomaatia toetusel ei saanud ÜRO erisaadik Gambari poliitilist protsessi rohkem avada ning ta teatas, et keskendub majanduslikule, sotsiaalsele ja humanitaarküsimusele.
<P>
Pidades silmas käegakatsutavate projektide puudumist, arutab üldasjade nõukogu 29. aprillil võimalikke operatsioone, mida Euroopa Liit saaks läbi viia, et olukorda Birmas mõjutada. Rõhutan, et Euroopa Liidu eesmärk on edendada tasakaalustatud lähenemisviisi Birma küsimustele, eelkõige aga soovime jõuda objektiivsete tulemusteni. 19. novembril 2007. aastal võttis nõukogu vastu ühise seisukoha versiooni, milles kehtestati uusi sanktsioone. Asjaomane EÜ määrus jõustus 10. märtsil ning selle iga-aastane läbivaatus toimub käesoleva kuu lõpus.
<P>
Euroopa Liidu sanktsioonid kajastavad meie rahulolematust demokraatia saavutamise edusammude vähesuse, paljude poliitvangide kinnipidamise ning põhivabaduste rikkumisega. Siiski tuleb sanktsioonide mõju hinnata korrapäraselt, et tagada nende otsene mõju režiimi liikmetele ning nende allikatele. Komisjon töötas üldise koostööpoliitika raames välja abiprogrammid, mis keskenduvad tervishoiule ja haridusele. Mul on hea meel näha, et Euroopa Parlament väljendas toetust nimetatud meetmetele kontrolliõiguse raames.
<P>
See kõik on lisaks ECHO humanitaarabile, et aidata naaberriike ning Birma põgenikke piirkonnas. Me jätkame härra Gambari missiooni toetamist. Euroopa Liit osaleb "Sõprade rühmas”, mis toob New Yorgis kokku ÜRO Julgeolekunõukogu viis alalist liiget, ASEANi esimehe, India, Jaapani ja Norra esindajad, kes kõik jälgivad olukorda Birmas. ELi eriesindaja mängib härra Gambari missiooni toetamisel võtmerolli. See on informatsioon, mida ma soovisin teile edastada proua Ferrero-Waldneri nimel.
<SPEAKER ID="191" NAME="Geoffrey Van Orden">
fraktsiooni PPE-DE nimel. - Härra juhataja, arutame olukorda Birmas täna sellepärast, et Euroopa Liidu kehtestatud sanktsioone tuleb viie päeva pärast uuendada ning Birma ametiasutused jätkavad kindlameelselt pettusliku põhiseaduse referendumiga, mis toimub kahe nädala pärast.
<P>
Soovime teha otsekohese avalduse Birma režiimile, et nad võtaksid meetmed, mis on nii nende enda kui ka Birma inimeste huvides - astuda vajalikke samme, et taasühineda riikide rahvusvahelise liiduga. Kahtlase isolatsiooni poliitikat on järgitud peaaegu kogu Birma iseseisvuse aja jooksul ning see on läbikukkunud. See on kahjustanud Birmat ning Birma inimesi.
<P>
1948. aastal oli Birma riisi eksportivatest riikidest kolmandal kohal, tootis 75% maailma tiikpuidust ning oli Kagu-Aasia rikkaim riik. Arvati, et kõnealune riik areneb kiiresti. Praegu on aga riigi SKT elaniku kohta madalam kui Ruandas või Bangladeshis.
<P>
Birma majandus vajab hädasti rahvusvaheliste finantsorganisatsioonide abi, kuid alates ajast, mil Birma keeras selja rahvusvahelisele üldsusele ning pöördus eemale demokraatiast, on Aasia Arengupank, Maailmapank ning Rahvusvaheline Valuutafond keeldunud õigustatult mis tahes edasise rahalise abi andmisest. Birma režiimi keeldumine koostööst rahvusvahelise üldsusega on sundinud paljusid riike üle maailma kehtestama majanduslikke sanktsioone.
<P>
Birma vajab sõpru, kes aitaksid kaitsta tema riiklikke huve ülemaailmsel tasandil, kuid isegi ASEAN ütles nüüd, et ei kaitse enam Birma ametiasutusi mis tahes rahvusvahelisel foorumil.
<P>
Meie sõnum Birma valitsusele on, et maailm ei ole teie vastu, kui teie ei pööra enam maailmale selga. Te ei pea kartma rahvusvahelist kogukonda rohkem kui te peaksite kartma oma inimesi. Te ei vaja maailmas suuruselt üheksandat sõjaväge ega suuruselt viieteistkümnendat sõjaväe eelarvet. Te ei pea elama varjendis. Tunnustage oma inimeste demokraatlikke püüdlusi, lõpetage poliitiline repressioon ning võimaldage opositsioonijõududel vabalt ja täielikult osaleda uues põhiseaduslikus protsessis.
<SPEAKER ID="192" NAME="Józef Pinior">
fraktsiooni PSE nimel. - Härra juhataja, kõigepealt kutsume Birma režiimi üles vabastama poliitilised oponendid ning rohkem kui 1 800 poliitvangi, sealhulgas Aung San Suu Kyi, rühma 88 Generation Students liidrid ning organisatsiooni Shan Nationalities League for Democracy liidrid, kes vahistati 2005. aastal, andma selgitusi kõigi eelmise aasta septembris toimunud budistlike munkade ja demokraatlike aktivistidega toimunud kokkupõrgetes hukkunute ja kadunud isikute kohta, sealhulgas kadunud munkade ja nunnade kohta, tagada Birmale juurdepääs saabuvale, inimõiguste olukorda kajastavale ÜRO eriraportöörile ning lubada poliitilistel opositsioonierakondadel kohtuda erisaadikuga.
<P>
Niinimetatud referendum tekitab suurt muret. On oht, et praegustes repressiivsetes oludes toimuv referendum üksnes tugevdab praeguse sõjaväelise korra positsiooni. Pärast referendumi väljakuulutamist andis valitsus välja seaduse nr 1/2008, milles on sätestatud, et usuliste ühingute liikmetel, muu hulgas munkadel ja nunnadel, ei ole valimisõigust. Samuti nähakse selles ette kolmeaastane vanglakaristus igaühele, keda tabatakse "jutlustamas, lendlehti levitamas, plakateid kasutamas või hääletust hääletusjaoskondades või avalikes või privaatsetes kohtades muul viisil referendumi läbikukutamise eesmärgil segamas".
<P>
Soovime valitsuselt tagatisi, mille alusel saab kutsuda kokku sõltumatud valimiskomisjonid, koostada korrektne hääletajate registreerimise nimekiri, kõrvaldada pikaajalised piirangud ajakirjandusele, kehtestada ühinemis-, sõna- ja kogunemisvabadus Birmas ning tühistada uued õigusnormid, mis muudavad õiguspärase arutelu referendumi üle kuriteoks.
<SPEAKER ID="193" NAME="Marco Cappato">
fraktsiooni ALDE nimel. - (IT) Härra juhataja, daamid ja härrad, volinik Barrot, te osutasite tasakaalustatud lähenemisviisile. Kardan aga, et kõnealune lähenemisviis on liiga ettevaatlik, eelkõige sellepärast, et on midagi, mida siinsel parlamendile oleks vaja teada, nimelt, et ELil on vahendid demokraatia ja inimõiguste edendamiseks.
<P>
Need on uued vahendid ning nüüd ei pea isegi riigi diktaatoritelt luba saama, et saaks raha välja maksta. Seega, me kas arutame toimunut kõrvaltvaatajatena või kui inimesed, kes püüavad välja selgitada, mida nad saaksid teha. Kui viimast, siis peame teadma juba täna, kuidas toetusi välja maksta, keda saame aidata ning kuidas saame saata infot riiki ja infot riigist. Näiteks peame kaaluma, kuidas kulutatakse raha niinimetatud uimastisõjas, raha, mis Birmas läheb otsejoones Birma valitsejate kätte riigi kodanike suurema represseerimise eesmärgil ÜRO asjaomase büroo heakskiidul. Ka meie Euroopa Liidus peaksime seisma selle probleemiga vastamisi. Käsitledes referendumit, siis küsimus ei seisne niivõrd selles, et ettevalmistuses ei osalenud kõik osapooled piisavalt, nagu ütlesite, vaid selles, et referendum on kattevari valitsejatele, et paremini jätkata inimõiguste ja kodanike õiguste ohjeldamatut mahasurumist Birmas.
<P>
Soovin öelda nõukogu esindajale härra Lenarčičile, et kuna mungad osalesid vägivallatus võitluses ning maksid selle eest oma eluga, arvan, et teie teadaandel, mille kohaselt teil ei ole kavas kutsuda dalai-laamat Brüsselisse hädavajaliku poliitilise dialoogi eesmärgil ELi riikidega, on nii tulevikus kui ka juba praegu negatiivne mõju Birma inimeste, eelkõige munkade vägivallatule võitlusele.
<SPEAKER ID="194" NAME="Brian Crowley">
fraktsiooni UEN nimel. - (GA) Härra juhataja, eelmise aasta oktoobris nägi maailm tuhandeid buda munki ja kodanikke Yanguni tänavatel marssimas ja vabadust ning Birma ebaõiglase ja vägivaldse sõjalise režiimi reformimist. See oli suurim valitsusvastane meeleavaldus alates esimese demokraatliku liikumise verisest mahasurumisest 1988. aastal.
<P>
fraktsiooni UEN nimel. - Kui keegi arvab, et olukord võiks olla halvem, kui see oli eelmisel aastal, siis tuleb vaadata üksnes tõendeid: vaesus, toidu vähesus, jätkuv mahasurumine, poliitiliste oponentide kõrvaldamine, Sahharovi ja Nobeli preemia laureaadi jätkuv vangis hoidmine, mis tahes teistsuguste seisukohtade mahasurumine.
<P>
Meie Euroopa Liidus peame jätkama 2007. aasta septembris alustatud toetuse avaldamist Birma inimestele, kes võitlevad oma õiguste eest. Nüüd seisame silmitsi olukorraga, kus uus põhiseadus pannakse hääletusele ning seda on mõned nimetanud sammuks demokraatia taastamise suunas, kuid siiski jagatakse selle käigus veerand parlamendi kohtadest sõjaväele, selles keelatakse Aung San Suu Kyil osaleda valimistel kandidaadina, sest ta on abielus välismaalasega ning kohustab inimesi hunta ettekirjutusi täitma.
<P>
Hiina peab nüüd sekkuma huntale surve avaldamise eesmärgil Birmas, et tagada inimestele õiglase esindatuse andmine, samuti tuleb avaldada toetust Bangladeshile ja Taile, et nad saaksid julgustada Birma ametiasutusi võtma uut seisukohta. Peame kahekordistama jõupingutusi sanktsioonide ja jõulise poliitilise tegevuse näol ning mitte ainult Euroopa, vaid kogu maailma ja eelkõige ÜRO tasandil. Kõik Euroopa Liidu liikmesriigid peaksid rääkima ÜROs ühel häälel, avaldamaks survet ametiasutusele meetmete võtmise eesmärgil nimetatud tasandil.
<SPEAKER ID="196" NAME="Hélène Flautre">
fraktsiooni Verts/ALE nimel. - (FR) Härra juhataja, nagu äsja öeldi, humanitaar- ja inimõiguste olukord Birmas halveneb ning järgmine üldasjade ja välissuhete nõukogu peab selle kõvasti ja selgelt välja ütlema ning määrama uuesti Euroopa poliitika raames võetavad meetmed.
<P>
Alguses positiivsena näinud märk, kuulus põhiseaduse reform, muutus kiiresti täiesti machiavellilikuks projektiks. Seega kehtestatakse põhiseadusega sõjaväeliikmete osalemine valitsuses, mis on vastuolus kõigi rahvusvaheliste standarditega, protsessis puuduvad mis tahes vaatlejad ning samal ajal kõrvaldatakse valimistelt kõik, kes on kehtiva režiimi vastu. See on täielik farss ning kinnitab Birmas veelgi enam hunta raudset korda.
<P>
See kujutab endast veelgi enam Euroopa Liidu ja ÜRO taotletava kaasava strateegia ebaõnnestumist nii Birmas kui ka kogu piirkonnas. Meie eriesindaja ei ole suutnud Birmas isegi paigale asuda. Seega peab meie kahepoolne strateegia, mis hõlmab endas sanktsioone ja soodustusi, muutuma tõhusamaks ja keskendunumaks. Teisisõnu, vajame, et kooskõlas eesmärkidega kehtestatud kriteeriume rakendatakse paremini, asjaolusid arvesse võttes ning korrapäraselt.
<P>
Meie finantsmeetmed peavad täielikult välistama äriühingud, mis on seotud huntaga või mis ühel või teisel viisil aitavad seda rahastada, ning samuti võimulolijad, kes saavad käia uhkeldavalt teistes riikides sisseoste tegemas ja oma lapsi välismaale kooli saata. Sama kehtib ka kehtestatud pangandussanktsioonide kohta, mis ei keela praegu ülekannete tegemist Euroopa pankade kaudu.
<P>
Mis puutub ASEANi, siis vabakaubanduslepingute läbirääkimisi tuleb vaadelda kui võimalust tagada, et naaberriigid hoiduks kehtestamast mis tahes strateegiat, mis võib Birmale kehtestatud sanktsioonide mõju kaotada.
<P>
Teine aspekt seondub soodustustega. Peame toetama riigi elanikke nii humanitaartasandil, mis on iseenesestmõistetav, kuid samal ajal ka poliitilisel tasandil. See tähendab, et Birma ametiasutused tuleb avalikult hukka mõista, taunides referendumi sisu ja kasutatavaid meetmeid, ning edendada demokraatia ja inimõiguste Euroopa rahastamisvahendi projektide kaudu kindlameelselt õigusriigi põhimõtteid ja põhivabadusi. See tähendab ka inimõigustealase tegevuse toetamist ja kaitsmist, relvastatud konfliktidesse laste kaasamise vastu võitlemist ja laste kaitsmist vägivalla eest.
<SPEAKER ID="197" NAME="Luca Romagnoli" AFFILIATION="NI">
(IT) Härra juhataja, daamid ja härrad, palun ärge arvake, et mul on foobia Hiina vastu, sest ma kritiseerin sageli Hiina seisukohta oma kõnedes. Arvan aga, et kellelgi ei teki kahtlust, et kriitika on õigustatud, kui rääkida olukorrast Birmas ja Birma riiginõukogu toetava Hiina valitsuse hästi tuntud kohustustest. Kõnealused kohustused on samad, mis Hiinal on Darfuris, Tiibetis ja paljudes teistes piirkondades üle maailma, kus inimõiguste rikkumisi toime pannakse, rääkimata Hiinast endast.
<P>
Ilmselgelt võin ühineda meie resolutsioonis sisalduva nördimuse, meelepaha ja hukkamõistu avaldusega, kuid olen siiski skeptiline selle tõhususe suhtes. Toetan selget hukkamõistu ning taunin asjaolu, et 45 aasta jooksul ei ole Birma režiimis tehtud mingisuguseid edusamme inimõiguste ja veendumuste vabaduse suhtes.
<P>
Miks ei õnnestunud mul taunida Birma inimeste poliitilist ja etnilist represseerimist? Soovin tõepoolest kasutada võimalust ja meenutada kareni inimesi, kes on suutnud oma identiteeti kaitstes aastakümneid vastu pidada. Sama resoluutselt taunin referendumi mehhanisme, mis on kaasatud põhiseadusesse, mida valitsejad tahavad birmalastele kehtestada. Daamid ja härrad, emotsionaalsel tasandil olen mõistagi nõus resolutsioonis tooduga, kuid arvestades, et, nagu alati, kõik, mis tuleneb ELi õigusnormidest, jääb emotsionaalsele tasandile, on nimetatud resolutsioon täiesti kasutu. Nagu resolutsioonis öeldud, isegi uuendatud konkreetsetel sanktsioonidel ei ole olnud soovitud mõju.
<P>
Sellest tulenevalt tasub kindlasti nõuda rangemate sanktsioonide kehtestamist, kuid samasugust survet tuleb eelkõige avaldada sellistele riikidele nagu Hiina, Venemaa ja India, et nad, pidades silmas nende majanduslikku ja poliitilist mõju Birmale, teeksid koostööd Euroopa Liiduga kõnealuses valdkonnas ning lõpetaksid riigi varustamise relvadega ja strateegiliste ressurssidega. Tegelikult nõustun ma esitatud punktidega, kuid iseäranis toetan proua Flautre'i seisukohta.
<SPEAKER ID="198" NAME="Hartmut Nassauer" AFFILIATION="PPE-DE">
(DE) Härra juhataja, daamid ja härrad, paari päeva pärast otsustab nõukogu, kas säilitada ühine seisukoht Birma kohta ning kas säilitada kehtestatud sanktsioonid. Birmas ei ole toimunud olulisi muutusi demokraatia, õigusriigi ega inimõiguste austamise saavutamises. Peaaegu 2 000 poliitvangi peetakse ikka kinni. Opositsiooniliider Aung San Suu Kyi on olnud koduarestis aastaid. Lühidalt öeldes ei ole vähimatki põhjust sanktsioone vähendada.
<P>
Tuleb tõdeda, et põhiseaduse referendum on välja kuulutatud ning põhiseaduse eelnõu avaldatud, kuid selles puudub demokraatlik õiguspärasus. Avalikkuse esindajatega ja demokraatliku opositsiooniga ei ole nõu peetud. Põhiseaduse eelnõu sisaldab hulganisti demokraatlikke puudusi. See on naeruväärne, et veerand parlamendi kohtadest läheb sõjaväele. Naeruväärne on välistada kandidaadid, kes on abielus välismaalasega või kelle lapsed on välismaalased. See kõik näitab demokraatlike edusammude puudumist.
<P>
Mida tuleks teha? Toetan eelkõnelejate avaldusi, eelkõige kolleeg Geoffrey van Ordeni tasakaalukaid tähelepanekuid. Me ei saa aga käsitleda Birma küsimust üksi. Hiina toetuseta ei jääks hunta püsima. Seetõttu vastutavad ka hiinlased Birmas toimunu eest. Hiina on aidanud täita majanduslikku vaakumit, mille tekitasid Lääne sanktsioonid, ning saab sellest märkimisväärset kasu. Seega, kui soovime näha olukorra muutumist Birmas, tuleb kõigepealt pöörduda Hiina poole.
<P>
Samuti pöördun ASEANi kolleegide poole. Tean, et nad peavad mis tahes märkusi Myanmari kohta sekkumiseks nende siseasjadesse, kuid samuti tean, et olukord Myanmaris teeb nad rahutuks. Minu sõnum neile on, et Myanmar kahjustab ASEANi mainet maailma ees, seega peaks ka ASEAN neile survet avaldama.
<SPEAKER ID="199" NAME="Richard Howitt" AFFILIATION="PSE">
Härra juhataja, tervitan nõukogu ja komisjoni pärastlõunal tehtud avaldusi, kuid pidades silmas 700 poliitvangi, kes vahistati pärast eelmise aasta meeleavaldusi, ning kindral Than Shwe keeldumist kohtuda ÜRO erisaadiku Gambariga, on meie ühise seisukoha uuendamine kuus kuud hiljem küll vajalik, kuid sellest ei piisa. Miks mitte kehtestada sanktsioone naftale ja gaasile, mis on režiimi peamine rahaallikas? Kui Ameerika Ühendriigid kehtestavad sanktsioonid rahandusele ja pangandusele, keeldudes režiimi rahast, siis miks ei saa Euroopa Liit seda teha? Missuguseid meetmeid saab võtta, et võimaldada humanitaarabiteenuste juurdepääs riigi idaosale, kus on teadete kohaselt hävitatud 3 000 küla ning kus Euroopa abiorganisatsioonid oleksid valmis tegutsema? Buda mungad kirjutasid kloostri seinale "ei”, saatmaks sõnumi Birma kodanikele mais toimuva põhiseaduse referendumi kohta. Euroopa sõnum peaks olema samuti "ei” diktatuurile ning "jah” demokraatiale.
<SPEAKER ID="200" NAME="Pierre Schapira" AFFILIATION="PSE">
(FR) Härra juhataja, kuus kuud on möödunud ajast, mil meeleavaldused Yangonis näitasid maailmale, missugused rasked inimõiguste rikkumised Birmas pidevalt aset leiavad.
<P>
Näib aga, et rahvusvaheline üldsus on unustanud selle kriisis oleva riigi. Tegelikkuses peame toetama birmalasi järjekindlalt ning võtma vastu pikaajalise strateegia, et tagada viimaks demokraatia, ajakirjandus-, usu-, sõna- ja kogunemisvabaduse austamine.
<P>
Hoolimata diplomaatilisest survest ja Aung San Suu Kyi, kellele, tuletan meelde, anti Sahharovi auhind 1990. aastal, silmapaistvast tegutsemisest, hoolimata rahvusvahelise kodanikuühiskonna jõupingutustest, ei ole olukord paranenud, sest neil ei ole õigust hääletada, 400 000 buda munka ei saa referendumist osa võtta.
<P>
See vastuvõetamatu olukord tõestab, et seni avaldatud surve ei ole olnud piisav. Birma režiimile kehtestatud sanktsioone tuleb tugevdada ning need peavad olema suunatud pigem poliitilise eliidi kui rahva vastu.
<P>
Eelkõige loodan, et ELi meetmeid tugevdatakse. Tõstmaks avalikkuse teadlikkust, palume, et Aung San Suu Kyile, kes kehastab kõnealust võitlust, antakse kõigi Euroopa pealinnade vabadus, näidates sellega meie järjekindlat soovi näha, et Birmas edendatakse inimõigusi ja vabadust.
<SPEAKER ID="201" NAME="Katrin Saks" AFFILIATION="PSE">
(ET) Kui ma Brüsselis hommikuti parlamendi hoonesse lähen, siis vaatab suurelt plakatilt mulle otsa Aung San Suu Kyi oma kurbade silmadega, ja ma pean ütlema, et ma tunnen igal hommikul väga piinlikku jõuetust.
<P>
Meie resolutsioonidel, mida me siin peaaegu ühehäälselt oleme vastu võtnud, ei ole mitte mingit mõju olnud. Kui ma täna siin kuulasin nii komisjoni kui ka nõukogu esindaja sõnavõttu, siis ma panin tähele sellist retoorikat: "Me loodame, me soovime, me arvame, me muretseme”. Kas see ei ole mitte liiga tagasihoidlik suhtumine sellisesse režiimi? Ilmselt peaksime me ühehäälselt ja palju jõulisemalt väljenduma.
<P>
Kuidas edasi? Me jõuame ikka ja jälle eesmärgistatud majandussanktsioonide juurde. Ma arvan, et see on ilmselt ikkagi ainuke lahendus seda režiimi mõjutada ja loomulikult ka väga hoolega jälgida, kuhu läheb meie arenguabi. Meie raha peab olema seotud väga konkreetsete muudatustega selles ühiskonnas.
<SPEAKER ID="202" NAME="Ana Maria Gomes" AFFILIATION="PSE">
Härra juhataja, olen käinud Birmas ning näinud Birma inimeste viletsust ja allasurutust. Kahjuks ei ole Euroopa teinud piisavalt, et aidata birmalastel - nende julgetel munkadel, poliitvangidel, nende vapral juhil Aung San Suu Kyil saavutada vabadus ning saada välja hunta rõhujate alt.
<P>
Euroopa ei ole teinud piisavalt, et koondada naaberriike Taid, Malaisiat, Singapuri ja eelkõige Indoneesiat, toetamaks neid, kes võitlevad Birmas inimõiguste ja demokraatia eest.
<P>
Euroopa ei ole teinud piisavalt, et sundida Hiinat ja Indiat lõpetama Birma rõhujate toetamine ühel või teisel viisil. Euroopa ei ole teinud piisavalt, et takistada ja karistada Euroopa ettevõtteid, nagu Prantsuse Total, kes jätkavad äritegevust Birmas, toetades seega uimastimaffiat ja rõhujaid, kes moodustavadki Birma hunta. Euroopa peab tegutsema nüüd ning keelduma tunnistamast referendumi farssi.
<P>
Härra Barroso ja volinikud, kes lähevad täna Pekingisse, peavad rääkima kindlameelselt ja selgelt Birmast, selle halvast olukorrast ja Pekingi vastutusest. Nõukogu praegune ja järgmine eesistuja peavad tegutsema otsustavalt, et muuta birmalaste olukorda, nimelt kehtestada vastuvõetud sanktsioonid rangelt ja sundides ÜRO Julgeolekunõukogu võtma meetmeid Birma rõhujate vastu.
<SPEAKER ID="203" NAME="Marios Matsakis" AFFILIATION="ALDE">
Härra juhataja, parlamendile muutub juba harjumuspäraseks võtta vastu resolutsioone, mis on suurel määral täiesti ebatõhusad. Samuti oleme juba harjunud kehtestama sanktsioone, mis on täiesti ebatõhusad, sest ei ole suunatud nende vastu, kes vastutavad tegelikult olukorra muutmise eest, vaid on suunatud, nagu ka praegusel juhul, Birma tavakodanike vastu, kelle elu muutub seeläbi veel halvemaks.
<P>
Eespool nimetati juba, et tegelik süüdlane on Hiina. Kas me kehtestame sanktsioone Hiina vastu? Ei! Hiinalt ostetud defektsed tooted on Euroopa turu üle ujutanud. Miks ei kehtesta me sanktsioone Hiina vastu, et näha, kuidas see mõjutab olukorda Birmas?
<SPEAKER ID="204" NAME="Colm Burke" AFFILIATION="PPE-DE">
Härra juhataja, nõustun kolleegidega nimetatud küsimuses. See ei hõlma endas mitte üksnes asjaolu, et paljude viimaste kuude jooksul ei ole toimunud mitte mingisuguseid muutusi, vaid et neid ei ole toimunud viimase 50 aasta jooksul.
<P>
Inimõiguste rikkumised leiavad seal aset iga päev. Usukogukonnad ei tuleks tänavale, kui nad ei usuks, ei riigis on midagi äärmiselt valesti. Nägime seda mitu kuud tagasi, kui mungad tulid tänavatele, sest nad uskusid, et nende sõnum jõuab kohale. Hunta reaktsioon oli aga vastupidine: nad tegid kõik, et protestid viivitamata lõpetada ning maha suruda, ning seejärel aset leidnud tapmised olid ennekuulmatud. Ning see valitsus jäi edasi võimule.
<P>
Peamised süüdlased kõnealuses olukorras on ettevõtjad ja riigid, kes teevad koostööd Birmaga, kes tarnivad neile relvi ja ostavad nende tooteid. Nõustun kolleegidega, et peaksime tegutsema ennetavamalt ning sundima Hiinat muutma Birmat käsitleva tegevuse suunda. Üksnes nii saame olukorda muuta. Samuti peame rääkima Euroopa ettevõtetega, kes huntat aitavad. Kui me ise ei tegutse, on väga raske sundida teisi riike muutuma. Toetan kõnealust resolutsiooni ettepanekut.
<SPEAKER ID="205" NAME="Jim Allister" AFFILIATION="NI">
Härra juhataja, Birma on küsimus, mis täidab märkimisväärselt Euroopa Parlamendi liikmete postkaste.
<P>
Ma näen paralleeli Birma ja Zimbabwe vahel. Mõlemad olid kunagi tärkava majandusega riigid. Mõlemad pöördusid aga demokraatiast rõhumise ja kõige sellega kaasneva juurde: põhivabaduste eitamine, äärmine vaesus ning repressiivne militarism.
<P>
Ma näen aga ka paralleeli ELi vastustes Birmale ja Zimbabwele. Mõlemad on tegelikult väga tagasihoidlikud. Kuulasime täna komisjoni ja nõukogu avaldusi, kuid mida neil tegelikult öelda oli? Väga vähe.
<P>
Peame tegutsema tunduvalt jõulisemalt. Peame tugevdama majanduslikke ja teisi sanktsioone ning kehtestama täieliku relvaembargo. Peame avaldama survet seal, kus sellel on tõenäoliselt kõige suurem mõju - režiimidele ja pooldajatele, nagu Hiina, kes huntat toidavad. Üksnes siis, ja eelkõige kui tegeleme nendega, kelle hoiak hunta suhtes on kahepalgeline, võib midagi muutuda.
<SPEAKER ID="206" NAME="Janez Lenarčič">
nõukogu eesistuja. - (SL) Ma juba ütlesin, et üldasjade ja välissuhete nõukogu arutab Birma küsimust ning tõenäoliselt teeb järeldused selle kohta. Ma käsitlen nimetatud teemat hiljem, kuid kõigepealt soovin vastata mõnele tähelepanekule.
<P>
Esiteks, härra Cappato. Rõhutan, et seni ei ole nõukogu arutanud veel võimalust kutsuda dalai-laama kohtumisele üldasjade ja välissuhete nõukoguga. Samuti ei usu ma, et selline kohtumine üldse kunagi aset leiab. Kui see ka juhtub, siis lahendab see Tiibeti küsimuse, mitte Birma oma, mis on praeguse arutelu teema. Siiski soovin öelda järgmist: Tiibeti olukorra parandamiseks ei ole vaja niivõrd dialoogi Euroopa Liidu ja dalai-laama vahel, kuivõrd Hiina ametiasutuste ja dalai-laama vahel. Eesistujariik Sloveenia on nõudnud seda juba mitu korda.
<P>
Nüüd aga midagi üldasjade ja välissuhete nõukogu järgmise istungjärgu kohta. Me loodame, et nõukogu teeb järeldused ning otsustab, et avaldab taas tõsist muret olukorra kohta Birmas ning kutsub Birma ametiasutusi üles tegutsema viivitamata, et riik saaks üle minna tsiviilvalitsusele, ning toimuda rahvuslik leppimine. Samuti loodame, et nõukogu nõuaks avalikku arutelu referendumi kohta, mis tuleks läbi viia vabalt ja õiglaselt. Lisaks sellele, nagu mainis proua Flautre, loodame, et Birma ametiasutused kutsuvad referendumit vaatlema rahvusvahelised vaatlejad.
<P>
Mul ei ole kahtlustki, et nõukogu nõuab viivitamata kõigi poliitiliste vangide vabastamist, nagu härra Howitt ütles. Ma ei kahtle ka, et samal ajal taotletakse Aung San Suu Kyi vabastamist. Me loodame, et sanktsioone, mille tähtaeg, nagu härra van Orden õigesti nimetas, lõppema hakkab, pikendatakse veel 12 kuuks võimalusega neid olukorda arvestades muuta ehk tugevdada või nõrgemaks muuta mis tahes ajal.
<P>
Mis puutub relvadesse ja vastuseks härra Romagnolile, siis Euroopa Liit on keelanud mis tahes relvade ja nendega seonduvate materjalide ekspordi Birmasse. See on osa Euroopa Liidu sanktsioonidest ning me loodame, et seda pikendatakse koos sanktsioonide süsteemiga või mehhanismiga. Me püüame kaasata teisi liikmesriike meiega nimetatud küsimuses ühinema.
<P>
Lõpetuseks tuleb lisada, et võib öelda, nagu proua Flautre, et ÜRO Birma strateegia kukkus läbi. Samas võib aga ka öelda, et see ei ole lihtsalt veel vilja kandnud. Minu arvamus kaldub viimase poole.
<SPEAKER ID="207" NAME="Jacques Barrot">
komisjoni asepresident. - (FR) Härra juhataja, kuulasin hoolega kõiki seisukohti, mis kajastavad asjaolu, et Birmal on veel pikk tee käia, enne kui ta jõuab demokraatia teeni ning me kõik teame seda. Peame jätkama asjaomase poliitika tugevdamist ning seega rõhutan, et tugevdasime hiljuti režiimi ja eelkõige selle liidrite vastu suunatud sanktsioone. Nõukogu kaalub praegu võimalusi ulatuslikumate finantssanktsioonide kehtestamiseks.
<P>
Lisan veel, et mis puutub poliitvangidesse, siis on üldasjade ja välissuhete nõukogul võimalus saata 29. aprillil taas kord režiimile sõnum, et paluda alandamine ja vangistus lõpetada. Oleme iseäranis solidaarsed Aung San Suu Kyiga. Pean märkima, et me ei saa temaga otse ühendust võtta, kuid oleme ühenduses tema erakonna liikmetega.
<P>
Jättes sanktsioonid kõrvale, siis mõned teist nimetasid mõistagi koostööd naaberriikidega, mis aitaksid mõjutada Birma režiimi, ning proua Ferrero-Waldner tõstatab käesoleval nädalal Hiinas Birma küsimuse. Komisjon on pöördunud Tai valitsuse poole ning Indoneesia valmistab ette uut algatust. Teil on aga täiesti õigus rõhutada piirkonna teiste riikide meetmete olulisust.
<P>
Nüüd jõuan ma rahva abistamise teemani. Birma inimesed ei peaks maksma riigis liidrite tekitatud poliitilise seisaku eest. Euroopa ei saa neid üksnes hukka mõista ja Myanmari isoleerida. Rõhutan, et abi andes püüame kasutada iga võimalust ja rõhutada, et vaid režiimi parema valitsemise kaudu on antav abi tõhus, nagu me loodame.
<P>
Teiste seas avaldas iseäranis härra Cappato muret selle pärast, kuidas rahvusvahelise abi kasutamist kontrollitakse. Rõhutan, et rahvusvahelist abi antakse ÜRO ametite ja valitsusväliste partnerorganisatsioonide kaudu, ning võin kinnitada, et kontrollime seda hoolikalt. Kuid samas oli teil õigus nimetatud küsimust tõstatada.
<P>
Seega usun, et see, mida me soovime, on avaldada võimalikult suurt survet, tagamaks Birma liikumine demokraatia suunas kiiremal sammul. Samal ajal peame tegema kindlaks, et birmalased ei kannataks täieliku isolatsiooni tõttu veelgi enam, sest see ei oleks sobiv vastus meetmetele.
<SPEAKER ID="208" NAME="Juhataja">
Arutelu kokkuvõtteks olen kooskõlas kodukorra artikli 103 lõikega 2 saanud kuus resolutsiooni ettepanekut.
<P>
Arutelu on lõppenud.
<P>
Hääletamine toimub neljapäeval, 24. aprillil 2008.
<P>
Kirjalikud selgitused (kodukorra artikkel 142)
<SPEAKER ID="986" NAME="James Nicholson  " AFFILIATION="PPE-DE">
kirjalikult. - Tervitan soojalt kõnealust resolutsiooni, mis näitab parlamendi jätkuvat muret olukorra pärast Birmas. Peame tagama, et sündmused nimetatud riigis ei jääks meie eest varjatuks.
<P>
Teada on, et hoolimata rikkalikest ressurssidest ja viljakast pinnasest on Birma üks vaesemaid riike maailmas. Rahvusvaheline üldsus on üksmeelel, et sõjaväeline hunta vastutab väga paljude inimõiguste rikkumiste juhtumite, muu hulgas režiimi vastu protestinud buda munkade jõhkra kohtlemise eest.
<P>
Hiliste sündmuste valguses, pidades silmas eelkõige sõjaväelise hunta kava suruda läbi täiesti ebademokraatlik ja ebaseaduslik põhiseadus, on viimane aeg, et Euroopa Liit kasutaks kogu mõju olukorra parandamise eesmärgil.
<P>
Aeg Birma olukorra arutamiseks rahvusvahelisel tasandil on läbi. Läbirääkimised ÜRO ja Birma võimuesindajate vahel osutusid ebatõhusaks. Hädasti on vaja eesmärgipäraseid sanktsioone hunta ja sellega seonduvate ettevõtjate vastu.
<P>
Toetan täielikult kõnealust resolutsiooni, mis kutsub nõukogu üles kehtestama rangemad ja ulatuslikumad sanktsioonid Birma sõjaväelisele režiimile. Seega loodan, et meie sõnadele järgnevad teod.
