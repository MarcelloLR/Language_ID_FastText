<CHAPTER ID="005-03">
3. Euroopa Liidu 2010. aasta üldeelarve muudatusettepanekute projektid (hääletus)
<P>
- Enne hääletust:
<SPEAKER ID="106" NAME="László Surján">
raportöör. - Lugupeetud juhataja! Meil on ees tõenäoliselt kõige lühem Nice'i lepingu kohase eelarve muudatusettepanekute hääletus, kuid kindel on, et see on viimane hääletus nimetatud lepingu järgi.
<P>
Miks see muudatusettepanekute loetelu nii lühike on? Sellepärast, et fraktsioonid tegid suurepäraselt koostööd. Ma soovin raportöörina tänada kõiki fraktsioone, kes selle hääletuse ettevalmistamises osalesid. Lisaks soovin tänada sekretariaadi töötajaid nende töö eest. Ilma nendeta olnuks võimatu olla siin vaid kahe lehekülje pikkuse loeteluga. Suur tänu teile kõigile.
<P>
(Aplaus)
<P>
Ma arvan, et hääletuse lühidus on õigustatud, sest kriisiajal peaksime püüdma kriisi lahendada, mitte kulutama aega kauakestvale hääletusele.
<SPEAKER ID="107" NAME="Vladimír Maňka" LANGUAGE="SK">
Lugupeetud juhataja! Ma teen ettepaneku, et hääletaksime muid institutsioone hõlmavat osa tervikuna, sest minu arvates ei tohiks seal probleeme tekkida. Tänan.
<SPEAKER ID="108" NAME="Juhataja">
Nii tekib olukord, kus me hääletame eri institutsioonide üle korraga, kuid kodukorra järgi tuleb meil hääletada iga institutsiooni üle eraldi. Me ei saa neid kõiki ühte plokki panna. See oleks kodukorraga vastuolus.
<SPEAKER ID="109" NAME="Hans Lindblad" LANGUAGE="SV">
Lugupeetud president! Nõukogu võtab rahuloluga teadmiseks, et parlament andis kinnituse kokkuleppele, mille me saavutasime lepituskohtumisel käesoleva aasta 18. novembril. Pidades silmas nõukogu teise lugemise tulemusi, on meil hea meel, et Euroopa Parlamendi teine lugemine kajastab kahe eelarvepädeva institutsiooni ühist teksti vastavalt Lissaboni lepingu uuele artiklile 314.
<P>
Nõukogu nõustub selle ühise tekstiga ja seega võib Euroopa Parlamendi president kuulutada eelarve lõplikult kinnitatuks. Kuid ma soovin märkida, austatud president, et kui te kuulutate eelarve lõplikult kinnitatuks, on nõukogu seisukohal, et sellele peaksid alla kirjutama mõlemad institutsioonid, sest uues lepingus on öeldud, et eelarve eest vastutavad nii nõukogu kui ka Euroopa Parlament.
<P>
Nõukogu peab kahetsusväärseks, et seda seisukohta ei ole arvesse võetud. Sellele vaatamata ei sea me mitte kuidagi kahtluse alla asjaolusid, mille suhtes kokkulepe saavutati. Loodame siiski, et järgmisel aastal toimuva eelarvemenetluse ajal on meil piisavalt aega, et neid küsimusi käsitleda.
<P>
Ma soovin kasutada võimalust ja tänada veel kord eelarvekomisjoni esimeest härra Lamassoure'i ja kolme raportööri, härra Surjánit, härra Maňkat ja proua Haugi konstruktiivse hoiaku eest kogu eelarvemenetluse ajal. Ka see näitab, kui hea oli meievaheline koostöö.
<P>
Ma soovin lõpetada ühe isikliku mõtteavaldusega. Nõukogu eesistuja amet on tõenäoliselt kõige erilisem amet, mida ma eales pidada saan. Minu jaoks on olnud au teenida Euroopat niisugusel viisil ja ma soovin selle võimaluse eest tänada. Suur tänu teile!
<P>
(Aplaus)
<SPEAKER ID="110" NAME="Juhataja">
Daamid ja härrad, kuna me oleme hääletuse selle osaga lõpule jõudnud, soovin ka mina avaldada siirast tänu ja kiitust nii meie raportööridele härra Surjánile ja härra Maňkale - enne oli meil veel ka härra Böge raport - kui ka kõikidele teistele, kes selle eelarvega tööd tegid. Seda eelarvet oli ülimalt raske koostada. Lisaks soovin avaldada kiitust kõikidele kolleegidele ja kogu parlamendile, sest me tegime selle otsuse koos. See on tõesti suur saavutus. Suur aitäh teile kõigile!
<P>
(Aplaus)
<P>
Nüüd pean ma ette lugema mõned olulised punktid, mis on seotud selle eelarve vastuvõtmise erandliku viisiga. See on väga oluline, sest me läksime Nice'i lepingult üle Lissaboni lepingule. Tegemist oli väga raske üleminekuga. Me alustasime Nice'i lepingu kohaselt, kuid lõpetame Lissaboni lepingu kohaselt, ja sellepärast on see avaldus vajalik. Palun kuulake seda avaldust.
<P>
"2010. aasta eelarve menetlus on olnud erandlik. Alguses järgiti selles EÜ asutamislepingu artiklit 272, kuid viimast etappi viidi läbi siis, kui jõustus Lissaboni leping. 18. novembril 2009. aastal leppisid seega Euroopa Parlament, nõukogu ja komisjon kokku, et jätkavad eelarvemenetlust EÜ asutamislepingu järgi, kuid samuti saavutasid nad kokkuleppe, mis hõlmab eelarvemenetluse, sealhulgas mitmeaastase finantsraamistikuga täielikus kooskõlas toimunud parlamendi hääletuse tulemust. Nõukogu eesistuja kinnitas just, et nõukogu on nõus eelarvega, mida me äsja hääletasime. See tähendab, et Euroopa Parlament ja nõukogu on saavutanud kokkuleppe ühises tekstis, järgides sealjuures artikli 314 eesmärki. Seepärast märgin, et eelarvemenetlus, mida alustati Euroopa Ühenduse asutamislepingu artikli 272 järgi ja mis jätkus Euroopa Liidu toimimise lepingu artikli 314 järgi, viidi lõpule Euroopa Liidu toimimise lepingu artikli 314 ja mitmeaastase finantsraamistiku kohaselt. Eelarvemenetluse võib seega lugeda lõpetatuks ja eelarve kuulutada lõplikult vastuvõetuks.”
<P>
See on väga oluline avaldus. Järgmisel korral niisuguseid keerulisi asjaolusid ei ole, sest Lissaboni leping on siis jõus. Nüüd kirjutan ma dokumendile ametlikult alla.
<P>

<P>
Daamid ja härrad! Lubage mul lisada, et eelarvekomisjoni esimees on kolleeg Lamassoure, kes tegi eelarvemenetluses väga tublit tööd. Ma soovin teda tuua esile ka inimesena, kes on olnud selles küsimuses väga innukas.
