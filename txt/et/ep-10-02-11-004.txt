<CHAPTER ID="004">
Online-hasartmängud Euroopa Kohtu hiljutiste otsuste valguses (arutelu) 
<SPEAKER ID="026" NAME="Juhataja">
Järgmine päevakorrapunkt on arutelu suuliselt vastatava küsimuse üle, mille esitasid Malcolm Harbour, Andreas Schwab, Evelyne Gebhardt, Cristian Silviu Buşoi ja Heide Rühle siseturu- ja tarbijakaitsekomisjoni nimel komisjonile: online-hasartmängud hiljutiste Euroopa Kohtu otsuste kontekstis - B7-0235/2009).
<SPEAKER ID="027" NAME="Malcolm Harbour">
autor. - Austatud juhataja! Kõigepealt on mul au siseturu- ja tarbijakaitsekomisjoni nimel tervitada esimest korda meie uut volinikku Michel Barnier'd ja ma olen kindel, et sellele järgnevad paljud arvamustevahetused selle täiskogu saalis, eriti seetõttu, et ta on suutnud kahe päeva jooksul sujuvalt võtta oma koha siin teie ees. Volinik, meil on väga hea meel, et te siin olete!
<P>
Teiseks, rääkides meie komisjoni nimel, on meil võimalus põhimõtteliselt teha ametlikuks see küsimus meie murest seoses online-hasartmängude ja tõepoolest kogu hasartmängusektoris toimuvate arengutega, ning sama käib ka paljude ebamäärasuste kohta, mis tulenevad hasartmängu õiguslikust režiimist siseturul.
<P>
Ma tean, et teil on juba suur dokumendikuhi ootamas, volinik, kuid me loodame väga, et see on küsimus, mis on selle kuhja tipus, sest tegu on valdkonnaga, mille üle meie komisjon on viimasel viiel aastal väga suurt muret tundnud. Oleme korraldanud mitmeid omaalgatuslikke uurimusi ja küsimustikke ning meie viimase suurema raporti autor Christel Schaldemose võtab sõna hiljem, nii et meil on selle teema suhtes pidev huvi.
<P>
Nagu te kõik teate, on liikmesriigid nõukogu tasandil samuti korrapäraselt kohtunud eri peegelgruppidega, et arutada, kuidas lahendada online-hasartmängude leviku laienemise küsimust seoses meie endi riikide hasartmängualase tegevusega. Ma arvan, et ma peaksin kõigepealt selgeks tegema, et see küsimus ei eelda mingil juhul hasartmänguturgude uut liberaliseerimist ega isegi ilmtingimata sellesuunalisi uusi algatusi. Kuid tõsiasjaks jääb, nagu te kõik teate, et online-hasartmängude intensiivne ja kasvav populaarsus avaldab kindlasti survet paljudele riiklikele monopolidele ja olemasolevatele skeemidele, mis võivad olla riigi omanduses või riigi kontrolli all ja mis toovad sisse väga suurt tulu, kuid teevad liikmesriikidele muret.
<P>
Mida me teile tahame öelda on see, et ühenduses käimasoleva tööga on Euroopa Kohtule esitatud lahendamiseks mitmeid asju; te olete detailidest teadlikud ja minu kolleegid võivad sellest hiljem rääkida. Ma ei räägi neist täpsemalt, kuid meie vaatenurgast on näha, et mõned kohtu ette viidud lähenemisviisid ei ole tegelikult abiks, vaid pigem muudavad olukorra varasemaga võrreldes keerulisemaks ja läbipaistmatuks. Me teame samuti, et teie teenistused on esitanud mitmeid hasartmänguküsimuste rikkumiste juhtumeid, mis kõik ei puuduta online-hasartmänge, vaid paljud neist on seotud tervikküsimusega operaatorite vabadusest asutada end teistes riikides.
<P>
Kõik see koos tähendab, et on absoluutselt õige aeg komisjonil seda teavet võrrelda, vaadata läbi rikkumismenetluste protsess, uurida Euroopa Kohtu lahenditega tõusetunud küsimusi ja kõigepealt esitada selge strateegia või anda selgitusi, kuidas edasi liikuda, ning hakata lahendama vastuolusid.
<P>
Tarbijakaitse vaatevinklist on seadusandjatel vaja ka teada, mis positsioonis nad online-hasartmängudega seotud küsimuste lahendamisel on. On selge, et seda küsimust saab ja peab reguleerima - ja tegelikult on olemas palju häid näiteid sellest, kus online-hasartmänguteenuste osutajad on võtnud endale kohustuse pakkuda mooduseid hasartmängusõltuvuse lahendamiseks ja kontrolli all hoidmiseks - ning loomulikult on olemas pettustega seotud probleemid, mida me oleme samuti oma komisjonis põhjalikult käsitlenud. Tegemist on lisaks tarbijakaitseküsimusele ka siseturu kooskõla küsimusega.
<P>
Lõpetuseks, ma arvan, et me peame ka austama oma kodanikke ja asjaolu, et paljud neist soovivad juurdepääsu online-hasartmängudele. Ma arvan, et puudub igasugune kavatsus üritada seda keelata - mis oleks praktiliselt võimatu -, kuid selles on olemas suured vastuolud. Näiteks ilmneb, et mõnedes riikides on keelatud osaleda online-hasartmängus ettevõttega, mis asub väljaspool koduriiki. See ei saa olla õige.
<P>
Teine vastuolu, millele juhtis tähelepanu üks mu valijatest, on see, kui Briti kodanik osaleb Briti riiklikus loteriis Interneti kaudu Hispaaniast ja võidab auhinna, siis ei tohi lotoettevõtja seda Hispaanias välja maksta. Need on vastuolud, mida me oma kodanike ja tarbijate hüvanguks peame lahendama.
<P>
Volinik, selline on selle küsimuse kontekst. Te kuulete minu kolleegidelt palju häid mõtteavaldusi ja huvitavaid seisukohti, kuid ma loodan, et sellest küsimusest saab teie uues rollis üks teie peamistest prioriteetidest.
<SPEAKER ID="028" NAME="Michel Barnier">
komisjoni liige. - (FR) Austatud juhataja, kallid kolleegid! Võite ette kujutada, kui suurt rõõmu valmistab mulle siin tagasi olla kõigest 48 tundi pärast kolleegiumi ametissenimetamist - mille eest ma teid tänan - ja jätkata koostööd teiega, Malcolm Harbour, - ja ma ütlen seda eelkõige siseturu- ja tarbijakaitsekoimisjoni liikmetele - teistsugusel viisil ja tõenäoliselt teises kohas, kuid ikka samas vaimus.
<P>
Praeguses etapis tahaksin vastuseks osutada kolmele punktile, enne kui kuulan hoolikalt ära, mis teil on öelda. Lubage mul alustada teie esimese küsimusega. Nagu ütlesite, on komisjon algatanud rikkumismenetlusi mitme liikmesriigi suhtes spordikihlvedude teenuste piiriülese osutamise valdkonnas. Komisjon märgib, et üheksast rikkumisjuhtumist nelja riigi puhul - need on Taani, Prantsusmaa, Itaalia ja Ungari -, on vastuseks rikkumismenetlusele esitatud ettepanekud riigisiseste õigusaktide muutmiseks. Komisjon jätkab koostööd kõigi asjaomaste liikmesriikide rikkumismenetlustes kindlaks tehtud probleemidele lahenduste leidmiseks. Üldiselt jäävad need menetlused lahtiseks, kuid komisjoni uus koosseis peab otsustama, kuidas nende küsimustega jätkata.
<P>
Teine märkus, kolleeg Harbour, on Euroopa Kohtu hiljutine otsus Portugali juhtumis, kus hasartmänge kontrollib rangelt kauaaegne riigimonopol. Komisjoni õigusteenistuse analüüsi kohaselt ei muuda see lahend oluliselt ei selle valdkonna arengut ega rikkumismenetluses tehtavaid hinnanguid. Igat juhtumit on hinnatud kooskõlas iga liikmesriigi esitatud tõenditega.
<P>
Komisjon märgib kohtu hiljutiste otsuste valguses, et kohus nõuab alati kooskõlas kujunenud kohtupraktikaga, et mis tahes võimalikud piirangud peavad olema kõigepealt õigustatud avaliku huviga ning teiseks peavad need olema vajalikud ja proportsionaalsed. Sinna hulka kuulub nõue, et piirangud oleksid asjakohased, ühtsed ja süstemaatilised.
<P>
Seega ei järeldu Santa Casa juhtumist, et kohus on andnud liikmesriikidele suurema tegevusruumi piirangute kehtestamiseks. Kohus viitas väga täpselt Portugali monopoli opereerimismeetoditele, selle väga pikale ajaloole ja selle riigi väga konkreetsetele asjaoludele.
<P>
Oma sõnavõtu kolmanda punktina tahaksin, kallid kolleegid, rõhutada, et komisjon ei ole välistanud rikkumismenetluse alternatiive. Austatud juhataja, kallid kolleegid! Ma tahaksin alustada selles küsimuses Euroopa Parlamendiga, kuid ka liikmesriikide ja asjaomaste isikutega konstruktiivset dialoogi.
<P>
Ma märgin, et liikmesriikidega ei ole selles küsimuses konsulteeritud, kuna viimased otsustasid 2006. aastal hasartmängud teenuste direktiivi reguleerimisalast välja jätta. Seega ma kuulan liikmesriigid ära ja olen otsustanud tähelepanelikult jälgida nõukogu töörühma menetlust. Ma tean, et Christel Schaldemose algatusel võttis parlament 10. märtsil vastu raporti, ehkki mitmed liikmed toetasid vastukaaluks esitatud resolutsiooni.
<P>
Mis minusse puutub, siis on parlamendi töö hea lähtekoht, et alustada tõelist arutelu leidmaks Euroopas sellele keerulisele küsimusele lahendus. Me peame lähemalt uurima, miks liikmesriigid piiravad online-hasartmänguteenuseid. Selles kontekstis peame loomulikult arvestama sotsiaalseid aspekte, eriti hasartmänguga kaasneva sõltuvuse probleeme, ja seda ma olen ka otsustanud teha.
<P>
Kallid kolleegid! Volinike kolleegium on ametis olnud vaevalt kaks päeva ja me ei ole veel oma töökava vastu võtnud. Tänasega alustades tahan ma täita konsulteerimiskohustust sellega, et kuulan väga hoolikalt ära kõik, mida igaühel teist on öelda. Tegemist on - viitan siinkohal konsulteerimisele - protsessiga, mille osas eksisteerivad loomulikult mitmed võimalused. Eelkõige on üheks selliseks võimaluseks, mida ma olen valmis kaaluma, rohelise raamatu väljaandmine selles küsimuses.
<P>
Ma sooviksin teid veel kord tänada huvi eest, mida olete selle tähtsa teema suhtes üles näidanud, ja panuse eest, mille te annate komisjoni töösse, mille ma enda kohustuseks võtan.
<SPEAKER ID="029" NAME="Andreas Schwab">
fraktsiooni PPE nimel. - (DE) Austatud juhataja, volinik! Esiteks tahaksin ma Euroopa Rahvapartei (kristlike demokraatide) fraktsiooni nimel öelda, et mul on väga hea meel, et teie, volinik, selgitasite just äsja, et soovite mitte ainult arvestada Liga Portuguesa juhtumis pretsedendiõiguse sihtotstarbelist analüüsi, vaid ka tõstatada küsimuse, kuidas nõukogu töörühm võiks sobivalt reageerida online-hasartmängude kasvule. Selle suuliselt vastatava küsimuse kontekstis keskendume loomulikult ainult online-hasartmängudele. Mina saan Santa Casa suhtes tehtud otsusest aru nii, et kuigi Euroopa Kohus tuletas liikmesriikidele meelde, et hasartmänguturg on täiesti erinev mis tahes muust turust, peavad liikmesriigid siiski leppima kokku eeskirjades, mis on kogu Euroopa Liidus ühtsed. Kuni praeguseni ei ole nõukogu üritanud seda konstruktiivselt teha, ehkki just nemad nõudsid järeleandmatult, et lahendavad ise selle küsimuse. Sellepärast peavadki komisjon ja parlament tegema koostööd, et selles valdkonnas edasi liikuda ning esitada kriitilise tähtsusega küsimusi.
<P>
Teiseks tahaksin lisada, et mind ei veena liikmesriikide argumendid hasartmänguturul tarbija kaitsmise kohta. Liikmesriigid väidavad, et online-hasartmängude puhul (ja see kehtib nii Liga Portuguesa kui ka Santa Casa juhtumite suhtes) on nad suutelised ellu viima tarbijakaitse eesmärgid ning tõhusalt ise kaasnevad kuriteod lahendama, ilma et oleks vajadust Euroopa sekkumise järele. Kuid kui see argument pea peale pöörata, siis on loogiline järeldus, et oleme olukorras, kus Euroopa on võrreldes üksikute liikmesriikidega palju vähem suuteline leidma kohaseid lahendusi veelgi hullematele kuritegelikele tegevustele, mis toimuvad Internetis, ja muudele online toimuvatele tegevustele. Minu arust on see üsna veider järeldus ja ma ei usu, et see tõele vastab. Mina leian, et me suudame leida lahenduse online-hasartmängudele ainult juhul, kui võtame vastu ühtsed piiriülesed eeskirjad, mis kaitsevad liikmesriikide huve, lähtudes osaliselt nende ajaloolistest struktuuridest, kuid, nagu komisjoni esimees ütles, suunates oma jõupingutused tarbija huvide teenimisele.
<SPEAKER ID="030" NAME="Evelyne Gebhardt">
fraktsiooni S&D nimel. - (DE) Austatud juhataja, volinik! Suured tänud teile selle teabe eest, mida meile andsite, kuid ausalt öeldes ei ole ma päris rahul. Eelmine komisjon seadis endale üsna selge eesmärgi liberaliseerida hasartmänguturg. Euroopa Parlament on ikka ja jälle selgelt väljendanud, et see lähenemisviis ei saa olla õige, kuna teenuste direktiivi reguleerimisalast eemaldas hasartmängud näiteks pigem Euroopa Parlament ja mitte liikmesriigid. Me võtsime seisukoha, et tegemist ei ole mis tahes teenusega, et me peame tagama, et viidaks sisse kaitsemehhanismid, mis kaitsevad meie kodanikke organiseeritud kuritegevuse eest ja selleks on meil vaja selgeid reegleid.
<P>
Sellegipoolest viib Euroopa Komisjon liikmesriike jätkuvalt Euroopa Kohtusse ning komisjonil on viimane aeg see traditsioon lõpetada, sest see kaotab järjest kohtus. Te peate selle tõsiasjaga lihtsalt leppima. Seega tervitaksin, kui teie, Michel Barnier, rakendaksite ka praktikas seda, mida te just ütlesite, nimelt teistsugust lähenemisviisi selles valdkonnas, sest me ei saa jätkata nagu siiani.
<P>
Vastuseks teie märkusele, Malcolm Harbour, vaidleksin ma vastu, et Euroopa Kohtu otsused on olnud väga järjekindlad ja üldse mitte vastuolulised. Oma otsustes on Euroopa Kohus ikka ja jälle sedastanud, et liikmesriikidel on õigus kehtestada selged eeskirjad, et oleks võimalik tõepoolest kindlaks teha, kas meie kodanikud on või ei ole kuritegevuse eest kaitstud, ning et liikmesriigid ei ole kohustatud seda turgu avama. Samuti ei ole neil mingit kohustust lubada teistest liikmesriikidest pärinevatel turuoperaatoritel tegutseda nende territooriumil seni, kuni on tagatud, et nende kontrollmehhanismid on tugevad ja tõhusad.
<P>
Seda ootame Euroopa Komisjonilt, et ta lõpuks sellest aru saaks ja vastavalt tegutseks. Kuid see tähendab ka seda, et peame online-hasartmängudele erilist tähelepanu pöörama, sest Internet ei tunne takistusi ega piire ning kuna meie kodanikel on loomulikult võimalik hasartmängusaitidele juurde pääseda. Me peame mõtlema, kuidas selles valdkonnas kujundada kontrollmehhanismid ja eeskirjad, nii et meie kodanikud oleksid kaitstud.
<SPEAKER ID="031" NAME="Jürgen Creutzmann">
fraktsiooni ALDE nimel. - (DE) Austatud juhataja, volinik! Kui te kutsute üles siseturu edasisele arendamisele ja ühtlustamisele, siis on meil vaja ühtset eeskirjade kogumikku. Selles arutelus on vaja arvesse võtta online-hasartmängude kolme aspekti. Kuidas saame me kõige paremini kaitsta meie kodanike ja tarbijate huve? Kuidas saame me kõige paremini ära hoida pettusi ja kuritegevust? Kuidas saame me kõige paremini kaitsta oma kodanikke kahju eest? Euroopa Parlamendi 10. märtsi 2009. aasta resolutsioonis online-hasartmängude aususe kohta on näidatud meetodid ja viisid, kuidas seda küsimust käsitleda. Euroopa Demokraatide ja Liberaalide Liidu fraktsioon toetab endiselt parlamendi 10. märtsi 2009. aasta resolutsiooni põhimõtteid.
<P>
Vastavalt Euroopa Kohtu otsusele on iga liikmesriik teatavatel tingimustel vaba ise reguleerima online-hasartmänge ning 10. märtsi resolutsioonis rõhutatakse seda kindlalt. Matši tulemustes kokkuleppimise pettuste vastu võitlemiseks sobivad paremini riigisisesed eeskirjad, ehkki sedalaadi pettusi ei ole võimalik täielikult välja juurida, mida näitavad ka hiljutised Saksamaal toimunud sündmused. Peab siiski ütlema, et hasartmänguturud on riigisisesel tasandil palju paremini reguleeritud kooskõlas asjaomase riigi traditsioonide ja kultuuriga. Mängijatele pakutakse paremat kaitset sõltuvuse, pettuste, rahapesu ja matši tulemustest kokkuleppimise vastu, kui nad mängivad suurte online-hasartmängukorraldajate kaudu, kes juba definitsiooni järgi tegutsevad alati piiriüleselt. Me ei saa alati kõike reguleerida siseturu kontseptsiooni järgi, eriti mitte hasartmängude harrastamise või hasartmängusõltuvuse ärahoidmist alaealiste seas.
<P>
Online-hasartmängud suurendavad võimalusi korruptsiooniks, nagu pettused, matši tulemustes kokkuleppimine ja illegaalsed kihlveokartellid, kuna online-mänge on võimalik väga kiiresti üles seada ja maha võtta. Selles osas on eriliseks probleemiks illegaalsed offshore-kihlveooperaatorid, kuna nende reguleerimine või kontrollimine on peaaegu võimatu. Hasartmängust laekuvaid tulusid tuleks kasutada peamiselt ühiskonna hüvanguks, et edendada muu hulgas näiteks harrastussporti. Kõige parem on see jätta riikide administratsioonide pädevusesse. Näiteks kultuuri, elukutselise ja harrastusspordi pidev rahastamine õigustab liikmesriikidel hasartmängude lubamist. Selle eeltingimuseks on siiski, et rõhutatakse sõltuvuse tekkimise ohtu ning selle vastu võideldakse ennetavalt.
<P>
Kuna Internetis pakutavate hasartmänguteenuste konkreetsete vormide täielik mõju tarbijatele ei ole veel teada, peame kiiresti tegutsema, et täita see puudujääk teadmistes. Selles kontekstis on hädavajalik, et liikmesriigid tõepoolest oma ülesandeid täidaksid. Online-hasartmängude puhul on ka turujärelevalve väga oluline. Kui meie Euroopa Parlamendis suudaksime kokku leppida, et liikmesriikidel on subsidiaarsuse põhimõtte kohaselt õigus reguleerida oma hasartmänguturgusid vastavalt oma traditsioonidele ja kultuurile, siis peame me ka tagama, et see ka tegelikult toimiks ja tegema seda tõhusate kontrollimehhanismide ja turujärelevalve kaudu.
<SPEAKER ID="032" NAME="Heide Rühle">
fraktsiooni Verts/ALE nimel. - (DE) Austatud juhataja! Pärast eelmise kahe sõnavõtja ärakuulamist ei olegi mul enam midagi eriti lisada. Ma sooviksin lihtsalt selgelt korrata, et meie fraktsioon toetab täielikult parlamendi resolutsiooni ettepanekut, kuid me sooviksime siiski kahtluse alla seada siin varem väidetut, et Euroopa Kohtu otsused on olnud ebaselged. Vastupidi, ma arvan, et Euroopa Kohtu otsused on tõepoolest olnud väga selged. Samuti me tervitame soojalt teie lubadust alustada konsultatsioone liikmesriikidega. Kas ma tohiksin lisada, et konsultatsioonid on eelistatavamad kui rikkumismenetlused? Konsultatsioonid on õige viis selle probleemi lahendamiseks, võttes arvesse riikide omapära ning leides tarbija jaoks lahenduse.
<SPEAKER ID="033" NAME="Timothy Kirkhope">
fraktsiooni ECR nimel. - Austatud juhataja! Võtan sõna endise Ühendkuningriigi ministrina, kes vastutas hasartmängu kontrollmehhanismide eest, nii et rääkides vabakaubanduse Euroopast ja Euroopast, mis on protektsionismi vastu, Euroopast, mis avab oma turud ja kisub maha kaubandusbarjäärid, siis olen ma loomulikult täielikult selle poolt. Mõned meie kolleegidest, kes siin on sõna võtnud ja kutsunud üles avatuma Euroopa poole, on needsamad inimesed, kes toetavad hasartmängutööstuses monopoolsete struktuuride säilitamist.
<P>
Ma võiksin öelda, et monopolid - või siis nemad võiksid öelda, et mina peaksin seda ütlema - kontrollivad täna hommikul siin arutatud hasartmänguprobleemi paremini ja lahendavad selle paremini. See on väga huvitav, sest andmed kindlasti suures osas ei toeta seda väidet. Argumente hasartmängude sektori protektsionismi ja monopolide poolt esitatakse iseenda huvides. See tähendab liikmesriikide valitsustele suuremat kontrolli ja seeläbi rohkem raha. See ei ole avatud Euroopa ega läbipaistev Euroopa, mida mina tahan. See on Euroopa, kes ütleb "Tee minu sõnade, mitte minu tegude järgi”. Ei ole põhjust, miks eraõiguslikud hasartmängukorraldajad, kes tegutsevad ühes ELi liikmesriigis väga kõrge kaitseregulatsiooni tingimustes ei tohiks seda teha teistes liikmesriikides. Ei ole põhjust, miks rangelt reguleeritud, kuid avatud turg ei suudaks tagada kodanikele samaväärset või isegi suuremat kaitset kui mis tahes rangelt kontrollitud riigimonopol.
<P>
Seda oodates tuleb Euroopa Kohtust otsuseid nagu saelaudu. Luxembourgis on neil vist sellest teemast juba kõrini - või kui ma räägin juristina, siis neil vast ei ole kõrini -, kuid mulle tundub, et komisjoni kurdistava vaikuse taustal on saabunud aeg tegudeks. Õiguslikule ebakindlusele tuleb teha lõpp.
<P>
Kas tohiksin öelda, et parlamendi jaoks on oluline märku anda oma uuestitärganud soovist küsimus lahendada ning saata nõukogule ja komisjonile tugev signaal, et me ei tohiks selle eest peitu pugeda. Uue komisjoniga loodame saada uut tuult tiibadesse. Volinik Barnier, mul on teisse suur usk. Ma loodan, et arvestate nõuannetega, mida saate, ning hakkate välja töötama strateegiat, millega tagatakse, et online-hasartmängud saaksid siseturu legitiimseks osaks, loomulikult asjakohaste eeskirjade kehtestamisega.
<SPEAKER ID="034" NAME="Cornelis de Jong">
fraktsiooni GUE/NGL nimel. - (NL) "Gokken is dokken” (ee mängida tähendab köhida) on Hollandis tuntud kõnekäänd. See tähendab, et hasartmängijad tavaliselt kaotavad. Lisaks tekitavad hasartmängud sõltuvust. Just noorte jaoks on see reaalne oht.
<P>
Kui kellelgi on hasartmängudest romantiline arvamus, siis pean neile pettumuse valmistama. Põhimõtteliselt on tegemist miljardite eurode äridega, mis sageli seotud kuritegevusega. Seega kehtivad Hollandis õigusaktid, millega võideldakse hasartmängude vastu kergesti juurdepääsetavates rajatistes, mida külastab palju noori inimesi. Ent online-hasartmängud - mis on olemuselt sageli piiriülesed - on jällegi kättesaadavamaks muutunud.
<P>
Seega sellel konkreetsel juhul peaksime me vabaturule toetumise asemel mitte lihtsalt lubama liikmesriikidel rakendada piiravaid meetmeid, vaid tegelikult julgustama neid seda tegema. Minu arvates tuginetakse suuliselt vastatavas küsimuses, mis sellele arutelule tõuke andis, ikkagi liiga tugevalt turujõududele. Eelkõige ei ole ma veendunud, et on võimalik rääkida nn vastutustundlikest hasartmängudest üle Interneti. Minu arvates tuleks online-hasartmänge vähendada nii suures osas kui võimalik.
<P>
Euroopa Kohus on tunnistanud, et liikmesriikidel peab olema meetmete võtmiseks tegevusruumi ja seega pöördun ma komisjoni poole, et ta ei vähendaks Euroopa õigusloome ettepanekute abil kaitsetaset, vaid pigem julgustaks liikmesriike kehtestama eeskirju, mis tagaksid kõrgema kaitsetaseme. Kutsun samuti komisjoni üles loobuma liikmesriikide viimisest Euroopa Kohtu ette, nagu kolleeg Gebhardt ütles, vaid pigem julgustama dialoogi parimate võimalike kaitsemehhanismide üle.
<SPEAKER ID="035" NAME="Jaroslav Paška">
fraktsiooni EFD nimel. - (SK) Online-hasartmängudega seoses tahaksin mainida kahte valdkonda, kus ma näen lahendamata probleeme. Me püüdleme sinnapoole, et inimestevaheline suhtlemine oleks võimalikult avatud. See tähendab ka, et lastele ja noortele on avatud juurdepääs Internetile.
<P>
Euroopa Parlament rõhutab oma 10. märtsi 2009. aasta resolutsiooni punktis 16, et lapsevanemad peavad alaealisi kaitsma online-hasartmängimise eest. Kallid kolleegid! Ma küsin teilt, mis mõttetus see on? Kes loob õigusraamistiku, kes kehtestab reeglid selles äris? Kas lapsevanemad või siiski keegi teine? Meie vastutame sedalaadi äritegevuse eest, meie loome õigusraamistiku ja meie loome seadused, nii et seega peavad valitsused ja parlamendid kaitsma lapsi hasartmängude eest.
<P>
Ajal, mil pornograafia ja hasartmängud tungivad meie kodudesse 3D-formaadis, ei ole vanematel lootustki kaitsta oma lapsi nende mõjude eest ega selle eest, et lapsi ei kistaks sedalaadi tegevusesse. Ma arvan seega, et see on komisjoni ja Euroopa Parlamendi peamine kohustus luua õigusraamistik ja mitte toetada oma tegevusetusega neid, kes seda äri juhivad. Pigem peaksid nad toetama neid, kes neid valisid ja kelle ees nad on aruandekohustuslikud.
<P>
Teine probleem, mida ma tahaksin mainida, on rahavoogude kontrollimine. Eri riikides suunatakse hasartmängudest jms tegevusest laekunud raha spordi, kultuuri ja hariduse toetamiseks. Kui me üksikutest riikidest laekuvad rahavood kaotame Bahamale ja maksuparadiisidele, siis tahaksin ma esitada küsimuse, kas on võimalik osa sellest rahast tagasi tuua, et toetada eri riikides sporti. Sest kui me korraldame ja mängime õnnemänge Interneti teel, siis tekivad kasumid mujal, mitte üldse riikides, kust mängijad pärit on. Ka see küsimus on lahendamata ning selle üle puudub piisav järelevalve ja minu arvates on tõesti viimane aeg, et Euroopa Komisjon ärkaks üles ning hakkaks välja töötama selle tegevuse raameeskirju. Me peame looma vajalikud tingimused, et me ühest küljest ei seaks laste tervist ja haridust ohtu ning et samal ajal ei jääks ilma rahalistest vahenditest, mis kuluvad hasartmängimisele.
<SPEAKER ID="036" NAME="Zuzana Roithová" AFFILIATION="PPE">
(CS) Online-hasartmängude areng võimaldab hiilida mööda liikmesriikide seadustest ning pesta raha peaaegu, et ilma igasuguse kontrollita. Siseturu osas ripub küsimärk hasartmänguettevõtete monopoolse seisundi kohal ning teine küsimärk ripub elukutselise spordi sogase rahastamise kohal, seda just seetõttu, et see on seotud hasartmängudega. Suureneb sõltuvuse oht, eriti noortele inimestele.
<P>
Euroopa Kohus tunnistas üldsuse arvamust arvesse võttes valitsuste õigust keelata või piirata online-hasartmänge. Kuigi online-hasartmängimine on piirideta, erineb selle määrus liikmesriikide lõikes nii maksustamise, juurdepääsetavuse, kontrolli kui ka operaatorite juriidilise vastutuse taseme osas. Lisaks ei piisa ainult ametlike hasartmängu- ja loteriiettevõtete kvaliteedi järelevalvest, vaja on ka teostada järelevalvet raha liikumise üle.
<P>
Tõhus kontroll ei ole enam võimalik ilma leppimata kokku ühistes eeskirjades kõigi 27 liikmesriigi jaoks. Seega palusime eelmisel aastal komisjonil esitada ettepanek Euroopa raameeskirjade vastuvõtmiseks online-hasartmängude valdkonnas. Ma usun kindlalt, et tuleb keelata noortele suunatud online-hasartmängude reklaam. Laste jätmine online-reklaamide mõju valdkonda on samaväärne sellega, kui laseme neil kokku puutuda piiramatu alkoholi, sigarettide, narkootikumide või muude sõltuvusttekitavate ainete kogusega.
<P>
Kahjuks on eeskirjade osas Tšehhi Vabariik liidus jäänud teistest kõige kaugemale maha. Tšehhis mitte ainult ei piirata sedalaadi reklaami, vaid ei suudeta ka keelustada hasartmängu- ja pandirajatiste pidamist koolide läheduses. Ma ootan, et see raport annab komisjonile uue tõuke, et arutleda meetmete üle, mis on hädavajalikud online-hasartmängude määruse ühtlustamiseks, võttes arvesse ELi riikide üldsuse huvisid.
<SPEAKER ID="037" NAME="Christel Schaldemose" AFFILIATION="S&amp;D">
(DA) Austatud juhataja! Michel Barnier, tere tulemast parlamenti ja edu teile teie uues ametis!
<P>
Mul on tegelikult väga hea meel siin täna seista ja koos teiega online-hasartmänge arutada, sest teie parlamendis ärakuulamise ajal asetasite erilist rõhku oma seisukohale, et siseturg peab olema kodanike jaoks ja mitte vastupidi. Nüüd on meil tore võimalus seda praktikas ette näidata.
<P>
Lubage mul alustada sellest, et ma toetan teie mainitud algatusi. Need olid pisut ähmased, kuid rohelise raamatu koostamine, uuringute alustamine, andmete kogumine, et me saaksime pildi sellest, kuidas asjad Euroopa tasandil on - see kõik kõlab mõistlikult.
<P>
Ma tahaksin teile siiski ka meenutada poliitilisi tõsiasju. Ehkki on tõsi, et minu raporti vastuvõtmisel märtsis eksisteeris vähemuse arvamus, toetas siiski parlamendi selge enamus seda, samamoodi toetatakse nõukogus laialdaselt sellele selgituste koostamist, kuid me peame samal ajal tagama, et liikmesriigid ise otsustavad, kuidas nad soovivad hasartmängude kogu valdkonda reguleerida. Mida me hasartmängude valdkonnas vajame, on loomulikult leida viis, kuidas saaksime oma kodanikke kaitsta, uurida, mis on hasartmängimise sotsiaalne hind jms.
<P>
Ma oleksin siiski lootnud kuulda selgemat vastust. Te olete just äsja ametisse asunud ja ikka veel uustulnuk, kuid tahaksin saada natuke selgemat vastust sellele, kas teie suunaks saab loobuda kohtuasjadest asutamislepingu rikkumise eest ning astuda konstruktiivsemasse dialoogi parlamendi ja nõukoguga, et meil oleks võimalik otsustada, kuidas see küsimus lahendada. Seega ma soovitan, et te lõpetaksite asjade otsustamise Euroopa Kohtus. Võtame parem vastu selles küsimuses poliitilised otsused. Kas see on see liin, mida kavatsete järgida, või mitte? Selle kohta oleksin ma tahtnud saada väga selget vastust.
<SPEAKER ID="038" NAME="Liam Aylward" AFFILIATION="ALDE">
(GA) Austatud juhataja! Ma tervitan seda õigeaegset arutelu online-hasartmängude teemal ja eriti probleemide üle, mis on seotud alaealiste ja haavatavamate tarbijate hasartmängimisega. Nii üldsuse kui ka tarbija huvides on, et selle küsimuse lahendamisel näidataks üles eeskuju ja selget suunda.
<P>
Eelmise aasta novembris tõstatasin ma komisjoni ees hasartmänguküsimuse ning vastuses, mille ma sain, öeldi, et komisjon toetab programmi Safer Internet teabekeskusi ja abiliine liikmesriikides. Nende abil teavitatakse lastevanemaid lapsi Internetis ähvardavatest ohtudest, sealhulgas online-hasartmängudest.
<P>
Kuid nagu asjalood on, online-hasartmängude puhul on tegemist varjatud probleemiga, probleemiga, mis aina kasvab.
<P>
Võrreldes tavalise hasartmängimisega on online-hasartmängimise puhul selgelt probleemiks füüsilise järelevalve puudumine. Kohapeal ei ole vastutavat ega otsest juhtkonda, kes tagaks, et mängija on täisealine ja tegutseb seaduslikult. Online-hasartmängusaitide turvakontrollid ja ohutusmenetlused on ületatavad; alaealised saavad kasutada laenatud või varastatud krediitkaarte ning isikusamasust on võimalik võltsida. Haavatavamad tarbijad tegelevad Internetis hasartmängudega tavaliselt isoleeritud keskkonnas ning selle valdkonna asjatundjad osutavad aina suuremale probleemile, et tegutsetakse impulsi ajendil ning võimalik on kontrollimatult ja hulljulgelt hasartmänguga tegeleda, sest alaealiste mängijate puhul puuduvad traditsioonilised kaitsemehhanismid, mis toimivad tavapäraste hasartmängude puhul.
<P>
Online-hasartmängude puhul on raskem probleemiga mängijaid kindlaks teha, sest mängija, maksja ja probleemiga mängija isiku kindlakstegemiseks on vaja aega, kohusetunnet ja vahendeid. Selle probleemi lahendamiseks on vaja selgeid suuniseid kõigil tasanditel, et astuda otsustavaid samme alaealiste mängijate probleemi lahendamiseks ning et tagada kõige haavatavamate tarbijate huvide kaitse.
<SPEAKER ID="040" NAME="Peter van Dalen" AFFILIATION="ECR">
(NL) Austatud juhataja! Hollandis on umbes 120 000 hasartmängusõltlast, mis on peaaegu 1% elanikkonnast. Hasartmängusõltuvus viib tõsiste sotsiaalsete probleemideni, nagu purunenud pered, rahaprobleemid ja kuritegevus. Seega peaksid liikmesriigid tegema kõik jõupingutused, et maksimaalse jõuga võidelda hasartmängimise ja sellega seotud probleemide vastu.
<P>
Austatud juhataja! On hämmastav, et mõnedes liikmesriikides on täiesti legaalne hasartmänguturg. Lisaks üritab hasartmängutööstus meid uskuma panna, et hasartmänguturg on siseturu normaalne sektor ning sellele ei peaks seega kehtestama piiranguid. See on uskumatu! Liikmesriigid ei tohiks võimaldada tegutseda turgudel, mis toovad kaasa sotsiaalseid hädasid.
<P>
Kahjuks ei suuda paljud inimesed hasartmängude ahvatlusele vastu panna. Seetõttu on Hollandi valitsus otsustanud võtta üle hasartmängude turu omand ning lubada hasartmängude osas ainult riigimonopoli. Ehkki eelistaksin, et mitte kuskil Euroopa Liidus ei rajataks kasiinosid, on minu arvates tegemist kõige vähem halvema lahendusega.
<P>
Austatud juhataja! Euroopa Parlament peab esitama väga tungiva üleskutse liikmesriikidele, kus hasartmängud on lubatud, võimalusel mitte kunagi seda turgu soodustama.
<SPEAKER ID="041" NAME="Kyriacos Triantaphyllides" AFFILIATION="GUE/NGL">
(EL) Austatud juhataja! Selles küsimuses on kaudselt vaja uusi ühenduse õigusakte. Kuid arvestades, et isegi Euroopa Kohus on kehtestanud piirangud ja eeltingimused, mida liikmesriigid peavad oma riigisisestes õigusaktides järgima online-hasartmängimise reguleerimisel, siis ei ole Euroopa õigusaktide järele vajadust.
<P>
Lisaks otsustas kohus Schindleri asjas, et hasartmängimisel on teatavad moraalsed, religioossed ja kultuurilised ülemtoonid, see varjab eneses kuritegevuse ja pettuste suurt riski ning sellel võivad olla kahjulikud tagajärjed üksikisikule ja ühiskonnale. See on kõige tähtsam punkt.
<P>
Just üldsuse huvi arvestades peaks see sektor jääma liikmesriikide kontrolli alla, sest nemad teavad paremini oma omapärasid ning kuidas nende puhul toimida. Lisaks toetab seda nii Šveitsi Võrdleva Instituudi komisjonile koostatud uurimus kui ka Christel Schaldemose raport 2009. aastast, mille parlament heaks kiitis.
<P>
Raportis järeldatakse, et pelgalt siseturu raamistikule toetuv lähenemisviis ei ole selle väga tundliku sektori jaoks sobiv ning kutsutakse komisjoni üles pöörama erilist tähelepanu Euroopa Kohtu seisukohtadele selles küsimuses.
<SPEAKER ID="042" NAME="Lara Comi" AFFILIATION="PPE">
(IT) Austatud juhataja, kallid kolleegid! Ma tahaksin alustada Euroopa Kohtu otsusest, kuna liikmesriikidele jäetud võimalus keelata eraoperaatoritel online-hasartmänguteenuste pakkumine tõstab esile vajaduse standardida turgu, mis on ääretult kasumlik, kuid tarbijate jaoks samavõrra ohtlik.
<P>
Seega, kuna Euroopas ei ole hasartmängutegevust ühtlustatud, on iga riik vaba valima oma kaitsetaset. Sageli on võimatu kindlaks teha, kus selle piirangu kohaldamine algab ja kus lõpeb. Tegelikult, ehkki komisjon on mitmete riikide - juhiksin tähelepanu, et ka Itaalia on nende seas - suhtes algatanud mitmeid rikkumismenetlusi teenuste vaba liikumise põhimõtte rikkumise eest, on Euroopa Kohus vastupidiselt toetanud Portugali kitsendavat otsust.
<P>
Selles kontekstis on Euroopa institutsioonide peamiseks kohustuseks juhtida hasartmängusektorit regulatiivse protsessi abil, mis on ELi tasandil liikmesriikide vahel täielikult ühtlustatud. Seega on vajalik vaadata kaugemale individuaalsetest majandushuvidest ning tagada oluline kaitse tase tarbijatele, eriti lastele, kes on sellistel puhkudel kuritegevuse ja pettuste peamised ohvrid.
<SPEAKER ID="043" NAME="António Fernando Correia De Campos" AFFILIATION="S&amp;D">
(PT) Austatud juhataja, kallid kolleegid! Me oleme sattunud Euroopa Liidus kallikspeetava kahe poliitilise meetme vahelisse konflikti: ühelt poolt tarbijate ja avaliku korra kaitse ning teisest küljest teenuste liikumise ja osutamise vabadus.
<P>
Euroopa Kohtu sellekohase pretsedendiõiguse järgi peaksid liikmesriigid online-hasartmängude korraldajate tegevuse reguleerimisel säilitama oma autonoomia ja legitiimsuse. Tegemist on tundliku valdkonnaga, mis mõjutab ühiskondlikke väärtusi seoses hasartmänguga kaasneva hälbiva käitumisega ning ka riikide traditsiooni suunata sellelt turul laekunud summad sotsiaalvaldkonna rahastamiseks.
<P>
Viimastel aastatel on Luxembourgi kohtupraktikas kujunenud ühtne ja järjekindel juriidiline arusaam, mis peaks viima selleni, et Euroopa institutsioonid ja eelkõige komisjon võtaksid selgema seisukoha. See tähendab õigusraamistiku loomist, milles võetakse arvesse kõigile liikmesriikidele ühtemoodi omaseid muresid, nagu piiriülese organiseeritud kuritegevuse, mis kasutab sedalaadi mänge oma tegevuse laiendamiseks, ärahoidmine, ning nõuetekohase kaitse tagamine tarbijatele, kes on online-hasartmängude suhtes haavatavad.
<P>
Volinik Barnier, me ootame, et komisjoni uus koosseis, mis on praegu ametisse astumas, suhtub oma tegevuskavas sellesse küsimusse kui prioriteeti.
<SPEAKER ID="044" NAME="Oldřich Vlasák" AFFILIATION="ECR">
(CS) Kallid kolleegid! Me kõik teame, et hasartmänge on enamikus ELi riikides tavapäraselt rangelt reguleeritud. Loomulikult on olukord muutunud sellest ajast saadik, kui Internetist sai maailma suurim mängukoobas. Tõsi on, et kogu maailmas on hasartmängude korraldamisega seotud tehniline areng olnud väga kiire ning vahepeal ei ole suudetud asjakohaste õigusmehhanismidega piisavalt reageerida.
<P>
Pidevalt tuuakse Euroopa Kohtu ette online-hasartmängudega seotud juhtumeid, mis näitab ilmekalt, et ühenduse hasartmänguseaduste tõlgendamine ja kohaldamine on ebaselge. Lisaks peetakse Interneti-hasartmänge seaduse nn halliks alaks.
<P>
Minu arvates peame austama tõsiasja, et hasartmängulitsentside väljastamine on iga riigi enda pädevuses. Samal ajal oleme me nõus, et riigisiseste õigusaktide üldine tase ei tohi rikkuda ELi raamistikus äritegevuse ja teenuste osutamisega seotud ELi põhimõtteid. Paradoksaalselt tähendab see siiski seda, et näiteks Tšehhi õiguse kohaselt ei ole Tšehhi firmadel õigust omandada litsentsi online-hasartmängude korraldamiseks, kuid Tšehhi Vabariik ei saa takistada välismaistel ettevõtetel oma territooriumil tegutsemist. Sellise olukorraga ei saa nõus olla, olgu online-hasartmängudega seotud sotsiaalsed, tervise- ja ohutusriskid või maksuküsimused millised tahes.
<SPEAKER ID="045" NAME="Sari Essayah" AFFILIATION="PPE">
(FI) Austatud juhataja! Nagu te hästi mäletate, volinik Barnier, jäi Euroopa Parlament oma poliitikale truuks, kui seisis vastu hasartmängude lisamisele teenuste direktiivi, sest hasartmängud ei ole teenus kui selline: sellega on seotud sõltuvuse oht ning sellega kaasnevad sotsiaalsed kulud.
<P>
Spordi ausus on samuti midagi, mis Euroopa Parlamendi arvates on väärt kaitsmist, eriti nüüd, kus tänu Lissaboni lepingule oleme me pädevad selle küsimusega tegelema. Mida vähem reguleeritud hasartmängud on, seda rohkem saab spordist vaid kasumi kogumise vahend ja seda tõenäolisemalt saab selles võimalikuks kuritegevus, näiteks rahapesu.
<P>
Komisjon peaks esitama lahenduse, milles võetakse arvesse parlamendi järjepidevat poliitikat jätta hasartmängud nende erilise olemuse tõttu liikmesriikide pädevusse. Euroopa Kohtu ette on toodud vähemalt tosin juhtumit, kõige viimane neist oli Liga Portuguesa kohtuasi. Sellegipoolest ei ole õige, et nende juhtumitega liigutakse edasi ainult kohtuotsuste kujul või rikkumismenetluste tulemusel. Meil on nendes küsimustes vaja poliitilist otsust, kuid selle tulemuseks ei tohi olla ühtlustamine, sest liikmesriigid vastutavad nii või teisiti hasartmängude sotsiaalsete kulude ja muude negatiivsete tagajärgede eest.
<P>
Meil on vaja loogilist ja terviklikku hasartmängupoliitikat, kuna online-hasartmängud on vaid vahend ja see iseenesest ei tähenda, et mis tahes hasartmängupoliitika oleks piiriülene. Online-hasartmängude kasv ei ole loodusõnnetus, mis halastamatult ründab. Online-poed ei tohi paljusid tooteid piiriüleselt müüa, niisiis peaksid ka hasartmänguettevõtted austama eri liikmesriikide seadusi.
<P>
Volinik, tahaksin teid julgustada rohelise raamatu väljaandmisele hasartmängude teemal. See aitaks meil kindlasti väljastpoolt Euroopat pärinevate online-hasartmänguteenuste vastu võitlemisel ja hasartmängude põhjustatud probleemide lahendamisel.
<SPEAKER ID="046" NAME="Catherine Stihler" AFFILIATION="S&amp;D">
Austatud juhataja! Ma tahaksin tänada eelnevaid sõnavõtjaid nende panuse eest ning oma kolleegi, Christel Schaldemoset tema sellel teemal tehtud töö eest!
<P>
Nagu eelnevad sõnavõtjad ütlesid, hasartmängud ei ole nagu iga teine teenus. Hasartmängimise negatiivseid tagajärgi ei saa enam rohkem esile tõsta, nagu mitmed kolleegid täna hommikul toonitasid. Hasartmänguprobleemi mõõtmiseks on olemas kaks rahvusvaheliselt tunnustatud skaalat. Esimene on diagnostiline statistilise raskusastme indeks (Diagnostic Statistical Severity Index) ja teine Kanada probleemse hasartmängimise raskusastme indeks (Problem Gambling Severity Index). Ühendkuningriigis kasutati seda ning hinnangute kohaselt on vaid selles riigis - ja mu Hollandi kolleeg ütles, et tema elanikkonnast mõjutab see probleem 1% elanikkonnast - umbes 236 000 kuni 284 000 hasartmänguprobleemiga täiskasvanut.
<P>
Mis see näitaja Euroopa Liidus tervikuna oleks? Kui te selle üle järele mõtlete, siis tahaksin, et kui see roheline raamat tuleb, siis komisjon peaks hankima vastavat statistikat, tegelikult oleks vaja uuringut hasartmängude ja online-hasartmängude mõjust ELi kodanikele. Ma arvan, et sellest oleks kasu meie arutelule teabe lisamiseks ja ka selleks, et see meil käeulatuses oleks.
<P>
Mis puutub Euroopa Kohtu otsusesse, siis kui vaatate sõnu: "et vältida õnnemängude korraldamist Interneti kaudu pettuslikul või kuritegelikul ajendil” ning konkurentsiraportis esiletõstetud ühisturul olevate kartellide rohkust, siis peame tagama, et online-hasartmänguettevõtted ei kasutaks ebaseadusliku tegevuse varjamiseks enda registreerimist mõnes muus riigis, mis ei ole see riik, kus nad tegutsevad.
<P>
Ma ootan, mida volinik Barnier'l veel lisada on. Volinik, ma soovin teile teie uues ametis suurimat edu!
<SPEAKER ID="047" NAME="Mairead McGuinness" AFFILIATION="PPE">
Austatud juhataja! Ma tahaksin lisada oma õnnitlused volinik Barnier'le! Volinik, see ei ole kõige kergem teema, millega oma karjääri komisjonis alustada, kuid ma julgen öelda, et teie eelkäija volinik McCreevy ei vaidleks mulle vastu, kui ma väidan, et talle meeldisid teinekord sellised raputused. Talle meeldis võiduajamistel käia ning ilmselt ei kõhelnud ta panuseid tegemast.
<P>
Selles küsimuses on ilmselgelt kaks koolkonda. Kuid parlamendi vaatenurk on selle 10. märtsi 2009. aasta resolutsioonist lähtudes üsna selge ja ma arvan, et kolm rida sellest on väärt tsiteerimist: "liikmesriikidel [on] huvi ja õigus reguleerida ja kontrollida oma hasartmänguturge”. Samuti sedastatakse selles väga selgelt, et "online-hasartmängude korraldajad peavad järgima õigusakte, mis kehtivad selles liikmesriigis, kus nad oma teenuseid osutavad” ning et "kõnealuses väga tundlikus valdkonnas ei piisa pelgalt siseturupõhisest lähenemisviisist”.
<P>
Meie kui seadusandjate ja liikmesriikide jaoks on probleemiks see, et turg on meist kõvasti ette jõudnud: selle valdkonna arengud on ees kehtivatest õigusaktidest ning nii saab see olema ka tulevikus. Meeldib see meile või mitte, inimestele hasartmängud meeldivad. Mina isiklikult eelistaksin kingi osta, kuid teistele inimestele pakuvad teised asjad rahuldust.
<P>
Ma olen täiesti nõus nendega, kes on väga selgelt rääkinud hasartmängimisega, toimugu see siis Internetis või mujal, kaasnevatest probleemidest. Kui sõltuvuse all kannatavad inimesed lähevad kaugemale, kui nad peaksid, siis kaasnevad tohutud sotsiaalsed probleemid. Kuid pidage meeles ka seda, et liikmesriigid edendavad loteriisid ning et võib-olla on selle näol tegemist võimaliku sõltuvuse seadustatud edendamisega.
<P>
Nii et selgust selles küsimuses ei ole, kuid kordan, et Euroopa Parlamendi ja Euroopa Liidu jaoks üldiselt ei ole probleem selles, et liikmesriikides ei ole ühtsust, sest meie kodanikud sellegipoolest kasutavad väljaspool oma koduriiki asuvaid teenuseid ja tahavad seda teha.
<P>
Roheline raamat oleks väga tervitatav: teie jaoks saab olema suur väljakutse sellealase teabe kokkukogumine. Ma arvan, et probleem on selles, et teabe ja teadmiste vahel on suur lõhe ning komisjoni ülesandeks on teha ettepanekuid selle küsimuse lahendamiseks.
<SPEAKER ID="048" NAME="Mitro Repo" AFFILIATION="S&amp;D">
(FI) Austatud juhataja, volinik! Öeldakse, et poliitika on mäng, mõnikord isegi õnnemäng, kuid hasartmängud ei ole tegelikult ei äri ega teenus kui selline. Sellega on seotud tohutult sotsiaalseid pahesid, mis tõmbavad ligi kuritegevust.
<P>
Hasartmängusõltuvus viib liiga sageli ja liiga lihtsalt inimese rahaprobleemideni, mille tagajärjel võivad tekkida ka tõsiseid vaimsed häired. Vastukajana kolleeg Catherine Stihleri sõnavõtule, tahaksin mainida, et 2008. aastal oli Soomes hinnanguliselt 40 000 hasartmängusõltlast. Kui ELis oleks sõltlaste arv proportsionaalselt sama, siis tähendab see seda, et Euroopas on praegu 35 miljonit inimest, kellel on hasartmänguprobleem, ning see arv on tohutu. Seega arvan ma, et tulevikus peaks liikmesriikidel endil olema õigus otsustada, kuidas korraldada hasartmänge nii, et võimalik psühholoogiline ja rahaline kahju oleks minimaalne. Meil on vaja rangeid reegleid, turu reguleerimist ja riigiasutuste järelevalvet.
<P>
Lõpetuseks tahaksin rõhutada, kui tähtis on, et me kaaluksime nende tarbijate kaitset, kes on iseäranis haavatavad, ja hasartmängussõltuvuse ja sundkäitumise ohtusid, ning et me teeksime reaalseid jõupingutusi võitlemaks organiseeritud kuritegevuse vastu, kes üritab sellest kasu lõigata.
<SPEAKER ID="050" NAME="Salvatore Iacolino" AFFILIATION="PPE">
(IT) Austatud juhataja, kallid kolleegid! Tänan teid, austatud volinik, ja tere tulemast!
<P>
Kõik on näinud online-hasartmängude turu õitsengut viimastel aastatel, mis on pälvinud majanduse ja meedia tähelepanu. See on uusi sotsiaalseid rühmi hõlmav fenomen, mida iseloomustab polütarbimine. Tehnoloogia muudab sellele juurdepääsu lihtsamaks ja võimaldab tarbijate arvu suurendada. Tihtipeale on nendeks noored inimesed, kes on tavaliselt arvutite ja Internetiga rohkem kursis.
<P>
Unistustel muuta elu hasartmänguga on tihti katastroofilised tagajärjed ja paljud pered tõmmatakse negatiivsesse olukorda, millest sageli pääsu pole. Lisaks ei tohi alahinnata tõsist kahju, mida põhjustab online-hasartmängurite sotsiaalse kontakti ja suhtluse puudumine. Nende üksildus ja nähtamatus iseloomustavad üldiselt vastuvõetamatut olukorda. Hasartmäng on pahe, mida tänini suures osas varjatakse.
<P>
Oma eelmisel ametikohal riikliku tervishoiuasutuse tegevdirektorina avasin ma patoloogiliste hasartmängurite osakonna. Esitatud sekkumismudel on tõestanud oma edukust, sest ravis ühendatakse teraapia ennetustöö, teadustöö ja rehabilitatsiooniga.
<P>
Peame sekkuma ühise seisukoha vastuvõtmisega ja tagama, et kõigile sõltlastele kohaldatakse jõulist valitsemist. Siiani see nii olnud pole: ma viitan narkootikumide, alkoholi ja tubaka kuritarvitamisele, toidu- ja Interneti-sõltlastele.
<P>
Mul on kahju, et minu ja veel 42 Euroopa Parlamendi liikme tõstatud küsimusele ei ole vasakpoolse vastuseisu tõttu parlamendi istungjärgul veel viidatud. Seetõttu huvitab mind, kui palju austatud volinikku tegelikult huvitavad inimesed, kellel on tõestatud narkootikumi- või mõni muu sõltuvus, ja kui oluline roll on komisjoni tegevuskavas narkokaubanduse vastasel võitlusel?
<SPEAKER ID="051" NAME="Sylvana Rapti" AFFILIATION="S&amp;D">
(EL) Austatud juhataja! Minu arvates on põhjus, miks me end Euroopas nii turvaliselt tunneme ja miks Euroopa sellisel kujul niikaua püsinud, see, et Euroopas on alati austatud riiklikult tundlikke teemasid. Igavene esilekerkiv dilemma, kas esimene ja viimane sõna jääb Euroopale või liikmesriikidele, on põhiteema ja suurepärane näide sellest on hasartmäng, eriti online-hasartmäng. Internet on põnev koht, kuid seal valitsevad ka ohud, mida on raske kontrollida. Samas ei saa siseturu tugisambaks olev konkurentsipõhimõte ignoreerida peamist põhimõtet riiklikke huve austada. Minu arvates on see, mida selles tasakaalus vajatakse, selgelt määratud mõlemas Euroopa Kohtu otsuses, mis ühelt poolt mõistab ja kaitseb riiklike traditsioonidega garanteeritud avalike huvide ideid ja teisalt sõnastab vastuväited ebaproportsionaalsetele meetmetele, mis ilmselgelt kodanike arvelt toimivad.
<P>
Teades, et hetkel toimuvad nõukogus konsultatsioonid, ootame me teavet selle kohta, kuidas komisjon töötab selles suunas, et tagada riiklik tegevusvabadus ja luua tõhus alus koostööks, et võidelda harjumuse ja pettuse teemaga. Lõpetuseks sooviksin ma austatud volinikku tänada ja öelda, et minu arust on kõik tema siinkõneldu tõsi. Teie ütlus, et erinete hetkel küll nime, kuid mitte vaimu poolest, on midagi, millele ma tegelikkuses kinnitust ootan. Soovin teile edu!
<SPEAKER ID="052" NAME="Othmar Karas" AFFILIATION="PPE">
(DE) Austatud juhataja, volinik, kallid kolleegid! Kõigepealt sooviksin öelda tere tulemast volinikule! Mul on hea meel teid siin sellel erilisel kohal istumas näha. See, millega me faktiliselt selles valdkonnas muu hulgas tegeleme, on sotsiaalse turumajanduse õigusraamistiku rakendamine.
<P>
Oleme pingeolukorras. Ühest küljest peame turule orienteeritud suunas edasi minema, sest peame rakendama siseturupõhimõtted. Teisalt ei saa me käituda vastutustundetuna. Just sel põhjusel tuleb meil hasartmängude turule kindlad piirangud seada. Peame oma kohustusi aktsepteerima. Me ei saa lubada, et kõik teevad hasartmängude turul ja veel enam finantsturul seda, mida nad tahavad, ja tagajärgedega peab tegelema ühiskond. Me tegeleme haridussüsteemi, rahapesu, kuritegevuse ja hasartmänguvabaduse küsimustega ja neid asju tuleb meil koos vaadata.
<P>
Meil ei ole ka selgeid määratlusi. Kõik me räägime hasartmängudest, kuid nendel on palju eri liike ja määratlused on erinevad. Seetõttu tervitan ma rohelise raamatu avaldamist, sest see võimaldab meil üheaegselt läheneda määratlemisküsimusele, probleemidele ja üksikute riiklike tavade paljususele.
<P>
Pelgalt siseturupõhine lähenemisviis ei vii meid nendes küsimustes kuhugi. Siiski ei tohiks me üht lähenemisviisi kasutades teist välistada. Vajame ELi tasandil õigusraamistikku, et seda teemat igal aastal arutama ei peaks. Kaasatud on liikmesriigid ja mitmed tegevuses osalejad. Koostööd tehes ei peaks me liikmesriikide õigusakte õõnestama, vaid kindlustama Euroopa turul õiguskindluse.
<SPEAKER ID="053" NAME="Pier Antonio Panzeri" AFFILIATION="S&amp;D">
(IT) Austatud juhataja, volinik, kallid kolleegid! Oleme teadlikud eri riikide õigusraamistike erinevustest ja samuti ka sellest, et Euroopa ja liikmesriikide pretsedendiõiguse erinevad tõlgendused viivad praegu liikmesriikides suurel hulgal rikkumiste ja vaidlusteni.
<P>
Euroopa Liidu poliitika puudumine ei ole seoses piiriülese olemusega online-hasartmänguteenuste esitatud väljakutsetega enam jätkusuutlik. Interneti ja e-kaubanduse kiire levik viimastel aastatel on suurendanud online-hasartmängude leviku ja sellest tulenevate piiriüleste küsimuste esilekerkimist, mis jäävad lahendamata.
<P>
Seetõttu olen ma veendunud, et Euroopa institutsioonid peavad seisma üldiste väljakutsete kõrgusel, nagu tarbijate ja eelkõige laste kaitse ning kuriteo ja pettuse ennetamine, kuid ka ebaseaduslike ja lubamatute teenuste pakkumise vastane võitlus, millega riiklikud valitsused üksi toime tulla ei saa.
<P>
Seetõttu peab komisjon parlamendi taotlustele reageerima ja püüdlema Euroopa õigusraamistiku suunas. Seda tuleb teha vajalikku pühendumust üles näidates. Austatud volinik! Kõne all ei ole teie hea tahe, ja just seetõttu leian ma, et ka konsulteerimine ja roheline raamat on head ideed, tingimusel, et neid kasutatakse asjaomase õigusraamistiku identifitseerimiseks ja et need ei ole iseenesest lõplikud. Vana komisjoni koosseis kavandas liiga tihti rohelisi raamatuid ja valgeid raamatuid ilma mingeid otsuseid vastu võtmata. Ma usun, et teie, volinik mõistate, et me vajame otsuseid ja mitte lihtsalt sõnu.
<SPEAKER ID="054" NAME="Eija-Riitta Korhola" AFFILIATION="PPE">
Austatud juhataja! Vaadates Euroopa Kohtu, nõukogu, komisjoni ja parlamendi seniseid seisukohti hasartmängu ja kihvedude kohta teeksin ma järgnevad järeldused. Praktiliselt kõik liikmesriigid ja parlament lükkavad selles konkreetses ja tundlikus valdkonnas tagasi päritoluriigi ja vastastikuse tunnustamise rakendamise. Kohus aktsepteerib seda, nagu see oma eelmise aasta septembri otsuses taas kord selgesõnaliselt väljendas. Komisjoni jaoks tähendab see otsus ühe võtmeargumendi kaotamist, mida see kõigi rikkumisjuhtumite puhul kasutanud on.
<P>
Liikmesriikidel on vaba voli määrata kihlveo ja hasartmängu kohta oma poliitilised eesmärgid ja määratleda üksikasjalikult oma kodanikele sobilikuks peetav kaitsetase. Nõukogu ja parlament on aastaid koos töötanud. 2006. ja 2007. aastal nõustusid nad mõlemad hasartmängu ja kihlveo väljajätmisega teenuste direktiivist ning audiovisuaalse meedia direktiivist.
<P>
Eelmise aasta Schaldemose raport rajas nõukogu tegevuse Prantsusmaa eesistumise ajal ning sama joont on jätkatud ka Rootsi ja Hispaania eesistumise ajal. Mina vastutasin Schaldemose raportis fraktsiooni EPP poliitika eest ja jagan tema seisukohta.
<P>
Austatud volinik! Sooviksin teilt küsida, kas jagate seisukohta, et komisjon peaks lõpuks hakkama abistama liikmesriike ebaseaduslike ehk teisisõnu lubamatute hasartmängupakkumiste vastases võitluses, selle asemel, et kulutada aega juba vastatud küsimustele? Kui see nii on, siis kuidas sellega tegelema hakatakse?
<SPEAKER ID="055" NAME="Bogusław Sonik" AFFILIATION="PPE">
(PL) Austatud juhataja! Pole kahtlust, et Euroopa hasartmängude turg Internetis areneb väga dünaamiliselt. Tõepoolest, rohkem kui 40% maailma hasartmängude turust on keskendunud Euroopale, tootes kasvavat kasumit. Viimase nelja aastaga on sellised tulud peaaegu kahekordistunud: 6,5 biljonilt eurolt 11 biljonile eurole. Selle statistika põhjal võime väita, et kõnealuse fenomeni levik kasvab jätkuvalt nii üleriigilisel kui ka piiriülesel tasandil. Teenuste ja Interneti-turu areng ja muutused tarbijakäitumises nõuavad Euroopa Liidu reageerimist. Ühenduse määruse puudumine online-hasartmängu kohta on ainult üks näide sellest, kuidas institutsioonidel ei ebaõnnestu mitte ainult sotsiaalsete muutustega sammupidamine, vaid ka muutuva Euroopa ühisturu vajadustele reageerimine. Dünaamiliselt arenev hasartmängude turg, mis põhineb piiriülestel kontaktidel ja tehingutel, vajab ühiseid ja selgeid eeskirju, et viia miinimumini pettuse, rahapesu, kokkuleppimise matši tulemustes ja sõltuvusega seotud risk. Ühisturu toimimise alus peaks olema selged ja läbipaistvad põhimõtted ja eelkõige peaksime me Euroopa tarbijaid selliste ohtude eest kaitsma.
<P>
Tarbijaid tuleks online-hasartmängu võimalikest negatiivsetest tagajärgedest teavitada. Nagu märtsi resolutsioonis välja toodud, ei ole noored inimesed piisavalt küpsed, et eristada selliseid mõisteid nagu õnn, juhus ja võitmise tõenäosus. Peame tuvastama noortel inimestel areneva hasartmängusõltuvuste riski. Üha tihedamalt ei õnnestu komisjonil, ja mitte ainult sellel teemal, Interneti ja eri vormides online-tegevuse erakordselt kiire arenguga sammu pidada. Kas selle asjaolu üks põhjusi pole mitte see, et komisjon koosneb täielikult inimestest, kes kasvasid üles ajal, kui online-ettevõtluse elektrooniline maailm oli vaid tulevikuromaanide teema?
<P>
Komisjon peab algatama tegevuse põhjaliku raporti koostamiseks, kus analüüsitakse kõike, mis on seotud aususe probleemiga hasartmängus ning kõigi sellega seotud õiguslike ja sotsiaalsete probleemidega. Vajame selgelt määratletud Euroopa tegevusjuhist, mis määrab kõrgeimad standardid ja võimaldab eristada ausat sportlikku võistlust räpasest hasartmängust.
<SPEAKER ID="056" NAME="Elena Oana Antonescu" AFFILIATION="PPE">
(RO) Euroopa Liidu hasartmängude turu reguleerimine on delikaatne teema hoolimata sellest, mida me tavapärastest või online-hasartmängudest räägime. Online-hasartmängude valdkond on viimastel aastatel laienenud ja seal teenitakse nüüd hiigelkasumit. Ühed räägivad hasartmängude keelamisest, samas kui teised usuvad, et selline keeld tooks tulemuseks hasartmängutegevuse suurenemise ilma igasuguste kehtivate määrusteta.
<P>
Nii Euroopa Liidul kui ka liikmesriikidel on hasartmängutegevuste määruse arendamise jõupingutustes ühised eesmärgid: kaitsta alaealisi, leida lahendus sõltuvusprobleemidele, rakendada asjakohased järelevalvemeetmed reklaami läbipaistvuse ja eeskirjade suhtes ning loomulikult sõltuvuse ja ülemäärase online-hasartmängimise vältimine.
<P>
Kuna kõnealuses valdkonnas puuduvad ühtlustatud õigusaktid, on liikmesriikidel vaba voli määrata oma poliitilised eesmärgid ja määratleda nõutav kaitsetase. Kuigi eesmärgid tunduvad olevat samad, ei ole reguleerimise probleemi lahendamine kõnealuses valdkonnas kaugeltki mitte kerge. Ometi ei saa me olukorra reaalsust eitada - hasartmäng on oluline majandustegevus, mis ei ole siseturu eeskirjadega täielikult kooskõlas. Ilma tehniliste takistuste loodavate piiranguteta on kõnealustele teenustele võimalik üle piiride juurde pääseda ja teenida biljonitesse eurodesse ulatuvat kasumit.
<P>
Euroopa Kohtu lahendid ei lähenda sugugi nende seisukohti, kelle vaated reguleerimise jõustamise õige viisi suhtes erinevad. Komisjon seisab jätkuvalt silmitsi paradoksaalse reaalsusega kõnealust valdkonda reguleeriva liikmesriikide jurisdiktsiooni ja hasartmänguteenuste pakkujate kaebuste vahel riiklikult kehtestatud piirangute vastu.
<P>
Ma ei ole online-hasartmängu ekspert. Ütleksin, et olen selle tegevuse vastane. Ometi leian ma, et peaksime alustama reaalsusest, et sellised mängud olemas on. Just seetõttu peame koostama ühtlustatud õigusaktid, mis ei reguleeri mitte ainult majandustegevuses osalejate tegevust, vaid, mis veelgi olulisem, pakuvad ka tarbijaid abistavaid meetmeid. Peame tagama online-hasartmängu käsitlemise vastutustundlikul viisil, kaitsma alaealisi ja haavatavaid inimrühmi ning samuti ennetama sõltuvuse teket ja vältima organiseeritud kuritegevust.
<SPEAKER ID="057" NAME="Tamás Deutsch" AFFILIATION="PPE">
(HU) Kõigepealt tahaksin tervitada soojalt volinik Barnier'd ja soovida talle edu tema jõupingutustes. Kallid kolleegid! Lubage mul oma kõne kolme põhipunktiga kokku võtta.
<P>
Esiteks, kui praegusel ajastul väidavad eksperdid, et meie maailma domineerib massimeedia ja Internet, ei saa hasartmängu ja eriti online-hasartmängu üle arutleda ilma asjakohaseid sotsiaalseid, kultuurilisi, tervishoiualaseid ja vaimseid jõupingutusi kaasamata. Samuti on selge see, nagu ka Euroopa Parlamendi aasta tagasi vastu võetud otsuses osutatakse, et online-hasartmängul on ühiskonnale ilmselgelt kahjulik mõju. Piisav on märkida sõltuvuste, organiseeritud kuritegevuse ja rahapesu arenguga seotud jõupingutusi. Unustada ei tohiks ka mürgist mõju spordile, sest nüüd on isegi Euroopat mõjutanud kohutav matši tulemustes kokkuleppimise skandaal, mis kahjuks selle teemaga seotud on.
<P>
Teiseks, minu arust läheneme asjale valest küljest, kui arvame, et online-hasartmängu määrus on vabaturu teema. See on eelkõige tarbijakaitse teema. Minu arvates peaks määrus keskenduma tarbijakaitseküsimustele.
<P>
Viimaseks, lubage mul teha kaks ettepanekut. Euroopa tasandil on vaja ühist määrust, mis põhineb tarbijakaitsel ja keskendub ennetustööle seoses sõltuvuse arengu, online-hasartmängu seostamisele organiseeritud kuritegevusega ja ausat mängu ohustavate matši tulemuses kokkuleppimise skandaalidega. Euroopa Liit peab algatama määruse, mis hõlmab ELi piiriüleseid ja piirtaguseid alasid, sest online-hasartmäng on ülemaailmne teema ja ma usun, et selle teemaga tuleb tegeleda meil kõigil.
<SPEAKER ID="058" NAME="Jim Higgins" AFFILIATION="PPE">
Austatud juhataja! Nagu paljud teised tegevusalad, on ka hasartmäng tehnika arengust kasu lõiganud. Sellel on head ja halvad küljed. Hea külg on see, et kliendil on hõlpsam nahk üle kõrvade tõmmata ning kihlveos osalemine ja selle korraldamine on lihtsam. Liikmesriikidele on see tohutult kasutoov ja levinud paljudesse valdkondadesse. Varem sõlmiti kihlvedusid vaid võiduajamistel ja spordis, kuid nüüd ka väga paljudes teistes valdkondades, nagu poliitilised ennustused. Nagu me Iirimaal ütleme, siis võib kihla vedada ka selle üle, kumb kahest kärbsest enne seinale laskub. Seega saame valdkondadest, kus hasartmängu harrastatakse, tohutut kasumit.
<P>
Asja halvad küljed on pettus, matši tulemustes kokkuleppimine, sotsiaalne ja kodune kaos, hasartmängusõltuvus jne. Anonüümsete hasartmängusõltlaste hinnangul on ainuüksi Ühendkuningriigis 600 000 hasartmängusõltlast, kes nende organisatsiooni kuuluvad. Iirimaal on sama probleem ja see on üldine probleem kogu ELis.
<P>
Minu arvates tuleb heita pilk Euroopa Kohtu lahenditele väitmaks, et iga liikmesriik saab kehtestada oma õigusaktid ja eeskirjad. Kuna hasartmäng on piiriülene ja levinud kogu Euroopa Liidus, vajame me ühispoliitikat. Minu arvates tuleb meil tagasi pöörduda 10. märtsi 2009. aasta suurepäraste soovituste juurde, mis on väärt taasavastamist. Näiteks kutsuvad Euroopa Parlamendi liikmed liikmesriike üles tegema tihedat koostööd, et lahendada piiriülesest online-hasartmängust tulenevaid sotsiaalseid ja avaliku korra probleeme. Teiseks tuleb meil kaitsta tarbijaid pettuse eest ja selleks peab olema ühine seisukoht. Kolmandaks tuleb ühiselt reguleerida online-hasartmängu reklaami arendamine ja selle tingimused. Viimaseks, hasartmängus kasutatava krediidi suhtes peab olema kindlaks määratud maksimaalne krediidisumma ja vanuse seisukohast peab kindlasti olema konkreetne vanusepiirang.
<P>
Nagu kolleeg Panzeri varem ütles, ja tal on õigus, et me räägime siin palju määrustest ja soovitustest ja see kõik on väga positiivne, kuid päeva lõpuks tuleb meil need tegevusteks muuta. Vastasel juhul on tegemist vaid pürgimustega. Seega räägime me tegevusest ja ajakavast. Just seetõttu ootan ma väga komisjoni vastust.
<SPEAKER ID="059" NAME="RadvilMorkūnaitė-Mikulėnien" AFFILIATION="PPE">
(LT)Arvatavasti ei vaidle keegi vastu asjaolule, et sarnaselt teistele sõltuvusvormidele põhjustab hasartmäng tõsiseid probleeme mitte ainult hasartmängurile endale, vaid kogu ühiskonnale. Tegemist on keerulise probleemiga.
<P>
Seoses Interneti kättesaadavuse kiire levikuga meie globaliseerunud maailmas on märkimisväärselt suurenenud uut liiki sõltuvus - online-hasartmängusõltuvus. Alates 1996. aastast on hasartmängude turg 14 aasta jooksul drastiliselt kasvanud. Koos turukasvuga suureneb ka hasartmängust saadav üldtulu maailmas. Kuni me rajame ühtse Euroopa Liidu süsteemi online-hasartmängu reguleerimiseks, on ainukesed inimesed, kes kasuminumbreid nähes õnnelikud on, online-hasartmänguäri esindajad.
<P>
Euroopa Kohtu väitel võivad hasartmänguteenused teenuste vabast liikumisest tulu teenida ja liikmesriigid peaksid seda valdkonda oma väärtusi ja traditsioone arvesse võttes ise reguleerima. Leedu on näiteks ikka veel üks nendest Euroopa Liidu liikmesriikidest, kus online-hasartmäng keelatud on. Vaatamata sellele tagab teenuste vaba liikumine võimaluse hasartmänguks ning vaba juurdepääsu online-hasartmängule ja isegi siis, kui me hasartmängu terves Euroopa Liidus keelame, ei ole me ikka kaitset teises maailmaosades registreeritud hasartmängu eest. Seetõttu on vajalik rajada ühine Euroopa Liidu süsteem online-hasartmängu reguleerimiseks, võttes arvesse riskirühmade kaitset ja pöörates erilist tähelepanu alaealiste kaitsele ja tehingute kontrollimisele.
<P>
Alaealised ei sattu sõltuvusse mitte ainult raha peale mängitavatest hasartmängudest, vaid sageli ka agressiivse loomu ja sisuga mängudest, mis on samuti suur probleem.
<P>
See olukord on peaaegu sarnane süsihappegaasi heitkoguste küsimusele, mille üle me samuti nii tihti arutlenud oleme. Internet on piiritu, seega kui meil on erisugused online-hasartmängu eeskirjad ja tingimused, on see nagu kliimamuutuse probleem - palju juttu ja kahjuks vähe tulemusi.
<SPEAKER ID="060" NAME="Piotr Borys" AFFILIATION="PPE">
(PL) Austatud juhataja! Tahaksin esitada komisjonile küsimuse seoses nende küsimustega, mille mu kolleeg Nitras, kes kahjuks täna probleemide tõttu Strasbourgi jõudmisel siin ei viibi, esitanud on. Kõigepealt paluksin komisjonil kommenteerida hiljutisi seadusemuudatusi liikmesriikides seoses Euroopa Kohtu ühislahenditega. Teiseks, kas komisjon kavandab endiselt õigusmeetmete võtmiste ühiste raamistike sisseviimist, mis reguleeriksid online-õnnemängudega seotud tehinguid, võttes arvesse peamiselt tarbijakaitset ja hasartmängusõltuvuse vastast võitlust ja ka organiseeritud kuritegevuse kasvu süsteemis, mis ei ole asjakohaselt tõestatud ega kontrollitud?
<P>
Kas komisjon nõustub sellega seoses, et hoolimata kehtivatest ELi määrustest ei ole liikmesriikidel endiselt võimalik oma kodanike hasartmängimist ohjeldada, näiteks hoolimata keeldude kasutamisest? Tundub, et selles valdkonnas ei ole eeskirjad praegusele olukorrale ja arenevale Interneti-turule kohandatud. Seoses sellega on mul järgmine küsimus: millised meetmed kavatseb komisjon selles valdkonnas kasutusele võtta, et sätestada võib-olla ühised õigusraamistikud, mis oleksid kõigile liikmesriikidele samaväärsed?
<SPEAKER ID="061" NAME="Toine Manders" AFFILIATION="ALDE">
(NL) Õnnitlen volinik Barnier'd Euroopa Komisjoni liikmeks määramise puhul ja tervitan teda soojalt, sest päevakorras on oluline punkt!
<P>
Teenuste direktiiv või Bolkensteini direktiiv, mille üle siin arutleti, jättis hasartmängu selgesõnaliselt välja. Minu arvates on see kahetsusväärne, sest see tähendab, et me ei julge tunnistada, millist probleemi hasartmäng tarbijatele kujutab, ja ma arvan, et sellise sammu algatasid valitsused, kellel oli väga suur soov näha antud valdkonda ka edaspidi liikmesriikide monopolina. Selle tulemus on õiguslik segapuder, mis viib meid tõsisesse õiguskindlusetuse olukorda. See on kahetsusväärne ja selle taga on julguse puudumine, muuhulgas meie endi poolt, probleemidega tegeleda. Lõppude lõpuks, olemasoleva probleemiga mitte tegeleda on nagu jaanalinnu kombel pead liiva alla peita. Ometi on probleemid tõelised, sest hasartmänguteenuseid pakkuvad organisatsioonid otsivad pidevalt uusi võimalusi.
<P>
Meie praegused õigusaktid põhinevad füüsilistel piiridel, kuid virtuaalsete piiride ajastusse jõudsime me juba kaua aega tagasi. Seetõttu tuleb meil minu arvates tagada Euroopa lähenemisviis online-hasartmängule, viia sisse selgemad õigusaktid, kaasata sellesse hasartmänguteenuste pakkuja, tagada tarbijatele kaitse ning takistada organiseeritud kuritegevust. See tähendab ka seda, et meil peab olema julgust teha lõpp olukorrale, kus valitsused säilitavad monopoli Euroopa Kohtu lahendi põhjal, mille kohaselt on monopolid lubatud kuni kitsendava poliitika kasutuselevõtuni. Nii läheb asi täielikult käest ära.
<P>
Euroopa Kohus väidab seda ka korrapäraselt ja minu arvates peaks meil olema julgust võtta karmid seadusmeetmed, mis välistavad hasartmänguga kaasnevad ebameeldivused ja kuritarvitamise ning seda mitte ainult kodanike kasuks, vaid ka organiseeritud kuritegevuse takistamiseks. Volinik Barnier! Ma loodan, et seda saadab edu - teil seisab ees tohutu ülesanne ja soovin teile selleks edu!
<P>
Austatud juhataja! See on mu viimane märkus - juba see tähendab midagi, et te julgustate parlamenti tegelikult teenuste direktiivi rakendamist lähemalt vaatlema, sest vaatamata kõigele olen ma selles suhtes palju positiivset kuulnud.
<SPEAKER ID="062" NAME="Franz Obermayr" AFFILIATION="NI">
(DE) Austatud juhataja! Kohtuasja C-42/07 puhul vaatles Euroopa Kohus, kas Portugal on rikkunud ELi seadust, keelates online-hasartmängud. Portugal keelas ettevõtetel Internetis õnnemängude pakkumise. Sellest keelust puudutatud ettevõtted nagu BWin ja Liga Portuguesa de Futebol Profissional pöördusid kohtusse ja võitlesid oma juhtumid Euroopa Kohtuni välja. Põhiargument oli, et nii toimides rikkus Portugal teenuste osutamise vabadust, mille kohaselt peaks lõpptulemusena igal ettevõtjal olema õigus pakkuda piiriüleseid teenuseid. Samuti peaks igal ELi kodanikul olema teenuste saamise vabadus ehk passiivne vabaduse vorm.
<P>
Sellises sisulises kontekstis hõlmab teenuste osutamise vabadus ka diskrimineerimiskeeldu, mis tähendab, et liikmesriik ei tohi kohelda välismaised teenusepakkujaid ebasoodsamalt kui kodumaiseid teenusepakkujaid. Teisalt sisaldab teenuste osutamise vabadus ka piirangute keeldu, mis tähendab, et mis tahes tegevus, mis ei ole iseenesest diskrimineeriv, kuid mille eesmärk on takistada välisettevõtete sisenemist turule on loomulikult keelatud. Väga huvitav on see, et Euroopa Kohus lükkas selle tagasi, väites, et teenuste osutamise vabadust võib piirata selles ulatuses, kus see õõnestab avalikke huve, mis on vajalikud pettusega võitlemiseks, tarbijakaitse tagamiseks ja hasartmängusõltuvuse tekke ennetamiseks.
<P>
Hasartmängusõltuvus on hetkel põhiprobleem. Ainuüksi Saksamaal on ametlikult 200 000 inimest hasartmängusõltlased ja järjest enam langeb selle sõltuvuse ohvriks noori inimesi. Ühe uuringu kohaselt alustavad inimesed hasartmängudega juba 13aastaselt. Teisalt, ja me oleme sellest probleemist teadlikud, on turult kategooriliselt välja jäetud eraoperaatorid, kelle tegevus on kooskõlas rangete nõuetega ja kellel on olemas asjakohased tarbijakaitseprotseduurid, samas kui riigi omanduses hasartmängumonopolidel võimaldatakse ühenduse konkurentsist hoiduda, mis annab neile turul suure eelise.
<P>
Loodan, et uue õigusraamistiku loomisel võetakse seda väga keerulist ja polariseeritud olukorda arvesse ja et komisjon ühendab sinna minu poolt tõstatatud võtmeteemad.
<SPEAKER ID="063" NAME="Giovanni Collino" AFFILIATION="PPE">
(IT) Austatud juhataja, kallid kolleegid! Kõigepealt tahaksin ma volinik Barnier'le tema töös edu soovida, sest vaja on teha head tööd!
<P>
Hasartmäng avaldab oma olemuselt mängijatele psühholoogilist mõju ning mõjutab üksikute ühiskondade kultuurilisi ja käitumuslikke aspekte. Teades riske, mida hasartmäng kaasa toob, on hiljutine Euroopa Kohtu lahend, mis annab igale liikmesriigile õiguse määrata online-kihlvedude ja hasartmängude haldamiseks oma eeskirjad, mõistlik.
<P>
Liga Portuguesat puudutav kohtulahend kinnitab, et Euroopa Liidus kehtivad 27 eri eeskirja selle alusel, mida iga liikmesriik reguleerida otsustanud on. Selline seisukoht on täielikult vastuolus siseturu seaduse rakendamisega ning hasartmängu valdkonna ja Euroopa tasandil ühtlustamisega.
<P>
Rangelt reguleerimata teenuste pakkumisel on negatiivne mõju üksikute ELi kodanike vajadustele ja käitumisele ning sellega viitan ma just kõige haavatavamatele rühmadele ja noortele inimestele.
<P>
Austatud volinik Barnier! Palume, et astuksite samme õigusraamistiku suunas, mis selgitaks hasartmänguteenuste pakkujate vastutused ning rajaks neile ühised põhimõtted ja tegevuskava, mille eesmärk on kaitsta kõiki online-hasartmängu kirest nakatunud Euroopa kodanikke.
<SPEAKER ID="064" NAME="Milan Zver" AFFILIATION="PPE">
(SL) Austatud volinik! Soovin teile teie uuel ametikohal igati edu!
<P>
Hasartmäng on kaasaegne sõltuvusvorm. Kõik me teame seda, et tänapäeva meestele ja naistele on see teatud põgenemisvorm. Sellele vaatamata on online-hasartmäng tõsiasi, millega meie, poliitikud, silmitsi seisma peame ja millele me parima võimaliku lahenduse leidma peame. Ühest küljest peame kaitsma Euroopa Liidu aluspõhimõtteid, nagu teenuste vaba liikumine, ja teisalt peame kaitsma tarbijaid.
<P>
Millise suuna me siis ikkagi võtma peaksime? Kui me anname liikmesriikide asutustele liiga ulatuslikud pädevused, siis tundub mulle, et me ei kõrvalda online-hasartmängu kõiki puuduseid. Samuti ei kõrvalda me rahapesu või muud online-hasartmänguga seotud kuritegevust.
<P>
Eelkõige ei õnnestu meil kõrvaldada monopole, sest pühendunud teenusepakkujad saavutavad loomulikult oma riigi piirides just sellise staatuse. Hasartmänguga seoses olen ma protektsionismi vastu ja soovin, et roheline raamat suudaks selle probleemi lahendada kõigi kasuks, nii tarbijate kui riiklike valitsuste kui ka Euroopa Liidu aluspõhimõtete kasuks.
<SPEAKER ID="065" NAME="Ilda Figueiredo" AFFILIATION="GUE/NGL">
(PT)
<P>
Austatud juhataja, austatud volinik! Käsitleme siin olulist teemat, kodanike huvide ja pettuse ohu, mis on levinud hasartmängus, sealhulgas online-hasartmängus, vastasel kaitsel.
<P>
Liikmesriikidele peab säilima nende sõltumatus ja täielik seaduslikkus anda välja hasartmängu kontrollimise valdkonna seadusi vastavalt oma riigi tavadele ja tagada tarbijatele ja kodanike huvidele asjakohasem kaitsetase, muuhulgas investeeringud sotsiaalvaldkondades, nagu Portugali puhul.
<P>
Neil põhjustel ei saa siin olla ruumi konkurentsieeskirjade ja teenuste osutamise vabaduse kohaldamiseks. Meil ei ole tegemist tavalise teenusega, vaid mänguga, mis avaldab kodanike eludele tõsist mõju. Austatud volinik! Me loodame seetõttu, et peate seda seisukohta meetmete välja arendamisel meeles, tunnustades liikmesriikide täielikku seaduslikkust jätkata selles valdkonnas seaduste andmist.
<SPEAKER ID="066" NAME="Seán Kelly" AFFILIATION="PPE">
(GA) Austatud juhataja! Tänan teid võimaluse eest öelda mõned sõnad sellel olulisel rahvusvahelisel teemal!
<P>
Hasartmäng - ja eelkõige online-hasartmäng - on varjatud sõltuvus ja erinevalt teistest levinud sõltuvustest nagu narkootikumide ja alkoholi kuritarvitamine puuduvad sellel sõltuvusvormil nähtavad füüsilised tunnused. Teiseks, online-hasartmäng on ka uue generatsiooni sõltuvus ja eelkõige levinud noorte inimeste hulgas, kes on oma vanematest virtuaalmaailmas taiplikumad ning seetõttu nende tegevust ei avastata ja puudub ka kaitse.
<P>
Seetõttu tervitan ma rohelise raamatu eelseisvat väljaandmist, milles tuleb käsitleda kolme asja: esiteks, avaldada faktid, kui levinud hasartmäng on - näiteks oli minu 10 000 elanikuga kodulinnas mõned aastad tagasi ainult kaks kihlveokontorit, aga nüüd on neid 18. Teiseks on meil pärast faktide avaldamist vaja haridusprogrammi noortele inimestele, lapsevanematele ja haridustöötajatele ning kolmandaks kõigile riikidele kehtivaid õigusakte.
<P>
GA Austatud volinik! Soovin teile selles tähtsas töös kõike paremat!
<SPEAKER ID="069" NAME="Andreas Mölzer" AFFILIATION="NI">
(DE) Austatud juhataja! Arutledes selle üle, kas online-hasartmäng peaks olema reserveeritud ainuüksi monopolidele, kas selle suhtes tuleks kohaldada litsentseerimist või kas see tuleks hoopis keelata, ei tohiks minu arvates unustada seda, et hasartmängusõltuvus on väga drastiliselt suurenenud. Nagu me kõik teame, saavad kasiino krupjeed psühholoogilise koolituse mängusõltlaste märkamiseks. Vajadusel keelatakse sellistel isikutel mängimine. Online-hasartmängu pakkumiste tohutu suurenemisega on sõltuvusprobleem aga üha enam Internetti kolinud. See õõnestab inimeste suhteid, tööd ja tervist ning olematu ajaga võib kuhjuda tuhandete eurode suurune võlg.
<P>
Noorte inimeste kaitsmine on veel üks selle teemaga seotud probleem. Noortel inimestele hasartmängude keelamine ei vii meid aga kuhugi. Ühe uuringu kohaselt mängib üks kümnest 14-18aastasest Hamburgi õpilasest ebaseaduslikult Internetis raha peale kas online-pokkerit või sõlmis spordi kihlvedusid. Samuti ei tohiks me unustada seda, et lisaks mängukirest nakatanute ja nende perede traagilistele saatustele toob see kulusid ka riigi rahakotile.
<SPEAKER ID="070" NAME="Juhataja">
Austatud volinik! Kuna mina arutelu ei avanud, siis lubage mul kõigepealt teid tervitada ja anda seejärel sõnajärg teile arvukatele esitatud küsimustele vastamiseks.
<SPEAKER ID="071" NAME="Michel Barnier">
komisjoni liige. - (FR) Austatud juhataja! Tänan teid vastuvõtu eest ja tänan ka kõiki teisi heade soovide ja julgustuse eest! Nagu te teate ja nagu ma ka selle parlamendi koosseisu ees varem öelnud olen, alustan ma selle uue ülesandega, mille president Barroso mulle suure pühendumusega lahendamiseks usaldas. Jään isegi veidi idealistlikuks - ma usun, et loovad ideaalid on olemas, eriti Euroopa projektis!
<P>
Kolleeg Harbouri just äsja selgelt esitatud küsimuse ning kolleegide Schwabi, Gebharti, Rühle ja Jongi küsimused võib kõik kokku võtta nii: kas seekord näitab Euroopa Komisjon üles otsusekindlust ja algatust ja teeb seda ka teisi meetodeid peale rikkumismenetluste kasutades?
<P>
Kallid kolleegid! Ärgu olgu siin kaksipidi mõistmist! Ma olen olnud ametis 48 tundi. Seega andke palun mu kolleegidele ja mulle aega asjadega töötada ja neid teile tõsiseltvõetaval viisil esitada. Tahaksin teile väga rääkida aga uuest lähenemisviisist ja seda mulle väga tähtsal põhjusel. Nagu mitmed teist, sealhulgas kolleegid Karas, Gebhardt ja Figuieredo hetk tagasi väitsid, ei ole tegemist teiste teenustega sarnaneva teenusega. Sel põhjusel on teil õigus komisjonilt uut lähenemisviisi oodata ja see algab konsulteerimisega, milleks ma teile just ettepaneku tegin.
<P>
Hetkel on liikmesriigid vabad valima kõnealusele küsimusele lähenemisviisi niikaua, kuni see on kooskõlas EÜ asutamislepinguga. Kõik liikmesriigid leiavad, et hasartmänge tuleb reguleerida hoolikalt, arvestades riski, mida see kujutab ühiskonnale, riski, mida Schaldemose raport, mida ma väga põhjalikult ja huviga lugenud olen, otseste üksikasjadega kirjeldab.
<P>
Nõukogu töö on toonud valguse kätte ka märkimisväärselt erinevad olemasolevad arvamused, traditsioonid ja tavad. Olen täheldanud, et kui 2006. aastal otsustati hasartmängud teenuste direktiivi reguleerimisalast välja jätta, siis sellest ajast ei ole liikmesriigid komisjoniga Euroopa algatuse üle konsulteerinud. Seetõttu peavad siin muutused toimuma. Omalt poolt jälgin koos oma meeskondadega väga lähedalt nõukogu töörühma jõupingutusi. Tean ka seda, et paljud liikmesriigid soovivad näha tarbijaõiguste direktiivi eelnõu reguleerimisala piiratuna. Kinnitan, et komisjon ei tühista muid lahendusi kui rikkumismenetlused.
<P>
Õige tee leidmiseks avaldan ma poliitikadokumendi. Ise kasutasin väljendit "roheline raamat”, kuid selleks pean ma kontrollima selle dokumendi sisu ja komisjoni tööprogrammi ajakava ning arutama teemat oma kolleegidega. Igatahes avaldame me poliitikadokumendi, et struktureerida tulevasi selleteemalisi arutelusid. Kallid kolleegid! See on kahtlemata Euroopa uut ja tähelepanuväärset liiki koostöö küsimus.
<P>
Loomulikult on siin ka majanduslik mõõde, kuid ma kordan, et mis minusse puutub, siis ei ole see ainuke mõõde. Avalikele huvidele kujutavad väljakutset ka teised sama olulised teemad. Austatud kolleegid Creutzmann, Kirkhope, Paška - ma ei saa nimetada kõiki sõnavõtjaid, kuid olen teinud hoolikalt märkmeid selle kohta, mida teie fraktsioonide erinevad koordinaatorid teie nimel kõnelenud on.
<P>
Üks sellistest küsimusest ja väljakutsetest on piiriülene kuritegevus. Kas sellist liiki kuritegevusega on võimalik ilma Euroopa lähenemisviisita võidelda? Minu arust on see võimatu. Veelgi enam, kui me ei võta vastu Euroopa lähenemisviisi online-hasartmängudele, ei edene meil ka e-kaubanduse siseturu loomine.
<P>
Kõige vähem, mida me online-hasartmängude suhtes teha saame, on tugevdada liikmesriikide asutuste koostööd hasartmängude reguleerimisel Euroopas. Lisaks on see kindlasti üks küsimusi, mida nõukogu töörühm uurib ja seetõttu töötab komisjon selles küsimuses nagu ka teisteski koos liikmesriikidega.
<P>
Usun, et lisaks liikmesriikide arvamuse kuulamisele, nagu ma teha kavatsen, jätkan ma ka siin Euroopa Parlamendis kõneldu kuulamist, nagu ma täna hommikul tegin, kuigi ma olen mõistnud, et selle täiskogu erinevates osades on erinevad arvamused, mis ei ole alati ühtsed, sest olen parlamendi põhisuunast teadlik. Kuulan ära parlamendi ja kõik huvitatud osapooled ning kõnealuse Euroopa parema koostöö konsultatsiooni kontekstis ka ühendused. Igal juhul kavatsen ma sellise ettepaneku kaasvolinikele lähipäevil esitada.
<P>
Austatud juhataja! Olen kõnelenud väljakutsetest ja katsumustest ning nendega ma ka lõpetan. Loomulikult on küsimuste seas, millega ühiskond silmitsi seisab, ka sõltuvuse küsimus, mis on ülioluline ja mida te oma raportis rõhutate, ja samuti on alaealiste küsimus. Meil peavad olema ranged piirangud, et alaealised hasartmänge mängida ei saaks. Selle küsimusega töötavad kõik liikmesriigid, kuid organiseerimata viisil. Just seetõttu usun ma sellest seisukohast vaadatuna, et tuleb teha Euroopa koostööd.
<P>
Hea töö tegemiseks tuleb käsitletavat teemat kõigepealt korralikult mõista ja just seetõttu aktsepteerin ma taotlust, mille paljud teist komisjoni poliitikadokumendi suhtes teinud on: et see sisaldaks lisaks praegu tsiteeritud numbritele teisi numbreid ja usaldusväärset statistikat. Seetõttu püüdlen ma selle poole, mida kolleegid Stihler ja McGuinness konkreetselt taotlesid: tagada, et lisaks selgetele poliitilistele suundadele, mis ei tähenda mitte ainult sõnu, vaid ka esitatud otsuseid, sisaldab komisjoni dokument eelkõige kõigi nende teemade nii täpset hinnangut kui võimalik.
<P>
Austatud juhataja! Lubage mul öelda viimased sõnad teema kohta, mis samuti mängurlusega seotud on, ja see on spordi rahastamine. Ütlen seda kui isik, kes on 10 aastat oma elust spordiürituste korraldamisele pühendunud. Mõne päeva pärast avatakse Vancouveri olümpiamängud ja mul on au olla seal koos olümpiamängude korralduskomitee liikmetega. Seetõttu tean ma, et suurte spordiürituste korraldamine maksab raha ja et nende rahastamisvõrgustikud on seotud mingit pidi seotud hasartmängudega.
<P>
Just sel põhjusel soovivad paljud liikmesriigid, kes rahastavad sporti hasartmängude kaudu, tagada ka riiklikud tavad või seadusandluse. Komisjon viib hetkel läbi uuringut spordi rahastamise kohta, et kõiki selliseid muresid paremini mõista. Järgmisel nädalal peetakse Brüsselis ka selleteemaline konverents ja poliitikadokumendis, mida ma teile esitlen, osutame me ka nendele võrgustikele, kes üritusi ja sporti hasartmängude kaudu rahastavad.
<P>
Kallid kolleegid! Olen teid väga hoolikalt kuulanud ja olen teile mitmekesiste ja kvaliteetsete kõnede eest väga tänulik. Kuulan teid ka edaspidi hoolikalt. Lisaks konsulteerin ma koos parlamendiga kõigi huvitatud osapooltega. Seetõttu korraldan ma kõnealuse dokumendi alusel, millest kokkuleppel kolleegiumiga tõenäoliselt roheline raamat saab, hiljemalt sel sügisel teiega kohtumise, et meil oleks võimalik saavutada kõnealune eesmärk olla terviklikum ja rajada suurepärane koostöövorm Euroopa tasandil.
<SPEAKER ID="072" NAME="Juhataja">
Austatud volinik! Tänan teid väga põhjaliku ja julgustava vastuse eest!
<P>
Arutelu on lõppenud
<P>
Kirjalikud avaldused (kodukorra artikkel 149)
<SPEAKER ID="073" NAME="Sławomir Witold Nitras  " LANGUAGE="PL">
Ma tahaksin kohe alguses juhtida teie tähelepanu online-hasartmängude olulisusele tänapäeva maailmas. Käimasolevas arutelus tegeleme mitme küsimusega, mis minu arvates tuleks võimalikult kiiresti lahendada, ideaalis ühenduse tasandil. Oma otsuses sedastas Euroopa Kohus, et hasartmänguseaduse reguleerimine on liikmesriikide pädevuses ning liikmesriigid on karmistamas oma sellekohast regulatsiooni. Mitte ainult Poolas, vaid ka teistes riikides on kuulda hääli, et me peaksime otsustavalt piirama võimalust Interneti teel hasartmängudes osaleda. Minu arvates on tegemist sammuga õiges suunas, millega kavatsetakse jõuda selgete ja ühtsete õigusaktide kehtestamiseni, sealhulgas Interneti ohutuna hoidmise põhimõteteni. Teisest küljest, online-õnnemängudega tegeletakse sageli väljaspool ühe riigi territooriumit. Sellel võivad olla tõsised tagajärjed, mitte ainult õiguslikus vaid ka rahalises plaanis. Vastuseta on jäänud küsimus, kelle jurisdiktsiooni ja mis ulatuses kohaldada. Ma olen arvamuse, et kuna Euroopa Liidu üks peamistest rollidest on oma kodanike turvalisuse tagamine, siis peaks see sisse viima eeskirjad ELi tasandil ning samuti tagama selle tõhusa rakendamise.
<P>
(Istung katkestati kell 11.25 ja jätkus kell 12.00)
