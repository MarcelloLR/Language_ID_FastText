<CHAPTER ID="020">
Mänguasjade ohutus (arutelu) 
<SPEAKER ID="696" NAME="Juhataja">
Järgmine päevakorrapunkt on arutelu suuliselt vastatava küsimuse üle, mille esitasid komisjonile mänguasjade ohutuse kohta Euroopa Rahvapartei (kristlike demokraatide) fraktsiooni nimel Andreas Schwab, Anja Weisgerber, Marianne Thyssen ja Anna Maria Corazza Bildt, Euroopa Parlamendi sotsiaaldemokraatide ja demokraatide fraktsiooni nimel Evelyne Gebhardt, Christel Schaldemose, Anna Hedh ja Barbara Weiler, Euroopa Demokraatide ja Liberaalide Liidu fraktsiooni nimel Cristian Silviu Buşoi, Jürgen Creutzmann, Antonyia Parvanova ja Nadja Hirsch, Roheliste / Euroopa Vabaliidu fraktsiooni nimel Heide Rühle ning Euroopa Konservatiivide ja Reformistide fraktsiooni nimel Malcolm Harbour - B7-0658/2010).
<SPEAKER ID="697" NAME="Anja Weisgerber">
esitaja. - (DE) Lugupeetud juhataja! Seoses mänguasjade ohutuse direktiivi vastuvõtmisega tahaksin rõhutada, et kui me direktiivi vastu võtsime, pidasime silmas üht eesmärki, milleks oli laste mänguasjade ohutumaks muutmine, sest kasvu- ja arenemiseas lapsed reageerivad eriti tundlikult ohtlikele ainetele ja kemikaalidele. Võttes arvesse selleaegseid uusimaid teaduslikke andmeid, kehtestasime Euroopa õigusaktide kaudu mänguasjade kohta rangeimad nõuded kogu maailmas.
<P>
Nagu igal aastal, kerkib see küsimus päevakorrale jõulude eel ning minu kui tulevase ema jaoks on see küsimus ka isiklikult südamelähedane. Minu arvates on ülimalt tähtis, et meil on rangeimad standardid. See on põhjus, miks ma aitasin seda arutelu algatada.
<P>
Tegin seda uute eksperdiarvamuste alusel, milles on järeldatud, et raskmetallide ranged piirmäärad ei ole uusimate teaduslike andmete valguses siiski piisavalt ranged. Lisasime just sellisteks juhtumiteks direktiivi ühe punkti, mis võimaldab piirmäärasid ka hilisemal kuupäeval muuta ja karmistada. Nüüd on meil vaja seda punkti kasutada. Austatud volinik Tajani! Palusime aasta tagasi teie eelkäijal sama teha.
<P>
Mul on hea meel, et minu arusaama kohaselt teatab komisjon täna vähemalt seda, et teatud raskmetallide piirmäärasid karmistatakse, ehkki seda tehakse hiljem, kui me soovisime. Kindlasti soodustas seda ka tänane arutelu. Üldiselt aga tuleb meil kõik ohtlikud ained läbi vaadata ning seega ei tohiks me piirduda vaid raskmetallidega. Selle asemel tuleb meil uurida uusimat teavet ohtlike ainete kohta, mida nimetatakse polütsüklilisteks aromaatseteks süsivesinikeks. Kui peaks selguma, et meie laste kaitseks on vaja neid piirmäärasid muuta, kutsun üles õigusakte ka selles vallas parandama. Lõppude lõpuks on tegemist meie laste ohutusega.
<SPEAKER ID="698" NAME="Evelyne Gebhardt" LANGUAGE="DE">
Austatud juhataja! Aastast aastasse toimub meil arutelu mänguasjade ohutuse üle. Aastast aastasse peame tunnistama, et parandada on vaja veel palju. Räägime siinkohal muu hulgas kantserogeensetest, mutageensetest ja reproduktiivtoksilistest ainetest, mis põhjustavad vähki ning võivad laste tervisele ja mõnel juhul isegi elule suurt ohtu kujutada.
<P>
Uute andmete alusel on tõesti selgunud, et meil tuleb hoolitseda piirmäärade kohandamise eest, ning me kutsume komisjoni üles seda lõpuks ometi tegema. Lugupeetud volinik! Loodan väga, et see ka tegelikkuses aset leiab.
<P>
Siiski ei ole see ainuke probleem. Teine probleem on seotud turujärelevalvega ning selles vallas lasub vastutus ka liikmesriikidel. Nemad on kohustatud tagama, et turule jõuavad üksnes sellised mänguasjad, mis vastavad igati ohutusstandarditele, mille oleme vastu võtnud. Alati nii ei ole ning see on ülimalt kahetsusväärne. Niisiis tuleb meil hoolitseda ohutusstandardite parandamise eest.
<P>
Kolmas ja viimane mõte, millest tahan rääkida, on seotud mänguasjade märgistamisega. Paljud inimesed usuvad ekslikud, et CE-märgis osutab ohutusele. Komisjon ise ütleb, et tegelikult see nii ei ole. Seega, härra volinik, on saabunud aeg selleks, et komisjon mõtleks veidi, kuidas võiksime väljastada Euroopa ohutusmärgi, mis on tõeliselt usaldusväärne ja mida kontrollivad kolmandad isikud, sõltumatud asutused või organid. Nii ei jõuakski ohtlik mänguasi turule ega poodidesse, kus see võib ohustada meie laste tervist. Minu arvates on meil selles valdkonnas üks suur võlg tasuda ning meil on kiiresti vaja veel palju ära teha.
<SPEAKER ID="699" NAME="Cristian Silviu Buşoi">
esitaja. - Lugupeetud juhataja! Mänguasjade ohutus on ülimalt tähtis teema. Selle põhjuseks ei ole ainult praegune aastaaeg, mil mänguasjade müük suureneb märgatavalt. Meie kui ELi kodanike esindajate kohustus on tagada, et me hoolitseme tarbijate parimate huvide eest ja kaitseme lapsi.
<P>
Läbivaadatud direktiivi 2009/48/EÜ eesmärk on tagada tarbijatele, et ELis müüdavad mänguasjad vastavad rangeimatele ohutusnõuetele kogu maailmas ja seda eelkõige keemiliste ainete kasutamise vallas. Turujärelevalve meetmeid on tugevdatud. Dokumendid, mis mänguasjade tootjatel ja importijatel peavad kontrollimiseks olemas olema, peavad sisaldama mänguasja disaini ja valmistamise üksikasjalikku kirjeldust, eriteavet mänguasjas kasutatud osade ja materjalide kohta ning mänguasjast tuleneda võivate ohtude analüüsi.
<P>
Siiski on tervise ja keskkonnariskide teaduskomitee teaduslikus arvamuses mänguasjades leiduvate keemiliste ainete migratsiooni piirmäärade hindamise kohta väljendatud muret ning selles märgitakse, et keemiliste elementide migratsiooni mõõtmise meetod pole täiesti usaldusväärne. Seega nõuame selgitust arvutusmeetodi kohta, mis on valitud mänguasjades sisalduvate keemiliste ainete - kantserogeenide, mutageenide või reproduktiivtoksiliste ainete - reguleerimiseks. Muret põhjustavad ka mänguasjad, mis on kavandatud alla kolme aasta vanustele lastele. Et tegemist on kõige haavatavama vanuserühmaga, tuleks sellistele lastele mõeldud mänguasju katsetada eraldi.
<P>
Viimastes RAPEXi aruannetes rõhutatakse samuti probleeme mänguasjade turujärelevalvega. ELi turule saabub ikka veel hulgaliselt mänguasju, mis seavad kõige haavatavamad tarbijad suurde ohtu.
<P>
On selgeid sõnumeid selle kohta, et läbivaadatud mänguasjade ohutuse direktiivi tuleb karmistada, mille eesmärk on tagada meie lastele kõige kõrgetasemelisem kaitse. Meie arvates tuleb nende küsimustega tegeleda võimalikult kiiresti, hoolitsedes selle eest, et läbivaadatud direktiivi rakendamise järel ei tekiks ühtegi seaduselünka. Peame ka edaspidi keskenduma mänguasjade ohutusele, turujärelevalvele ning ohtlike ainete kasutamise vältimisele toodetes, mis on ette nähtud just lastele.
<SPEAKER ID="700" NAME="Malcolm Harbour">
esitaja. - Austatud juhataja! Minu arvates seisneb täna õhtul käsitletava küsimuse tähtsus tõsiasjas, et komitee on endiselt ülimalt valvas teemade suhtes, mis on seotud mänguasjade ohutusega. Samamoodi suhtub ta kõikidesse tarbekaupadesse. Niisiis tegime suuri jõupingutusi, et võtta 2009. aastal vastu mänguasjade ohutuse läbivaadatud direktiiv.
<P>
Kuid sellega asi ei lõpe. Seepärast on mul hea meel anda teile, komisjonile, võimalus kinnitada meile veel kord, et te hoiate ülimalt põhjalikult silma peal arengusuundadel ja katsetulemustel ning hoolitsete selle eest, et kehtivate ja tulevaste õigusaktide sätteid ajakohastatakse jätkuvalt, mille eesmärk on kajastada üha suuremat hulka teaduslikke tõendeid võimalike ohtlike kemikaalide kohta. Sellega kaasneb loomulikult vajadus järjekindlate katsemeetodite järele. Siinkohal on üks osa probleemist see, et paljudel juhtudel on mänguasjade tootjatel raske leida järjekindlaid norme, mille alusel katseid teha. Tean, et tegelete ka sellega.
<P>
Kuid samuti soovin käsitleda laiemat probleemi, sest nagu paljud minu kolleegid on öelnud, ei ole siinkohal küsimus üksnes reguleerimises, vaid suures osas väljastpoolt Euroopa Liitu pärinevate mänguasjade terves tarneahelas.
<P>
Hiljuti kutsus teie kolleeg volinik Dalli mind esindama siseturu- ja tarbijakaitsekomisjoni Hiinas toimunud ameeriklaste ja eurooplaste vahelisel tähtsal kolmepoolsel tippkohtumisel, kus ma pidin rääkima mänguasjade ohutusest. Üks oluline samm, mille seal astusime ja mille astus Euroopa Komisjon - avaldan talle selle eest tunnustust -, oli vestlus Hiina tootjatega sel teemal, et ohutusega tuleks toote puhul arvestada kohe alguses: need on direktiivides sisalduvad teadmised. See ei ole kuidagi seotud märgistamise ega kolmandate isikute katsetega. See on hoopis seotud teabe ja teadmiste vahetamise aluspõhimõtetega, mille tulemusel arvestataks toodete puhul ohutusega kohe alguses. Siis püsivad ohutud tooted nõuetekohaste kvaliteedisüsteemide alusel tootmises nii mänguasja enda kui ka kõikide tarnijate pärast.
<P>
Just niiviisi tagame ohutuse. Asi ei ole märgistuses. Asi on õiges õiguslikus raamistikus, mis tähendab kõikide kaasamist tarneahelasse, et igaüks mõistaks oma kohustusi.
<SPEAKER ID="701" NAME="Heide Rühle">
esitaja. - (DE) Lugupeetud juhataja! Tahaksin pöörduda märkusega Malcolm Harbouri poole. See kõlab küll imehästi, härra Harbour, kuid leian siiski, et ka meie peame omalt poolt tööd tegema. Ei saa ju olla juhus, et me arutleme mänguasjade ohutuse üle Euroopa Parlamendis kõikide jõulude eel, nagu ka sel aastal. Eelmisel aastal oli arutelu teemaks mänguasjades sisalduvad kantserogeensed ained, mida tuntakse plastifikaatorite nime all. Volinik Verheugen lubas meile eelmisel aastal selge sõnaga, et tehakse uued uuringud ja et ta võtab vajaduse korral meetmeid. Need uuringud esitati selle aasta keskel. Kooskõlas tervise ja keskkonnariskide teaduskomitee uurimusega on kantserogeenseteks aineteks liigitatud polütsükliliste aromaatsete süsivesinike piirmäärad liiga kõrged. Katsemeetodid ei ole samuti piisavalt usaldusväärsed. Meil tuleb selle peale mõelda. Minu küsimused volinikule on: kuidas kavatseb ta tegeleda probleemidega, mille ta oma eelkäijalt pärinud on, ning mida ta selles valdkonnas avaldatud kriitika tõttu ette võtab?
<P>
Ka raskmetallide, eriti plii piirmäärad "ei ole enam nõuetekohased”, nagu selgub ühest teisest tervise ja keskkonnariskide teaduskomitee uuringust. Mida see meie jaoks tähendab? Kui teeme raskmetallide puhul kohandusi, kas kehtestame siis komiteemenetluses erinevad piirmäärad? Kutsun komisjoni üles võtma ka selles valdkonnas meetmeid.
<P>
Lisaks ootame ikka veel lubatud piirmäärasid tervisele kahjuliku müra kohta, mida mänguasjad tekitavad. Meile lubati esitada need piirmäärad siis, kui läbisime esimest lugemist, mis tähendab, et need peaks meile varsti laekuma. Loodan, et need piirmäärad kehtestatakse peagi.
<P>
Viimase, aga sugugi mitte vähem tähtsa teemana sooviksin veel kord pöörduda tagasi turujärelevalve küsimuse juurde, sest ka parimad direktiivid on just nii väärtuslikud kui nendega kaasnev turujärelevalve, mis lõppude lõpuks tagab direktiivide täitmise jälgimise, ning loomulikult ka tariifide juurde. Volinik Tajani muidugi teab, et meil oleks temaga selles vallas hea meel koostööd teha. Christel Schaldemose on meie raportöör, kes loodab teha selles valdkonnas edasisi samme. Teeme selles küsimuses tihedat koostööd. Lisaks raskmetallide ja kantserogeenide piirmääradele on see järgmine tähtis samm.
<SPEAKER ID="702" NAME="Antonio Tajani" LANGUAGE="IT">
Austatud juhataja, kallid parlamendiliikmed! Täiskogu istungil peetav arutelu mänguasjade ohutuse üle Euroopa Liidus ei oleks saanud esile kerkida paremal ajal kui sel aastal, pidades eelkõige silmas hiljutisi sündmusi, mille käigus on sellistes riikides nagu Belgia kõrvaldatud turult mitut liiki puslematte, kuna kantserogeenideks, mutageenideks või reproduktiivtoksilisteks aineteks klassifitseeritud aine formamiidi kontsentratsioon oli neis piisavalt kõrge, et pidada seda ohuks laste tervisele. Ka teistes riikides, näiteks Prantsusmaal, tugevdatakse seetõttu samade toodete turujärelevalvet.
<P>
Praegu ootame teadet riigiasutuste võetavate meetmete kohta ning seejärel hoolitseme selle eest, et meie teaduskomiteed analüüsivad esitatud andmeid viivitamatult. Kui katsete ja teaduslike andmete tagajärjel leiab kinnitust, et selline formamiidi kontsentratsioon kujutab tõepoolest ohtu laste tervisele, võtame komiteemenetluse alusel tegutsedes kõik meetmed, mis on vajalikud direktiivi sätete sellekohaseks muutmiseks. Direktiivis - siinkohal soovin rahustada Malcolm Harbourit - on tõesti see mehhanism sätestatud, mis tähendab, et seda saab uusimate teaduslike andmete alusel järjepidevalt ajakohastada.
<P>
Nagu mainis Anja Weisgerber, on komisjon näiteks juba teinud muudatusettepanekuid teatud keemiliste ainete, nagu plii ja kaadmiumi kohta, et nende piirmäärad oleks kooskõlas uusimate teaduslike andmetega. Muudatusettepanekud vaadatakse kontrolliga regulatiivkomitee menetluse korras läbi. Niisiis on Euroopa Parlament sellesse töösse täielikult kaasatud. Kuid peale komiteemenetluses sätestatud mehhanismide - pöördun siinkohal proua Rühle poole - pean oma isiklikuks kohustuseks hoida teid järjepidevalt kursis tööga, mis on seotud nende kahe ainega.
<P>
Mis puutub esitatud küsimuses tõstatatud teistesse eriteemadesse, siis soovin alustada tervise ja keskkonnariskide teaduskomiteega, kes viitab uuringule, mille viis läbi Teadusuuringute Ühiskeskus, et analüüsida metodoloogiat, mida kasutatakse laboratooriumides raskmetallide, näiteks plii jälgede kindlakstegemiseks mänguasjades. Analüüsid tehti kooskõlas standardiga EN 71-3.
<P>
Uuringu kohaselt osalesid analüüsis 40 laborit, millest 15 olid direktiivi mõistes liikmesriikide teavitatud asutused, kellel on õigus hinnata mänguasjade vastavust. Vaid kolm laborit 40st tõlgendasid analüüside tulemusi valesti. Komisjon saatis uuringute tulemused laborite nimed teatanud liikmesriikidele ja laboritele endile, kutsudes neid üles võtma vajalikke meetmeid.
<P>
Kõnealune uuring saadeti samuti Euroopa Standardikomiteele, et seda saaks arvesse võtta standardi EN 71-3 läbivaatamisel, mis on praegu pooleli. Läbivaatamise eesmärk on kehtestada määratud tähtajaks - 2013. aastaks - uus standard, et kohaldada uusi sätteid keemiliste ainete kohta.
<P>
Rääkides uuest mänguasjade ohutuse direktiivist, mis võeti vastu 2009. aasta mais, siis see põhineb uuel õigusraamistikul toodete turustamise kohta ning selles on sätestatud tugevam turujärelevalve. Liikmesriigid on kohustatud looma vahendid, mille abil tagatakse, et Euroopa tarbijatele pakutakse ainult ohutuid tooteid. Nad on kohustatud tugevdama nii piirikontrolli kui ka tagama, et nende inspektsioonid kontrollivad tõhusalt tooteid, mis on juba Euroopa turule viidud. Lõpuks, kui liikmesriigid avastavad mänguasjade puhul eeskirjade eiramisi, peavad nad teisi riike sellest RAPEXi ehk ohtlike tarbekaupade ELi kiirhoiatussüsteemi kaudu kohe teavitama.
<P>
Härra Harbour, komisjon teeb Hiina ametiasutustega väga tihedat koostööd eelkõige mänguasjade ohutuse valdkonnas. Euroopa ja Hiina valdkondlikud eksperdid saavad korrapäraselt kokku, et vahetada teavet kohaldatavate õigusaktide ja standardite kohta ning ka haldustavade kohta. Hiina ametiasutuste inspektorid saavad väljaõpet, mille eesmärk on parandada toodete kvaliteedikontrolli.
<P>
Keemiliste ainete piirmääradega seoses on tõsi, härra Buşoi, et teaduslikust vaatepunktist eelistatakse migratsioonipõhist meetodit, sest selle aluseks on tegelik oht, millega lapsed kokku puutuvad. Kuid migratsiooni piirmäärade kehtestamine tähendab, et hinnatakse ohtu ja sellega kokkupuutumist ning määratakse kindlaks lubatavad päevadoosid, et neid piirmäärasid arvutada. Pidades silmas keemiliste ainete suurt hulka - enam kui 1000 - ning seda, et nende kõigi kohta ei ole piisavalt teavet, ei saa me seda meetodit praegu olemasolevate teaduslike andmete alusel rakendada.
<P>
Sellegipoolest on direktiivis juba kehtestatud migratsiooni piirmäärad mõne keemilise aine puhul, mille kohta on teaduslikke andmeid, ning direktiivi alusel lubatakse jällegi komiteemenetluse korras kehtestada ka tulevikus migratsiooni piirmäärasid, kui teiste uute ainete kohta saadakse täiendavaid teaduslikke andmeid.
<P>
Proua Rühle, mis puutub ühenditesse ja polütsüklilistesse aromaatsetesse süsivesinikesse, siis neid aineid leidub lisaks mänguasjadele ka erinevates tarbekaupades. Niisiis on erimeetmete võtmise võimalikkust katsetatud nüüd REACH-määruse raamistikus, millel on laiapõhjalisem kohaldamisala, ning see paistab olevat kõige järjepidevam ja tõhusam meetod.
<P>
Alla kolme aasta vanustele lastele mõeldud mänguasjade suhtes rakendatakse rangeimaid eeskirju. Alla kolmeaastased lapsed on haavatavamad ja vajavad paremat kaitset. Kui peaks tekkima kahtlusi vanuserühma kohta, kellele mänguasi on ette nähtud, tuleb tootjal kohaldada kõige rangemaid standardeid. Siiski näib, et kõikide mänguasjade suhtes ei ole mõtet kohaldada samu piiranguid, mida rakendatakse väikelastele mõeldud mänguasjade puhul. Kokkupuude ohuga ning mänguasjade kasutamise viis ei ole tegelikult üks ja sama. Peale selle keelustataks siis ka teatud liiki mänguasjad, mis on mõeldud vanematele lastele ning mille puhul ei ole andmeid ohtude ega õnnetuste kohta. See meetod oleks ebaproportsionaalne ning läheks vastuollu parema õigusloome eesmärgiga.
<P>
Uue direktiivi alusel on samuti keelatud kantserogeenideks, mutageenideks või reproduktiivtoksilisteks aineteks klassifitseeritud ainete kasutamine, kuid Euroopa Parlament ise otsustas, et täielik keelustamine ilma võimaliku erandi kehtestamiseta ei oleks olnud põhjendatud ega realistlik. Kui aga aine ei põhjusta terviseohte, sest see on näiteks kättesaamatu, ei tohi seda keelustada.
<P>
Hindamine tuleb läbi viia üksikjuhtumite kaupa, kasutades iga aine kohta olemasolevaid teaduslikke andmeid. Rangemad piirmäärad võib vastu võtta komiteemenetluse korras, et tagada piisav ohutustase. Komisjon teeb sellekohase ettepaneku iga kord, kui see on tõelise ohu ja konkreetsete andmete alusel vajalik.
<P>
Teatavasti kohaldatakse uut direktiivi ettevõtjate suhtes 2011. aasta juulist. Keemiliste ainetega seotud kohustused jõustuvad 2013. aasta juulist. Komisjoni esmane ülesanne on tagada, et kõik asjaosalised - liikmesriigid ja ettevõtjad - kohaldavad uusi eeskirju, ning teha teaduslike edusammude alusel vajalikke kohandusi.
<P>
Liikmesriigid on juba kaks korda - 2009. aasta oktoobris ja selle aasta septembris - kohtunud, et arutada eelkõige muutusi teatud kohustustes, mis on seotud keemiliste ainetega. Järgmine kohtumine on plaanis 2011. aprillis, et see töö lõpule viia.
<P>
Komisjoni juhendamiseks on moodustatud ka eksperdirühm kemikaalide alal. Rühm kohtus juba novembris ning seal saavutati käsitletavate küsimuste ja väljapakutavate võimaluste kindlaksmääramisel häid tulemusi. Järgmine kohtumine on kavas 2011. aasta jaanuaris.
<P>
Turujärelevalvega seoses kasutan võimalust vastata teie küsimustele hiljem, härra Harbour.
<SPEAKER ID="703" NAME="Lara Comi" LANGUAGE="IT">
Lugupeetud juhataja, kallid kolleegid! Mänguasjade ohutuse direktiiv tähistas olulist edasiminekut alla 14-aastaste laste kaitsmisel. Selles on kehtestatud põhinõuded, millele mänguasjad peavad tootmise käigus ja enne turuleviimist vastama.
<P>
Euroopa standardiasutused koostasid nende põhinõuete alusel harmoneeritud Euroopa standardid: mänguasjade vastavust hinnatakse ja vastavus tagatakse CE-märgise alusel, mis tagab rahvusvahelisi standardeid silmas pidades kõrge ohutustaseme. Loomulikult loodan, et aja jooksul saab CE-märgise asendada kiipidega. Peale selle usun isiklikult seda, et Euroopa Liit püüdleb järjekindlalt oma ohutuskatsete ajakohastamise poole, kohandades neid üha rohkem uue tehnoloogiaga.
<P>
Pean tunnistama, et mind hämmastab vajadus pidada vahetult enne jõule arutelu uuringu üle, milles on öeldud, et mänguasjades sisalduvate keemiliste elementide migratsiooni piirmäärade katse ei vasta nõuetele. Ärgem põhjustagem valehäiret ega peitkem seda õiguspärase vajaduse taha ajakohastada järjepidevalt meie kontrollisüsteeme, sest see võib ühtlasi põhjustada kahju paljudele Euroopa ettevõtjatele, kes tegutsevad mänguasjade sektoris ning täidavad kõiki kehtivaid eeskirju, ning seda ajal, mis on nende tootmise aspektist ülimalt tähtis.
<P>
Peale selle väärib märkimist, et õigusaktide parandamine peab alati käima käsikäes paranduste tegemisega nende kohaldamises. Kui meie töö siin Euroopa Parlamendis mänguasjade kvaliteedi parandamise nimel jätkub, on minu uue aasta soov selline, et väljaspool Euroopat asuvad riigid kasutaks meie standardeid eeskujuna ja parandaks oma toodete kvaliteeti rahvusvahelisel tasandil.
<SPEAKER ID="704" NAME="María Irigoyen Pérez" LANGUAGE="ES">
Austatud juhataja, lugupeetud volinik! 2009. aastal vastu võetud direktiiv oli edasiminek, sest selles ajakohastatakse mänguasjade ohutust käsitlevat õigusraamistikku. See on tähtis samm õiges suunas, sest näitab meile, millises suunas tuleb edasi liikuda. Kuid sellest ei piisa.
<P>
Peame olema järjepidevalt ärksad ja valvsad tagamaks, et müüdavad mänguasjad ei ohustaks laste tervist ega ohutust. Kõik turul pakutavad mänguasjad peavad vastama kehtivatele õigusaktidele.
<P>
Meil tuleb vaadata üle ja parandada kontrollimehhanisme, mida kasutatakse kantserogeenideks, mutageenideks või reproduktiivtoksilisteks aineteks klassifitseeritud ainete, lõhnaainete või muude ohtlike ainete, näiteks polütsükliliste aromaatsete süsivesinike ühendite tõttu ohtlike mänguasjade avastamiseks.
<P>
Järgitavad õigusaktid peavad olema selgemad vanuse alampiiri kohta esitatud hoiatuste ja ebaõigest kasutusest tekkivate ohtude vallas. Meil tuleb tagada, et mänguasjade puhul põhineks soovituslik vanus laste käitumisuuringutel.
<P>
Peame suutma kohandada oma õigusakte teaduslike edusammudega, mille aluseks on usaldusväärsed uuringud. Samuti tuleb turu ja mänguasjade impordi jälgimisel olla rangem.
<P>
Peame koos töötama ja suurendama liikmesriikidevahelist koostööd ning tuginema tolliteenistustele, kes töötavad koos selleks, et jälgida imporditud mänguasjade liikumist.
<P>
Eurooplased valmistuvad jõuluostude tegemiseks ning meil tuleb tagada, et ostetavad tooted vastavad kõikidele ohutusnõuetele.
<SPEAKER ID="705" NAME="Zuzana Roithová" AFFILIATION="PPE">
(CS) Austatud juhataja! Komisjoni teaduskomitee soovitus kuue keemilise aine eraldumisega seotud piirmäärade kohta ei ole üheselt mõistetav ning see on andnud aluse käesoleva küsimuse esitamiseks. Nõustun hindamise läbi viinud kuue eksperdiga selles, et nad ei suutnud selgelt tõestada nende ainete kahjulikku mõju lastele, sest kokkupuute imiteerimisel kasutavad nad vett, mitte laktoosi sisaldavat laste sülge. Siiski ei saa me jätta väikelaste vanematele kahtlust sünteetilisest materjalist valmistatud mänguasjadega kaasnevate võimalike terviseohtude suhtes ning seega soovin küsida, kas komisjon kavatseb jätkata uurimist, alustades katseid näiteks hiirtega, nagu tehti sünteetilisest materjalist valmistatud lutipudelitest eralduva bisfenooli toime uurimisel. Sellised lutipudelid on märtsist kogu ELis keelustatud.
<P>
Tahan esitada veel kaks konkreetset küsimust. Kas komisjon nõustub teaduskomitee ettepanekuga, mille alusel soovitatakse laste kokkupuute määraks pidada 50% täiskasvanu kokkupuute määrast? Pidades silmas tõsiasja, et teaduskomitee soovitab vähendada kaadmiumi piirmäära 0,5 mikrogrammilt 0,36 mikrogrammile päevas ühe kilogrammi kohta lapse kehakaalust, soovin küsida veel seda, kuidas muudab komisjon selle järelduse ning samuti teised komitee tulemused konkreetseteks meetmeteks mänguasjade ning muude tarbekaupade piirmäärade vallas. Lugupeetud volinik! Soovime väga teada saada, milline on nende meetmete ajakava, et väikelaste vanemad teaksid, millega arvestada.
<SPEAKER ID="706" NAME="Sylvana Rapti" AFFILIATION="S&amp;D">
(EL) Austatud juhataja! Kui kuulasin volinikku, kes rääkis nii kogenult polütsüklilistest aromaatsetest süsivesinikest, kantserogeenidest ja muudest mürgistest ainetest, mõtlesin hetkeks, et ta ei ole mitte volinik, vaid on keemik. Siis meenus mulle, et ta on selle valdkonna eest vastutav volinik ning seega oleks ta esimese asjana pidanud andma meile üksikasjaliku vastuse CE-märgise kohta. Selle teema tõstatas minu kolleeg Evelyne Gebhardt. Tegemist on märgisega, mis peaks tagama nende mänguasjade ohutuse, millega meie lapsed mängivad. Seejärel taipasin, et ta ei vastanud väga erilisel põhjusel: sel reedel möödub täpselt kaks aastat sellest, mil eelmine volinik allkirjastas mänguasjade jaemüüjate ja importijatega ühes väljaspool Brüsselit asuvas mänguasjakaupluses ohutuse pakti. Kaheksateist kuud on möödunud ajast, mil saime uue direktiivi. Kuid ikkagi oleme täna - just nagu eelmiselgi aastal, nagu juhataja täiesti õigesti märkis - taas siin ja räägime samal teemal, milleks on mänguasjade ohutus. Sel aastal on probleemid veelgi tõsisemad, sest meil on majanduslangus ning sel ajal lähevad lapsevanemad, kes soovivad mänguasju osta, kuid kellel on rahapuudus, sellisesse turusegmenti, kus müüakse nõuetele mittevastavaid mänguasju. Kuid nõuetele mittevastavad mänguasjad põhjustavad kolm probleemi: esiteks ei saa see turusegment aru, mida teeb; teiseks ei ole seal piisavalt töötajaid ning kolmandaks puudub seal kontroll, mis tähendab, et kaitset ikkagi ei ole. Nagu me kõik teame ja arvame, on lapsed meie kõige hinnalisem vara ning teie, volinik, ütlesite täiesti õigesti, et nad on kõige haavatavamad ühiskonnaliikmed. Palun vastake küsimusele CE-märgise kohta, mis tagab ohutuse. Härra volinik, pöördun teie poole palvega leida praktiline lahendus, et järgmisel aastal ei käsitleks ei teie ega meie siin sama küsimust.
<SPEAKER ID="707" NAME="Catherine Stihler" AFFILIATION="S&amp;D">
Lugupeetud juhataja! Mänguasjade ohutuse teema on tähtis kõikidele peredele kogu Euroopa Liidus. Kui lapsevanemate kohustus on tagada laste ohutus, sest nad vastutavad nende eest, peab neil olema kindel teadmine, et mänguasjad, millega nende lapsed mängivad, on ohutud. Tegelikult tõin ma täna õhtul mõned mänguasjad endaga kaasa, et meenutada, millised need välja näevad.
<P>
Niisiis ei meeldi mulle eriti see muretu suhtumine mänguasjade ohutusse ning tõsiasi, et oleme siin öösel kell 23.30 ja esitame taas kord küsimusi mänguasjade ohutuse kohta. Aga mida tuleks teha?
<P>
Tahan komisjonilt teada, milliseid mänguasju otse müüvaid või turustavaid ettevõtjaid on CE-märgise väärkasutamise eest edukalt vastutusele võetud? Mis puutub turujärelevalvesse, siis paljusid liikmesriike mõjutavate kokkuhoiumeetmete tõttu on kadumas just tarbijakaitsega tegelevad organisatsioonid või siis liituvad need teiste rahalises kitsikuses organisatsioonidega. Samuti lõpetatakse nende rahastamine ja vähendatakse nende volitusi. Kohalikul tasandil - mis on ohtlike mänguasjade vastases võitluses sageli eesliinil - mõjutavad eelarvekärped kaubandusstandardite tõhusust.
<P>
Kas komisjon ja nõukogu saavad uurida, kas nende kärbetega rikutakse üldises tooteohutuse direktiivis võetud kohustusi tõhusa vahenditega varustamise vallas ja milliseid kontrollimeetmeid kohaldatakse tagamaks, et liikmesriigid kaitsevad lapsi ohtlike mänguasjade eest? Kas komisjon kavatseb esitada sel eesmärgil õigusakti turujärelevalvet käsitleva ühtse Euroopa raamistiku kohta?
<P>
Inimesed on tunnustanud RAPEXi tööd, nagu selgus ka tänaõhtusest küsimusest. Siiski on selle vahendid piiratud ning teabe vahetamiseks ja ohtlike toodete võimalikult kiireks turult kõrvaldamiseks saab veel palju teha. Millist toetust antakse Euroopa Liidus parimate tavade jagamiseks järelevalveametnike vahel? Lisaks sellele, kas komisjon võtab kasutusele ka kõikehõlmava üleeuroopalise õnnetuste ja vigastuste andmebaasi, tehes seda kõigepealt laste ja mänguasjadest tulenevate vigastuste kohta, et ohtlikud tooted saaks turult kõrvaldada nii kiiresti kui füüsiliselt võimalik?
<P>
Loodetavasti näeme 2011. aastal seda, et Euroopa turul pakutavate ohtlike mänguasjade probleemi lõplikusse lahendamisse suhtutakse suurema pühendumisega.
<SPEAKER ID="708" NAME="Csanád Szegedi" AFFILIATION="NI">
(HU) Austatud juhataja, kallid kolleegid! On igavene tõde, et lapsed on meie tulevik. Niisiis on ülimalt tähtis kasvatada neid algusest peale ohutult ning tagada, et nad kasutavad kvaliteetseid mänguasju, mis ei põhjusta terviseohtu. Siiski on katsemeetodite kindlaksmääramine vaid üks tahk mänguasjade ohutuse tagamisel. Kõige olulisem on järgida õigusakte. Laiaulatuslik kontroll ning tõsiselt hoiatava toimega karistuste määramine iga eeskirjade eiramise korral on eriti tarvilik importkaupade puhul. Kuuleme terviseohtudest sageli seoses odavate ja ebakvaliteetsete mänguasjadega, mis pärinevad peamiselt Kaug-Idast. Isana leian tihti, et rangema kontrollimise ees hirmu ei tunta ja eri liiki viletsad tooted satuvad üha enam meie laste kätte. Peame ennetama selliste mänguasjade jätkuvat sissevoolu ning toetama looduslikest materjalidest valmistatud mänguasjade laiaulatuslikku kasutamist.
<SPEAKER ID="709" NAME="Seán Kelly" AFFILIATION="PPE">
(GA) Lugupeetud juhataja! Rääkisin sellest teemast eelmisel aastal ning olen koos teiste sõnavõtjatega täna veel ühe aasta möödudes jälle siin. See ei ole hea.
<P>
Ent minu arvates ei ole midagi kohutavamat, kui näha oma last viga saamas või suremas sellepärast, et ta mängis mänguasjaga. Siinkohal peame tavaliselt silmas millegi allaneelamist või lämbumist, kuid on olemas veelgi salajasem tapja ja see on vähk. On tõendeid, et vähki haigestumise juhud sagenevad eelkõige väikelaste hulgas. Paljud arvavad, et selle on põhjustanud kokkupuude laste mänguasjades kasutatavate kemikaalidega. Eriti tõstetakse esile polütsüklilisi aromaatseid süsivesinikke ning seega on hädavajalik viia laste mänguasjades sisalduvad kantserogeensed, mutageensed või reproduktiivtoksilised ained miinimumini.
<P>
Niisiis tuleb meil tegutseda.
<P>
-(GA) Meil on aeg tegutseda ja tagada, et laste kasutatavad mänguasjad on nende jaoks ohutud.
<SPEAKER ID="712" NAME="Antonio Tajani" LANGUAGE="IT">
Lugupeetud juhataja, kallid parlamendiliikmed! Esiteks tahaksin vastusena arutelu käigus esitatud paljudele küsimustele veel kord rõhutada, et direktiivi kohaldatakse ettevõtjate suhtes 2011. aasta juulist ning et keemiliste ainetega seotud kohustused jõustuvad 2013. aasta juulis. Oma sõnavõtu ajal ütlesin, et komisjoni esmane ülesanne on jälgida, et kõik asjaosalised uusi eeskirju kohaldavad.
<P>
Mis puutub järelevalvesse, siis on selge, et ranged õigusaktid ei ole mitte ainult vajalikud, vaid neid tuleb ka korralikult kohaldada. Vastasel korral ei anna nad mingit tulemust. Seepärast olen veendunud, et liikmesriikidel on selles tähtis osa täita. Mänguasi, mis saabub siseturule Rotterdamis või Rumeenias Constanţas, võib ilma igasuguse piirikontrollita jõuda juba homme Bolognasse, Lissaboni või Helsingisse.
<P>
Iga kahe nädala tagant ajakohastatavatest direktiividest enam tagab tarbijate meelerahu see, et nad saavad usaldada turujärelevalve rangust ja nõuetekohast toimimist ehk teisisõnu tõsiasja, et kui keegi püüab müüa ohtlikke mänguasju, saab ta karistada ja ohtlikud tooted kõrvaldatakse turult.
<P>
Ilmselgelt kehtib sama ettevõtjate kohta. Need, kes täidavad eeskirju, maksavad selle eest. Nad tõepoolest hindavad seda, et ei puutu kokku kõlvatu konkurentsiga, mida pakuvad need, kes müüvad rohkem või vähem teadlikult nõuetele mittevastavaid tooteid ja mänguasju. Lühidalt öeldes on tarbijatele meelerahu, ettevõtjatele õiguskindluse ja võrdsete võimaluste ning turujärelevalveasutustele vahendite ja koostöömehhanismide tagamine tõeline katsumus.
<P>
Seega uurib komisjon 2011. aastal võimalust töötada välja mitmeaastane turujärelevalve programm, et teha kindlaks pikaajalised võetavad meetmed ja eraldada vajalikud finantsvahendid, mille eesmärk on tagada liikmesriikides ühtselt ranged kontrollid ja samalaadsed meetmed.
<P>
Samuti tahaksin teile teatada, et kavatsen 2011. aastal korraldada Madalamaade ametiasutustega Rotterdami sadamas ürituse, mis langeb võib-olla kokku direktiivi jõustumise ajaga. Ürituse mõte on vaadata, kuidas kavatseb Euroopa suurim sadam uues direktiivis kehtestatud uusi eeskirju täitma asuda.
<P>
Seoses CE-märgisega, mis oli üks põhiteemasid minu ärakuulamisel Euroopa Parlamendis enne minu ametissemääramist ning mille üle arutleti ka minu ärakuulamistel siseturu- ja tarbijakaitsekomisjonis, siis tuletaksin teile meelde, et sellega ei tõendata kvaliteeti, vaid kinnitatakse üksnes vastavust teatud standarditele. Niisiis ei ole see kvaliteedisertifikaat, vaid on hoopis vastavussertifikaat standardite täitmise kohta. Nagu olen korduvalt öelnud, saame kvaliteedimärgi kohta plaane teha alles tulevikus.
<P>
CE-märgise rakendamine ja selle väärkasutamise ärahoidmine - mida juhtub kahjuks paljude, sealhulgas väljastpoolt Euroopat pärinevate kaupade puhul - on iseenesest juba väga suur töö. Seega saame minu arvates selles küsimuses tööd jätkata, et arendada CE-märgist. Isiklikult ei ole ma selle vastu, et arutleda tulevikus ehk kvaliteedimärgi kasutuselevõtmise üle, kuid minu arvamuse kohaselt on praegu seda liiga ennatlik teha.
<P>
Mis puutub andmebaasidesse, siis lisatakse see teema üldise tooteohutuse direktiivi läbivaatamisse. Laste lutipudelites sisalduva bisfenooli kohta ütleksin aga seda, et lutipudelid ei ole mänguasjad ja seda ei ole direktiivis käsitletud, kuid see aine on juba turult kõrvaldatud, nagu auväärt parlamendiliige rõhutas.
<P>
Olen enda arvates vastanud enamikule küsimustest, mis mulle esitati. Tänan juhatajat ja parlamendiliikmeid, kes komisjonile küsimusi esitasid.
<SPEAKER ID="713" NAME="Juhataja">
Arutelu on lõppenud.
<P>
Kirjalikud avaldused (kodukorra artikkel 149)
<SPEAKER ID="714" NAME="Liam Aylward" LANGUAGE="GA">
Igal aastal tuuakse Euroopas turule tuhandeid uusi mänguasju ja jõulude ajal on kauplustes mänguasjade nõudluse haripunkt. Niisiis on tegemist päevakohase küsimusega.
<P>
Teatud mänguasjades avastatud kahjulikud kemikaalid põhjustavad suurt muret. Komisjon peab sellega viivitamata tegelema. Ohutusstandardid peavad põhinema usaldusväärsetel katsemeetoditel ning läbi tuleb viia rohkelt teadusuuringuid tagamaks, et laste mänguasjades ei leiduks kahjulikke aineid.
<P>
Kuigi kõik mänguasjad, mis alates 20. juulist 2011. aastast turule viiakse, peavad vastama uuele mänguasjade ohutuse direktiivile ja kuigi meil Euroopas on mänguasjade ohutuse valdkonnas rangeimad õigusaktid maailmas, tuleb hoolikas olla kogu aeg. Komisjon peab olema valvas ja tugevdama importkaupade turujärelevalvet.
<P>
Iga ohtlike mänguasjade tagasivõtmise juhtum põhjustab muret ning igaühte neist tuleb kohe kontrollida. Tarbijad peavad saama usaldada CE-märgist, mis tagab, et toode vastab ELi standardile ja on valmistatud mittetoksilistest ainetest.
