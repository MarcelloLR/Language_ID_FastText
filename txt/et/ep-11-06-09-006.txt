<CHAPTER ID="006">
Muud küsimused
<SPEAKER ID="133" NAME="Mario Mauro" AFFILIATION="PPE">
(IT) Austatud juhataja, ma võtan sõna kodukorra artikli 173 alusel. Täna õhtul keeldus Brasiilia riigikohus mitmekordse mõrvari Cesare Battisti väljaandmisest.
<P>
Euroopa Parlament on vähemalt kahes resolutsioonis nõudnud vastupidise otsuse tegemist. Seepärast tahaksin lisaks omaenda pettumusele väljendada soovi, et Euroopa Parlamendi juhatus kirjutaks Brasiilia ametivõimudele ning teataks kogu Euroopa Parlamendi pettumusest ja eelkõige väljendaks meie leina ja solidaarsust ohvrite peredega, kes on oodanud õiglust kolmkümmend aastat.
<SPEAKER ID="134" NAME="Juhataja">
Olen kolleeg Maurole selle asjakohase sõnavõtu eest tänulik ... (Mario Borghezio räägib mikrofonita.) Usun, et kogu Euroopa Parlament jagab pettumust ja sügavat nördimust tehtud otsuste pärast ning seetõttu võin vaid korrata seda, mida parlament on kõnealuses küsimuses juba vähemalt kahel korral selgelt välja öelnud. Väljendagem oma pahameelt Brasiilia ametivõimudele selle kahetsustunde ja selgusega.
<SPEAKER ID="135" NAME="Licia Ronzulli" AFFILIATION="PPE">
(IT) Austatud juhataja, ma vajan vaid paari sekundit, et edastada oma head soovid Anja Weisgerberile, kes sai mõni aeg tagasi emaks ja viibib siin oma väikese tütrega, aga ka kõigile teistele äsjastele emadele siin saalis, neile, kellest peagi saavad emad, ning neile, kes nagu mina näevad palju vaeva, et olla hea ema ja hea parlamendiliige.
<P>
On meeldiv näha, et lootuse sümbolid on seda saali elavdanud, kuid ... (Kõnelejat katkestas lärm saalis.) Ma palun teie tähelepanu, sest see on tähtis ja ma tahaksin oma mõtteid teiega jagada. Püüdkem olla täiskasvanulikumad, sest viimastel päevadel olen ma kahjuks kuulnud niisuguseid märkusi nagu "Euroopa Parlament ei ole mänguväljak”, "see ei ole lasteaed”, "lapsed ja emad välja”. Mis veelgi hullem, on öeldud, et laste kohalolek kahjustab parlamendiliikmete mainet.
<P>
Et me tegeleme väga sageli õigusaktidega, mis käsitlevad töö- ja eraelu ühitamist, siis on sellised märkused selles saalis täiesti absurdsed, eriti siis, kui neid teevad naised.
