<CHAPTER ID="013">
Üheminutilised sõnavõtud poliitiliselt olulistel teemadel
<SPEAKER ID="021" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="022" NAME="Carmen Fraga Estévez" AFFILIATION="PPE-DE">
. - (ES) Härra juhataja, nagu mõned teist ajakirjanduse kaudu juba teavad, hõivati eile tuunipüügil rahvusvahelistes vetes 250 miili kaugusel Somaalia rannikust Hispaania külmutuslaev nimega Playa de Bakio, kodusadamaks Bermeo, 26 meeskonnaliikmega pardal, neist 13 Hispaania kodanikud ja 13 Aafrika päritolu meeskonnaliikmed.
<P>
Juba mõnda aega on kalandussektori esindajad olnud väga mures julgeoleku puudumise pärast kõnealuses India ookeani osas, kus piraatlus on muutunud väga levinuks ja kus hiljuti, 11. aprillil, hõivati Prantsuse jaht.
<P>
Seda olukorda arvestades, austatud juhataja, sooviksin paluda parlamenti ja ühenduse institutsioone tervikuna, astuda mis tahes samme, mis on vajalikud selleks, et kiirendada meeskonna ja aluse kohest vabastamist ja kaitsta ühenduse laevastikku, mis kalastab neis vetes, mida nüüd peetakse kõige ohtlikumaks maailmas.
<SPEAKER ID="023" NAME="Ioan Mircea Paşcu" AFFILIATION="PSE">
Härra juhataja, mõne nädala eest külastasin koos hr von Wogau, julgeoleku ja kaitse allkomisjoni esimehega, UEBAMi missiooni Odessas, Ukrainas. Selle volituseks on aidata Ukrainal ja Moldoval paremini nende ühist piiri hallata, pakkudes nii teadmisi kui toetust.
<P>
Seal olles võisime näha, et missioon on tänu oma liikmete kvalifikatsioonile ja professionaalsusele suutnud enesele üles ehitada tugeva reputatsiooni professionaalse asutusena, mis on kasulik mitte ainult oma partneritele teadmiste edastamise poolest vaid ka vahendustegevuses neile vastastikust huvi pakkuvates tähtsates küsimustes. Lisaks sellele, kasutades ELi lippu meie liidu ainsa sümbolina selles suures ja tähtsas piirkonnas, on EUBAMi missioon meie institutsioonide väga tõhus esindaja, aidates seega kaasa nii meie julgeolekustrateegia kui ka meie naabruspoliitika konkreetsele rakendamisele piirkonnas. Ilmselgelt on suudetud luua eeskuju, mis väärib järgimist muudes meile huvipakkuvates piirkondades.
<SPEAKER ID="024" NAME="Graham Watson" AFFILIATION="ALDE">
Härra juhataja, teie kõne sündmuste kohta Tiibetis meie hiljutisel osaistungjärgul Brüsselis võeti parlamendi poolt äärmiselt hästi vastu ja usun, et seda toetasid kõik kohalolnud liikmed. Täiesti selgelt kajastas see Euroopa Liidu avalikku arvamust hiljutiste repressioonide kohta Tiibetis.
<P>
Samuti väljendasid olulist muret komisjon ja mitu liikmesriiki nõukogus. Seetõttu on üllatav - ja minu fraktsioonile pettumust valmistav - et nõukogu eesistujariik on otsustanud mitte kutsuda Dalai-laamat Brüsselisse ministritega kohtuma. Seepärast näib mulle veelgi tähtsam, et parlament järgiks teie ettepanekut, et Dalai-laama peaks tulema ja võib-olla ma võiksin teil paluda võtta ühendust Dalai-laama kantseleiga, et uurida, kas ta võiks ettepoole tuua külastust, mis praeguses plaanis on ette nähtud detsembrisse, kuna ilmselgelt on parlamendil ja Euroopal väga suur huvi arutada Tiibeti sündmuseid enne detsembrit.
<P>
(Aplaus)
<SPEAKER ID="025" NAME="Bogusław Rogalski" AFFILIATION="UEN">
. - (PL) Härra juhataja, soovin rääkida samal teemal. Olümpiatuli on kustutatud tiibetlaste veres, veres, mida valatakse Tiibetis iga päev. Mida lähemale jõuab olümpiamängude avamine, seda suuremad on Hiina repressioonid omaenda kodanike ja Tiibeti elanike vastu.
<P>
Viimasel osaistungjärgul Brüsselis võtsime me vastu resolutsiooni, milles kritiseeriti inimõiguste rikkumisi Hiina ametivõimude poolt. Samuti kutsusime hiinlasi üles taasalustama läbirääkimisi Dalai-laamaga. Kahjuks ignoreeris eesistujariik Sloveenia neid üleskutseid. Ma arvan, et parlament peaks otsustavalt reageerima asjaolule, et Sloveenia välisminister Dimitrij Rupel pole kutsunud Dalai-laamat ühelegi ametlikule kohtumisele Euroopa Liidu esindajatega.
<P>
Parlament on Euroopa südametunnistus ja seda ei tohi vaikima sundida ühegi Euroopa Liidus ametis oleva ministri avaldused.
<SPEAKER ID="026" NAME="Mikel Irujo Amezaga" AFFILIATION="Verts/ALE">
. - (ES) Härra juhataja, piraatlus on muutunud ülemaailmseks ohuks merenduse julgeolekule.
<P>
Rahvusvahelise Merendusbüroo koostatud statistika kohaselt on piraatide rünnakud viimase kümne aasta jooksul kolmekordistunud: 1995. aastal oli 90 piraatluse juhtumit ja 2007. aastaks oli see arv tõusnud 263-ni.
<P>
Samal ajal kui meie siin arutelu peame on kalalaeva Playa de Bakio 26 meeskonnaliiget Somaalia ranniku lähistel röövitud ja võib-olla, nagu minu kolleeg parlamendis juba ütles, ei peaks me ei ainult näitama üles solidaarsust nende perekondadega, vaid paluma ka Euroopa Liidul astuda selles asjas samme ja teha kõik endast oleneva nende kalurite vabastamiseks.
<P>
Ei aita sellest, kui me mitmesuguste Aafrika riikidega lepinguid allkirjastame. Me peame tagama ka nende aluste julgeoleku.
<P>
Probleem on üle-euroopalise ulatusega ja sellisena tuleb seda ka käsitleda.
<SPEAKER ID="027" NAME="Mary Lou McDonald" AFFILIATION="GUE/NGL">
Härra juhataja, nagu teate, peetakse Iirimaal 12. juunil Lissaboni lepingu küsimuses referendum.
<P>
Soovin siin teie ees tõstatada küsimuse, mis Iirimaal väga sügavat muret valmistab. Meedia kaudu on ilmsiks tulnud, et komisjon ja parlamendikomisjonid teevad aktiivselt koostööd teabe summutamiseks. Lubage mul tsiteerida komisjon asepresidenti Margot Wallströmi, kelle sõnade kohaselt on komisjon valmis pehmendama või viivitama sõnumitega, mis võivad enne Lissaboni lepingu referendumit kahjulikuks osutuda; ajakirjanduses on teatatud kirjast, mis saadeti parlamendikomisjonidele, veenmaks neid mitte tegelema Lissaboni lepingust tuleneda võivate tundlike poliitiliste küsimustega enne kui alusleping on ratifitseeritud.
<P>
Tahan öelda, et selline taktika on vastuvõetamatu. Iirlased peaksid saama pidada debatti kogu teabe valguses. Nad on väärt teadma kõiki asjaolusid ilustamata kujul, olgu siis seoses äriühingute maksustamisega või aluslepingu kaitse- ja julgeolekusätetest tuleneva korraldusega. Vähemalt on inimestel - olen kindel, et te minuga nõustute - õigus teada täielikke asjaolusid.
<P>
Seega kutsun teid täna üles avalikult kinnitama, et komisjonid ei viivita debatiga ega summuta seda neis tundlikes küsimustes ja sama tungivalt soovin, et komisjon kinnitaks sedasama.
<SPEAKER ID="028" NAME="Georgios Georgiou" AFFILIATION="IND/DEM">
. - (EL) Härra juhataja, vabandan viivituse pärast, kuid ma just saabusin parlamenti.
<P>
Ma usun et oleks ebarealistlik, kui ükskõik kes räägiks piiriülesest koostööst Kreeka puhul, mis on riik, mis Hispaania, Prantsusmaa ja Rootsi järel on neljandal kohal vastuvõetavate ebaseaduslike sisserändajate arvu poolest.
<P>
Mis mõtet on rääkida piiriülesest koostööst kui, teisest küljest - kas pole nii härra juhataja? - käib jutt ühest riigist, mis tegeleb just järgmisega, ehk teisiti öeldes, Türgist, kus on inimesed, kelle elukutseks on ebaseaduslike sisserändajate toimetamine Aasiast Euroopasse.
<P>
Lisaks on Kreeka saadav rahaline abi minimaalne - kahjuks pole mul piisavalt aega asjaomaste andmete esitamiseks - ja pean ütlema, et kui Euroopa ei aita, siis ma usun, et just Euroopa peab lõpuks kinni maksma arve inimeste eest, kes täna Kreeka ja 2000 saarega Egeuse mere kaudu Euroopasse valguvad.
<SPEAKER ID="029" NAME="Slavi Binev" AFFILIATION="NI">
. - (BG) Asun kõnepulti selleks, et juhtida teie tähelepanu jamale, mis mõjutab enam kui miljoni kodaniku õigusi Bulgaaria pealinnas. See on probleem, mis selgelt illustreerib korruptsiooniskeeme, mis viimaste aastate jooksul on kahetsusväärselt imbunud Bulgaaria kõigisse eluvaldkondadesse. Kaheksa aastat järjest on äriühing Sofiyska Voda, nii linavalitsuse kui valitsuse ilmselgel õnnistusel krahmanud tavakodanike kulul ülikasumeid, ilma et oleks täitnud kasvõi miinimumi omale kontsessioonilepinguga võetud kohustustest. Lepingu lõpetamise asemel saab kontsessiooni omanik hoopis miljonite eurode väärtuses lisalaene. Bulgaaria valitsusasutused, nii keskvõimu kui munitsipaaltasandil, ignoreerivad arvukaid proteste kodanikerühmade poolt, kes lõpuks olid sunnitud nii ametlike kui mitteametlike kanalite kaudu kontakteeruma Euroopa Komisjoni esindaja hr Barrosoga tema hiljutisel külakäigul Bulgaariasse. Kuna Bulgaarial ja selle institutsioonidel puudub tahe kaitsta kodanikuühiskonna õigusi, siis loodan, et seda teevad Euroopa Liidu asutused.
<SPEAKER ID="030" NAME="Nicolae Vlad Popa" AFFILIATION="PPE-DE">
. - (RO) Aprillis juhtus esimest korda see, et Rumeenias toimunud NATO tippkohtumise puhul kajastati Bukaresti kõigis meediakanalites positiivses valguses.
<P>
Paljud ei uskunud, et Rumeenia suudaks korraldada selliste mõõtmetega tippkohtumise: 3 000 ametnikku 49 riigist ja 3 500 ajakirjanikku, sest Bukaresti tippkohtumine oli NATO senises ajaloos kõige suurema osalejate arvu ja kõige keerukama päevakorraga.
<P>
Sooviksin välja tuua tippkohtumise kolm suurt tulemust: Horvaatia ja Albaania said ühinemiskutse NATOsse; NATO paigaldab Ameerika omale lisaks täiendava raketikilbi - see kaitseb neid NATO riike, mida Ameerika oma ei kaitse; NATO juhid kohustusid Talebaniga võitlemiseks suurendama vägede arvu Afganistanis, jagama sõjaliste operatsioonide raskusi ja vähendama piiranguid oma vägede kasutamisele.
<SPEAKER ID="031" NAME="Maria Matsouka" AFFILIATION="PSE">
. - (EL) Härra juhataja, avaldagem austust Saint-Nazaire'i doki töötaja Nikos Aslamazidise mälestusele, kes alustas näljastreiki. Peame taaskord tõstatama küsimuse töötajate kaitsest kaasaegse orjakaubanduse eest.
<P>
Rääkigem tööpuudusest, liiga vähesest hõivatusest ja töökohtade ebakindlusest, samuti töötajaid väljarentivatest, või, võib-olla tuleks öelda ekspluateerivatest agentuuridest. Need tööturuagentuurid kohtlevad töötajaid kaasaegsete orjadena: nad kasutavad neid kuni töötajad on välja kurnatud, maksavad neile peenraha ja paigutavad neid ümber ja vabanevad neist meelevaldselt. Kuidas me töötajaid kaitseme? Bolkesteini direktiiv on teinud kahemõttelisusest kunstivormi ja võimaldab nad heita sotsiaalsesse šlakihunnikusse. Järjest populaarsem kaitstud paindlikkuse poliitika on uus viis töösuhete dereguleerimiseks, mille tulemuseks on töö väiksem stabiilsus ja töökohtade suurem ebakindlus. Selle tulemusena on meil nüüd töötajad, kelle võib ära visata ja kes näevad vaeva oma väärika eksistentsi tagamisega.
<P>
Sellest erineva Euroopa loomine, mille prioriteetideks oleks täielik tööhõive, paremad töötingimused ja rikkuse mitte ainult otstarbekas, vaid ka õiglasem ümberjagamine, on imperatiiv. Töötajate sellised ohvrid tähendavad põhimõtteliselt võitlust keskaegsete töötingimuste taaskehtestamise vastu, mille vastu kõik progressiivsed jõud peavad tõepoolest võitlema kui üks mees.
<SPEAKER ID="032" NAME="Magor Imre Csibi" AFFILIATION="ALDE">
. - (RO) Metsade kadumine on kogu maailmas saavutanud hirmutava kiiruse, nimelt 13 miljonit hektarit aastas. Nähtus on tihedalt seotud ebaseadusliku metsaraie ja ebaseadusliku puidukaubandusega.
<P>
Võime jätkuvalt sulgeda silmad metsade massimõrva ees, uskudes et meil, eurooplastel on kõrgeltarenenud bioloogilise mitmekesisuse ja tarbijakaitse süsteemid.
<P>
ELi imporditud puidust pärineb ebaseaduslikest allikatest umbes 50% troopiliste riikide ja 20% Euroopa ja Vene Föderatsiooni tarnetest.
<P>
Seepärast aitame me täiel määral kaasa ebaseaduslikule metsaraiele Amazonase piirkonnas ja veelgi enam, see nähtus on laialt levinud ka ELi liikmesriikides, näiteks Eestis, Rumeenias ja Bulgaarias.
<P>
Meil on vaja ausat ja järjekindlat lähenemist ebaseadusliku metsaraie ja ebaseadusliku kaubanduse küsimusele kolmandates riikides, kuid eriti Euroopa Liidu territooriumil.
<P>
Seepärast palun Euroopa Komisjonil esitada võimalikult kiiresti õigusakti ettepanek, mille kohaselt Euroopa turul tohiks kaubelda ainult seaduslikest allikatest pärineva puidu ja puidutoodetega.
<P>
Selleks olen esitanud Euroopa Parlamendis kirjaliku avalduse ja julgustan siinkohal kolleege ühinema meiega võitluses ebaseadusliku metsaraie vastu.
<SPEAKER ID="033" NAME="Georgios Papastamkos" AFFILIATION="PPE-DE">
. - (EL) Härra juhataja, toidu kallinemine ja ähvardav toidupuudus omandab murelikuks tegevaid mõõtmeid. Juhin teie tähelepanu põhjendatud murele, mida põhjustavad hiljutised sündmused Maailma Kaubandusorganisatsiooni põllumajandusläbirääkimistel.
<P>
Läbirääkimisi peab Euroopa Komisjon. Ta peab tegutsema rangelt nõukogu antud läbirääkimismandaadi ja läbivaadatud ühise põllumajanduspoliitika raames. Komisjon peab tagama Euroopa põllumajanduse tasuvuse, konkurentsivõime ja multifunktsionaalse iseloomu. Vajadus kvaliteetsete toidutarnete järele Euroopas näib tungiv; see peab suunama ELi seisukohta läbirääkimistel.
<SPEAKER ID="034" NAME="Maria Badia i Cutchet" AFFILIATION="PSE">
. - (ES) Härra juhataja, kolmapäeval 23. aprillil tähistab UNESCO Maailma Raamatu päeva. See on ka päev, mil suri Miguel de Cervantes ja sündis William Shakespeare.
<P>
Miguel de Cervantest, Hispaania kirjanduse suurkuju, tuntakse kõikjal tema Don Quijote järgi; üldiselt nõustutakse, et see raamat on esimene kaasaegne ja kirjandusmaailma üks parimaid teoseid.
<P>
Inglise näitekirjanik, poeet ja näitleja William Shakespeare sündis Juliuse kalendri järgi erineval 23. aprillil ja teda peetakse tähtsaimaks inglise keeles kirjutanud autoriks ja üheks maailmakirjanduse suurkujuks.
<P>
Paljud Euroopa Liidu riigid on selle päeva valinud oma kaitsepühaku päevaks. Nii on see Kataloonias, kus see on traditsiooniliselt San Jordi päev ehk jüripäev, katalaani keele ja kultuuri austamise päev. Ma arvan, et see oleks tunnustus Euroopa kultuuridele ja kirjandusele kui parlament nõustuks ühinema kultuuri- ja kirjanduspäeva tähistamisega, mida Euroopa Liidus nii laialdaselt tähistatakse.
<SPEAKER ID="035" NAME="Jaroslav Zvěřina" AFFILIATION="PPE-DE">
. - (CS) Härra juhataja, lubage mul osutada sellele, et mõnikord toovad meie otsused kaasa päris ootamatud tulemused. Täna näeme mõningast entusiasmi kahanemist biokütuste ja nende osa suhtes energiaallikate valikus. Biokütused mitte ainult ei aja kõrgeks põllumajandussaaduste hindu, vaid aitavad ka kaasa vihmametsade kiiremale hävitamisele. Me peaksime sellest tulevase õigusloome jaoks õppima. Mõned meie muud seadused võivad samuti omada sarnast kahjulikku mõju, näiteks viimase aja suundumus autotööstuse vabatahtliku reguleerimise suunas. Seepärast ei tohi me õigusloomes kiirustada ning peame võtma aega õigusaktide läbikaalumiseks ja vastutustundlikuma lähenemise rakendamiseks. Tasuks meeles pidada vanasõna "üheksa korda mõõda, üks kord lõika”.
<SPEAKER ID="036" NAME="Hanna Foltyn-Kubicka" AFFILIATION="UEN">
. - (PL) Härra juhataja, sooviksin öelda veel mõne sõna sõnavabaduse kohta Venemaal. Päevaleht Moskovski Korrespondent on lettidelt kadunud, sest näitas üles huvi Vladimir Putini oletatava lahutuse suhtes. See, mis Prantsusmaal toimub avalikkuse rambivalguses, on Venemaal salatsemisega varjatud. Selgelt peaks igasugune teave riigipea perekonnaseisu kohta olema avalik. Lisaks sellele, inimestel pole isegi lubatud neil teemadel küsimusi esitada, nagu näitas Vladimir Putini hiljutine rünnak Niezavisima Gazieta naisajakirjaniku vastu, kes seepeale nutma puhkes.
<P>
Tsiviliseeritud maailmas tunnustatud asutuste ja meedia vahelise suhtluse käitumisstandardeid reguleerivad eeskirjad Venemaal endiselt ei kehti. Seal on meedia võimu poolt kontrollitav tööriist ja kui meediakanal võimu soovidele vastu ei tule, siis ta suletakse. Ajakirjanikke hirmutatakse ja äärmuslikel juhtudel likvideeritakse nad füüsiliselt, nagu juhtus ka Anna Politkovskajaga.
<P>
Sõnavabadus on demokraatia vundament. Taaskord võime me näha, et Vene demokraatia vundament on väga nõrk.
<SPEAKER ID="037" NAME="László Tőkés" AFFILIATION="Verts/ALE">
. - (HU) Härra juhataja, viimastel aastatel on ungarlasi Slovakkias, Serbias ja Rumeenias tänaval pekstud lihtsalt selle pärast, et nad on rääkinud oma emakeeles - ungari keeles. Just sel nädalavahetusel agressioon jätkus ja Kolozsváris, Transilvaanias valati verd. Ohvrid olid ajakirjanikud, Tibor Zágy, István Ambrus ja János Fancsali, keda öösel tänaval ründasid selja tagant noort rumeenlast ja peksid nad jõhkralt läbi. Neid mõnitati ja solvati, nimetati räpasteks välismaalasteks ja kästi minna tagasi koju, kuhu nad kuuluvad. Sarnases intsidendis laupäeval pussitati teist ungarlast, hr Attilat, Szabadka/Subotica keskväljakul Vojvodinas Serbias. See on koht, kus 15. märtsil 2008 - Ungari revolutsiooni päeval - toimus Kolozsváris ungarivastane demonstratsioon, mille korraldas neofašistlik Rumeenia rühmitus Uued Parempoolsed, kus samal päeval rünnati noort ungarlast. Peame kiiresti ühendama jõud oma Rumeenia sõpradega agressiivse natsionalismi mahasurumiseks. Me ootame, et Rumeenia institutsioonid võtaksid vastu õigusaktid ja süüdlasi karistataks korralikult.
<SPEAKER ID="038" NAME="Daniel Strož" AFFILIATION="GUE/NGL">
. - (CS) Härra juhataja, daamid ja härrad, sooviksin kasutada võimalust mainida tõsist teemat: pidevaid katseid kirjutada ümber Teise maailmasõja ajalugu. Need on korduvad katsed, mis esinevad erinevas vormis ja mõnikord leiavad aset Euroopa Parlamendis. Kõige sagedamini, tegelikult valdaval enamusel juhtudest, avalduvad nad rünnakutena Tšehhi, või õigemini Tšehhoslovakkia, nn presidendi dekreetide vastu. Endises Tšehhoslovakkias kasutati neid rahvusvahelisel õigusel põhinevaid dekreete õiguslike küsimuste reguleerimiseks seoses natsi-Saksamaa lüüasaamisega. Ma tean kindlasti, et mõned Euroopa Parlamendi liikmed Saksamaalt ja Ungarist planeerivad selleks aastaks nende presidendi dekreetide vastu suunatud tegevust. Sellest tulenevalt paluksin Euroopa Parlamendi liikmetel mitte toetada sellist tegevust ja see jõuliselt hukka mõista. Olen kindel, et me nõustume, et Teise maailmasõja ajaloo ümbervaatamine on täiesti vastuvõetamatu.
<SPEAKER ID="039" NAME="Marie Panayotopoulos-Cassiotou" AFFILIATION="PPE-DE">
. - (EL) Härra juhataja, daamid ja härrad, lubage mul juhtida teie tähelepanu asjaolule, et alates tänasest on allkirjastamiseks avatud kirjalik deklaratsioon nr 33. See puudutab noorte positsiooni ELi poliitikas. Igaüks teab, et noori mõjutab tööpuudus. See on see, millele me peame keskenduma nii tänase kui tulevase ELi puhul.
<P>
Seepärast kutsume me liikmesriike üles arvestama noortega kõigis asjaomastes poliitikavaldkondades. Nad peavad nendega alustama korrastatud dialoogi. Nad peavad kavandama poliitikat hariduse ja elukestva õppe; ja samuti töö, sotsiaalse kaasatuse, tervishoiu, noorte sõltumatuse, liikuvuse, põhiõiguste ja mittediskrimineerimise valdkonnas. See annab meile lootust parematele väljavaadetele noorte küsimuses, keda tulenevalt demograafilistest probleemidest, on raske leida.
<SPEAKER ID="040" NAME="Riitta Myller" AFFILIATION="PSE">
. - (FI) Härra juhataja, iga kolmanda surmaga lõppeva liiklusõnnetuse Euroopas põhjustab joobes juhtimine. Hispaania päikeselisel rannikul sai eelmise laupäeva õhtul vähemalt üheksa soome turisti surma ja 19 tõsiselt vigastada, kui ühepromillises joobes juht oma džiibiga nende bussile sisse sõitis. Õnnetuse muutis veelgi raskemaks asjaolu, et mitu reisijat polnud kinnitanud bussis turvavöid.
<P>
Euroopa Liidu tasandil tuleks tõsiselt mõelda sellele, kuidas tulevikus selliseid õudseid õnnetusi ja täiesti mõttetuid inimkaotusi vältida. Praegu varieerub ELis joobeastme piirang nulli ja 0,8 promilli vahel. Need tuleks kõigis ELi liikmesriikides ühtlustada ja muuta see võimalikult nullilähedaseks. Lisaks sellele tuleb järgida turvavöid puudutavaid eeskirju ja juhid neist piisavalt teadlikuks muuta. Samuti peame me piisavalt arvestama, millised tagajärjed on sellel, kui inimesed neid ignoreerivad.
<SPEAKER ID="041" NAME="Juhataja">
Tänan, pr Myller. Me kõik tunneme ohvrite perekondadele sügavalt kaasa.
<SPEAKER ID="042" NAME="Filiz Hakaeva Hyusmenova" AFFILIATION="ALDE">
. - (BG) Euroopa kodanikele valmistab muret toiduhinna tõus. Lääne-Euroopas tundaolev üldine hinnahüpe valmistab madala sissetulekute taseme tõttu veelgi rohkem peavalu Ida-Euroopas. Oodata on uut hinnahüpet, põhjuseks finantsturgude ebastabiilsus ja globaalse majanduskriisi ootus. Rahvusvaheline Valuutafond on kutsunud üles otsustavatele meetmetele toiduhindade kontrolli alla saamiseks. Üldine hinnatõus on seotud energiahindadega ja Euroopa Liit on energiasõltuvuses. Seega ei tohiks toiduhindu käsitlevas diskussioonis piirduda vaid põllumajandusliku maa ratsionaalse kasutamise ja alternatiivsete energiaallikate uurimise teemaga. Lisaks saab kiiresti kerkivaid toiduhindu kontrollida ka traditsiooniliste energiaallikate hindade reguleerimise kaudu. See nõuab taaskord tuumaenergia kasutamise kaalumist ELi energiaallikate jaotuse osana. Kui liikmesriikide olemasolevad tuumajõujaamad täisvõimsusele lülitada, siis on võimalik energiapuudus ületada ja see mõjutaks kaupade hindu tarbija ostukorvis.
<SPEAKER ID="043" NAME="Ewa Tomaszewska" AFFILIATION="UEN">
. - (PL) Härra juhataja, Poola parlament oli üks esimesi seadusandlikke kogusid, mis Lissaboni lepingu ratifitseerimist arutas ja võttis vastu eelnõu, millega anti Poola Vabariigi presidendile nõusolek ratifitseerimisdokumendi allkirjastamiseks.
<P>
Paljud ELi liikmesriigid pole selles küsimuses veel mingit otsust vastu võtnud. Põhiseaduse leping blokeeriti pärast rahvahääletusi Prantsusmaal ja Madalmaades. Ma ei väida midagi nende kahe lepingu sisu kohta. Selles osas on meil kõigil õigus oma arvamusele.
<P>
Soovin juhtida tähelepanu asjaolule et siin saalis ja mujal on tehtud Poola ja ratifitseerimisprotsessi suunal kriitilisi märkusi selliste riikide esindajate poolt, mis seni pole ratifitseerimisprotsessis üldse edenenud. Pean selliseid märkusi põhjendamatuteks ja ekslikeks.
<SPEAKER ID="044" NAME="Milan Horáček" AFFILIATION="Verts/ALE">
. - (DE) Härra juhataja, Amnesty Internationali aastaaruande kohaselt viiakse enam kui üks kolmandik kõigist maailma surmaotsustest täide Hiinas. Täpne arv on tõenäoliselt palju suurem ja seepärast on see riigisaladus. Surmanuhtlust rakendab kuuskümmend kaks riiki, mõnikord ka mittevägivaldsete kuritegude, näiteks abielurikkumise, maksude vältimise, prostitutsiooni või homoseksuaalsuse eest. Iraan, Saudi-Araabia ja Jeemen hukkavad ka alla 18-aastasi isikuid.
<P>
Euroopa Liit peab seepärast tegema kõik endast oleneva, et tagada elementaarne inimõigus, õigus elule ja taotlema kogu maailmas moratooriumi surmanuhtlusele. Eriti tuleks tegeleda selles statistikas juhtkohal asuva Hiinaga, selleks et viia see riik lähemale universaalsete inimõiguste kohaldamisele, kooskõlas olümpialoosungiga "Üks maailm, üks unistus”.
<SPEAKER ID="045" NAME="Pedro Guerreiro" AFFILIATION="GUE/NGL">
. - (PT) Härra juhataja, Portugali äriühing Cerâmica Torriense on rakendanud distsiplinaarmeetmeid äriühingu töötaja ja ametiühingu juhi Pedro Jorge vastu, selleks et ta vallandada, pärast seda kui ta osales Portugali ringhäälingu saates, kus ta ei teinud muud kui rääkis tõtt.
<P>
Selles telesaates kasutas ta iseennast näitena olukorrast, milles leiavad end paljude firmade töötajad, s.o nende palka pole tõstetud 2003. aastast alates. Sooviksime näidata oma solidaarsust töötajate ja ametiühingutegelastega, kes on võetud represseerimise sihtmärgiks. Meie arvates on selle äriühingu käitumine vastuvõetamatu. Selle töötaja ja aktiivse ametiühingutegelase niisugune jälitamine ja hirmutamine on vastuolus demokraatia ja vabadusega ja väärib meie kõige tugevamat hukkamõistu.
<SPEAKER ID="046" NAME="James Nicholson" AFFILIATION="PPE-DE">
Härra juhataja, möödunud esmaspäeval avaldas komisjon oma töörühma raporti Põhja-Iirimaa kohta, autoriks volinik Hübner ja mul on väga hea meel näha teda täna õhtul siin saalis, nii et ta vähemalt kuuleb, mis mul sel teemal öelda on. Kahjuks, ehkki raportil on ka mõned tugevad küljed, ei läinud see piisavalt kaugele, käsitledes hävitusest põhjustatud kahjustusi, mis meile osaks said, kui me pärast 30 aastat kestnud terroristlikku vägivalda Euroopast nii palju maha jäime. Väga kahju on ka sellest, et parlamendiliikmetega asjakohaselt ei konsulteeritud ega neid teavitatud; seda pole varem kunagi juhtunud - komisjon ja Põhja-Iirimaa esimene minister ning tema asetäitja on mööda lasknud suure võimaluse ja mitte ühtegi lisaeurot pole eraldatud. Kahjuks tuleb seda nüüd pidada pikaks tööks, mis lõppkokkuvõttes ei toonud ühtegi tõelist positiivset tulemust.
<P>
Härra juhataja, rahu Põhja-Iirimaal on ikka veel habras. Sellega on kaugele jõutud ja see on võtnud kaua aega. Kuid see on ikkagi habras ja ees ootavaid raskusi ei tohiks alahinnata. Ma usun, et on võimalik rohkem ära teha, rohkem oleks võidud teha ja ka tulevikus peaks tegema rohkem, selleks et tagada väga tugev alus rahuprotsessile, mille nimel paljud meist on pikka aega väga rasket tööd teinud.
<SPEAKER ID="047" NAME="Csaba Sándor Tabajdi" AFFILIATION="PSE">
. - (HU) Härra juhataja, 11. mail toimuvad Serbias valimised. Me kõik teame, et Lääne-Balkan ei saa olla stabiilne, kui puudub stabiilsus Serbias. Siiski on kõik märgid äärmiselt negatiivsed. On Kosovo, mis tähendab 16% riigi territooriumi kaotust. Natsionalism heidab varju kõigele ja on mõeldav, et natsionalistid, Radikaalne Partei, Koštunica ja Sotsialistlik Partei ning Miloševici partei moodustavad koalitsiooni. Serbia ei liigu Euroopa suunas. Samal ajal teeb Euroopa Liit kõiki vigu, mida on üldse võimalik teha. Ma palun, et Javier Solana ei teeks avaldust, sest iga oma avaldusega kahjustab Javier Solana Tadici Euroopameelse partei väljavaateid. Oli tohutu viga lubada Haradinajl, Albaania partisanil, Haagist lahkuda. Oli tohutu viga sel ajal teatada kaubanduslepingust Kosovoga. Oli tohutu viga rääkida kogu aeg stabiliseerimis- ja assotsieerimislepingutest (mille Madalmaad jaanuaris karile ajasid) ja öelda, et Euroopa Liit teeb head, et ta aitab, et lihtsustab viisarežiimi ja püüab tagasi saada seda, mida pole võimalik, lõpuks püüab liit aidata demokraate, euroopameelseid parteisid. Tänan.
<SPEAKER ID="048" NAME="Toomas Savi" AFFILIATION="ALDE">
Härra juhataja, protestid, millega häiriti olümpiatule liikumist Euroopas, on nüüd andnud tagasilöögi, sest nüüd toimuvad Hiinas mitmed läänevastased demonstratsioonid.
<P>
Põhimõtteliselt on igaühel õigus tunda pettumust selle üle, et Hiina ametivõimud pole täitnud oma lubadust parandada riigis inimõigustealast olukorda ja jätkuv vägivald Tiibetis heidab varju olümpiamängudele Pekingis.
<P>
Siiski ei saa ma nõustuda mõttega, et agressiivsed protestid, näiteks need, mis toimusid Londonis ja Pariisis, käsitlesid seda küsimust asjakohaselt. Meie kalduvus kasutada olümpiamänge selleks, et vii hiinlasteni mõned demokraatlikud väärtused, tekitab hiinlastes äärmist vastuseisu ja nad peavad neid proteste solvavaks.
<P>
Kommunistliku režiimi kukutamiseks Hiinas on vaja sisemist muutust, mille tõukejõuks on Hiina inimeste tahe. Läänevastased demonstratsioonid on eredaks tõestuseks selle kohta, et meie hiljutised teod on andnud loodetule vastupidise tulemuse.
<SPEAKER ID="049" NAME="Ioannis Gklavakis" AFFILIATION="PPE-DE">
. - (EL) Härra juhataja, Euroopa Komisjoni andmete kohaselt vähendame me kalavarude kaitse eesmärgil ühenduse laevastikku 2% võrra aastas. Seega aastatel 2003-2006 on vähendamine suurusjärgus 10%. Sellele vaatamata ei too laevastiku vähendamine kaasa väiksemat saaki, sest püügitehnoloogia areneb edasi.
<P>
Teisest küljest, samal ajal kui EL oma kalalaevastikku vähendab, ehitavad Aafrika ja Vaikse ookeani piirkonna riigid, näiteks Austraalia, Uus-Meremaa ja Hiina, üha enam laevu ning suurendavad oma kalalaevastikke. Seega ühenduse laevastik väheneb, samas kui kolmandate riikide laevastikud suurenevad. See tähendab, et me ei saavuta üldse mitte midagi!
<P>
Ehkki EL impordib 40% tarbitavast kalast, on ta piisavalt teadlik, selleks et midagi ette võtta. Seepärast on elutähtis, et me võtaksime selle teema rahvusvaheliste kõneluste päevakorda. Me peame tagama, et ka teised oma kalalaevastikke vähendavad.
<SPEAKER ID="050" NAME="Silvia-Adriana Ţicău" AFFILIATION="PSE">
. - (RO) Selleks, et globaliseerumise pakutavaid võimalusi kõige paremini kasutada, peaks Euroopa Liit kaasajastama oma sotsiaalpoliitikat ja investeerima peamiselt inimressurssidesse.
<P>
Alates 1990ndatest on sotsiaalkaitse kulud moodustanud umbes 28% sisemajanduse kogutoodangust.
<P>
Aastatel 2000-2007 suurenes töökohtade arv 13 miljoni võrra, samas kui tööpuuduse määr vähenes üheksalt seitsme protsendini.
<P>
Samal ajal elab umbes 80 miljonit Euroopa kodanikku allpool vaesuspiiri. Euroopa Liidu laste vaesusrisk on 19%.
<P>
Lissaboni leping rõhutab sotsiaalse turumajanduse tähtsust Euroopa Liidu jaoks.
<P>
Globaliseerumise kontekstis toimuvad sotsiaalsed muutused on seotud tööpuuduse, pensionisüsteemi reformi, maksusüsteemide reformi, vaesusega võitlemisega ning investeeringutega haridusse ja laste eest hoolitsemise süsteemidesse.
<P>
Haridus võib mängida elutähtsat rolli sotsiaalmajanduslike puuduste kompenseerimisel ja tee avamisel laste edukale arengule.
<P>
Samuti peaksid liikmesriigid parandama oma tervishoiusüsteeme ja võitlema vaesusega vanurite seas.
<SPEAKER ID="051" NAME="Thierry Cornillet" AFFILIATION="ALDE">
. - (FR) Härra juhataja, soovisin lihtsalt kolleegidele meelde tuletada, et kolmapäeval tähistame me esimest korda ülemaailmset malaariapäeva. Seni nimetati seda Aafrika malaariapäevaks. Sel aastal tähistatakse seda esimest korda ülemaailmse malaariapäevana.
<P>
Soovin kolleegidele meenutada, et see globaalne probleem, mis oma iseloomu tõttu seostub vaesusega, mõjutab 107 maailma riiki ja et neist 90 riigis kujutab see endast suurt rahvatervise probleemi, sest 40% maailma elanikkonnast elab malaaria levikupiirkondades. Avaldatud malaariajuhtumite arv kogu maailmas jääb ligikaudu vahemikku 350-500 miljonit aastas, kusjuures enam kui 60% juhtudest registreeritakse Aafrikas, mis annab 90% malaariasurmadest. Iga 30 sekundi järel sureb Aafrikas üks laps malaariasse. See, härra juhataja, tähendab, et minu esinemise lõpuks on kaks last jõudnud malaariasse surra.
<P>
Usutakse ka, et see haigus aeglustab majanduskasvu, sest malaaria vähendab SKTd 12 miljardi USA dollari võrra aastas. Kolmapäeval kell 13.00 peetakse sel teemal töölõuna ruumis nr C 2.1.
<SPEAKER ID="052" NAME="Nicodim Bulzesc" AFFILIATION="PPE-DE">
. - (RO) Seoses raportiga vabatahtlike töö kohta, sooviksin rõhutada selle tegevuse tähtsust hiljuti Euroopa Liiduga ühinenud riikide jaoks, nimelt selle tegevuse rolli majandusliku olukorra ja sotsiaalse ühtekuuluvuse parandamisel.
<P>
Rumeenia, nagu ka muud riigid Euroopa piirkondades, on nõrgalt tegutsenud vabatahtlike töö edendamisel, ehkki Euroopa poliitikat jäätmete ringlussevõttu, süsiniku heitkoguste ja keskkonnakaitse osas saaks rakendada ja motiveerida, kui poliitikud koos noortega vabatahtlikus töös osaleksid.
<P>
Mõju on nii tugev, et see võiks käivitada riigi institutsioonide soodsa reaktsiooni ja aidata kaasa terve põlvkonna vaimsuse muutmisele.
<P>
Teen ettepaneku muuta vabatahtlik töö haridussüsteemi ja piirkodadevaheliste programmide, mis põhinevad liikmesriikide kodanike vahel kontaktide loomise projektidel, osaks.
<P>
Teen ettepaneku vabatahtlikus töös osalevate inimeste sümboolse motiveerimise kriteeriumide kohta ja palun selles Euroopa Komisjoni ja Euroopa Parlamendi abi.
<SPEAKER ID="053" NAME="Milan Gaľa" AFFILIATION="PPE-DE">
. - (SK) Eelmisel nädalal avati Brüsselis Euroopa Demokraatia Sihtasutus. Tervitan selle üleeuroopalise algatuse käivitamist, mille põhiülesandeks on edendada vabadust ja demokraatiat väljaspool Euroopa Liidu piire ja toetada opositsiooni riikides, mis pole vabad.
<P>
Paljud meist on elanud osa elust totalitaarse režiimi tingimustes. Ma usun et täna, nüüd kui oleme vabad, peame me aitame neid julgeid naisi ja mehi, kes oma riigis vabaduse ja demokraatia suunas püüdlevad. Mul on isiklik kogemus Kuuba dissidentide perekondade rahalisest toetamisest.
<P>
Samuti usun, et me peame leidma võimalusi Euroopa Demokraatia Sihtasutuse toetamiseks Euroopa Liidu eelarvest. Nii saame me ühineda võitlusega vabaduse edendamiseks ja asuda selliste inimeste nagu Václav Havel, Richard von Weizsäcker, Jacques Delors ja muude poliitikute kõrvale, kes on nõustunud olema selle sihtasutuse patroonid.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
. - (EL) Härra juhataja, nõukogu on otsustanud pidada ühepoolsete algatuste kaudu ÜROga närvide mängu Kosovo olukorra osas, hoolimata seejuures seaduslikkusest või rahvusvahelisest õigusest. Näiteks oli taktikaline viga otsus saata EULEXi rahuvalvejõud Kosovosse, selleks, et võtta üle roll, mida kuni viimase ajani täitis UNMIK. Nõukogu otsuse artiklis 5 märgitakse, et ELi jõud võtavad ÜROlt missiooni üle pärast selle lõppu.
<P>
Õnneks leidub riike, nagu Hispaania, mis on selliste algatuste vastu. Hr Moratinose, Hispaania välisministri sõnade kohaselt on sellised algatused rahvusvahelise õigusega vastuolus.
<P>
Lõpuks, Sloveenia ja Prantsusmaa hoiatasid Serbiat, et viimane peab EULEXiga nõustuma või riskima ELiga mitteühinemisega. Tagasihoidlikult väljendudes pean sellist asja vähemalt vastuvõetamatuks.
<SPEAKER ID="055" NAME="Zita Pleštinská" AFFILIATION="PPE-DE">
. - (SK) Slovakkia päevalehtede tühjad esiküljed - protest ajakirjandusseaduse vastu, millega alates 2008. aasta juunist kehtestatakse Slovakkias ebademokraatlikud pressistandardid - meenutavad mulle Valgevenet, kus valitsus ei austa opositsiooni ja kus puuduvad sõnavabadus ja ajakirjandusvabadus.
<P>
Ma usun, et liikmesriik, mis 1. mail 2008 tähistab oma Euroopa Liiduga ühinemise neljandat aastapäeva, ei peaks vastu võtma seadusi, mis on vastuolus Euroopa Liidu peamiste demokraatlike põhimõtetega.
<P>
Härra Pöttering, ma hindan väga kõrgelt teie sõnu ja teie selget seisukohta Slovakkia ajakirjandusvabaduse kaitseks. Samuti sooviksin tänada oma kolleege, Joseph Dauli ja Michael Gahlerit nende toetuse eest. Usun, et ka Euroopa Parlamendi sotsialistide fraktsiooni esindajad ei jää selles küsimuses passiivseks.
<P>
Samuti pöördun kõigi Euroopa demokraatlike vaadetega poliitikute poole üleskutsega teha kõik endast olenev, et Slovakkiale ei antaks Sahharovi mõttevabaduse auhinda.
<SPEAKER ID="056" NAME="Marian Harkin" AFFILIATION="ALDE">
Härra juhataja, sooviksin öelda paar sõna põllumajanduse seisu kohta praegustel WTO läbirääkimistel. Olen sügavalt mures volinik Mandelsoni poolt läbirääkimistel võetud suunaga järeleandmistele põllumajanduse osas. Mitu korda olen ma parlamendis esitanud küsimuse volinik Fischer Boelile ja alati on ta mulle kinnitanud, et volinik Mandelson püsib oma volituste piires.
<P>
Siiski olen ma väga mures arvestades, et 20. mail on Genfis kavas ministrite kohtumine ja volinik Mandelson soovib kokkuleppe saavutamise nimel ohverdada põllumajanduse - kusjuures, kui tohin lisada, midagi ei saada vastu mittepõllumajandusliku turu avamise ja teenuste osas.
<P>
Viimasel osaistungjärgul Strasbourgis käsitlesime me ÜPPd ja paljud kolleegid rääkisid vajadusest toiduga varustamise kindluse järele, toiduainete lennukilomeetritest ja kasvavast tendentsist kasutada toitu kütuseks. Kõigel sellel on tõsised tagajärjed Euroopa toiduga varustamisele.
<P>
Kui volinik Mandelson saab oma tahtmise ja vähendab imporditolle rohkem kui temale antud volitus ette nägi, siis ujutab ta Euroopa turud importtoiduga üle. Tema tegevuse tulemuseks on Euroopa toidutootmise tõsine kahjustamine ja mõnel juhul hävitamine. Me saame seda teha ainult üks kord ja siis on see igaveseks tehtud. Parlamendiliikmetena on meie kohustus tagada mitte ainult jätkusuutlik kvaliteet ja kontrollitud päritoluga toit, vaid ka toiduga varustamise kindlus.
<SPEAKER ID="057" NAME="Anna Záborská" AFFILIATION="PPE-DE">
. - (SK) Sooviksin juhtida tähelepanu sellele, et eile suri Roomas 72 aasta vanuselt kardinal Alfonso López Trujillo, perekonnaküsimuste pontifekside nõukogu president.
<P>
Kogu oma elu seisis ta traditsiooniliste pereväärtuste eest ja oli abordi vastu. Mõjuka Ladina-Ameerika piiskoppide konverentsi juhina peeti teda pärast Johannes Paulus II surma 2005. aastal üheks võimalikuks paavsti kandidaadiks. 2006. aastal kritiseeris ta teadlasi, kes tegelevad tüvirakkude uurimisega. Tema arvates oli embrüote hävitamine võrreldav abordiga.
<P>
Kardinal Trujillo reageeris tänase maailma sündmustele alati kiiresti selgelt. Mul oli temaga mitu kohtumist, mis näitasid mulle, kuidas meie kristlike poliitikutena võime tema arvamustest kasu saada. Me jääme tema häälest puudust tundma. Puhaku ta rahus.
<SPEAKER ID="058" NAME="Marios Matsakis" AFFILIATION="ALDE">
Härra juhataja, ajakirjandusvabadus on demokraatia aluspõhimõte ja täiesti õigustatult ootame me, et Türgi karistusseadustikku muudetaks, nii et seda põhimõtet austataks. Siiski, selleks et olla veenvad, peame me tagama, et ka ELi liikmesriikides seda põhimõtet asjakohaselt täidetakse. Paluksin kolleegidel objektiivselt kaaluda, kas ajakirjandus Euroopas on tõesti demokraatlik ja vaba. Vastus on "mitte päris”. ELi ajakirjandust manipuleerivad ja suunavad suures ulatuses mitteajakirjanduslikud majanduslikud ja poliitilised huvid. Paljudel juhtudel ei esita meedia tõde mitte nii nagu see tegelikult on, vaid nii nagu teatud meediamagnaadid soovivad, et avalikkus arvaks, et on. Meil on aeg heita kriitiline pilk sellele, kuidas ajakirjandus ELis toimib ja kiiresti asja parandada. Me peaks olema ajakirjandusvabaduse küsimuses Türgi suhtes karmid, kuid samal ajal peaksime ise liikmesriikides astuma samme ajakirjanduse korrumpeerumise vastu.
<SPEAKER ID="059" NAME="Oldřich Vlasák" AFFILIATION="PPE-DE">
. - (CS) Härra juhataja, daamid ja härrad, kaubandus ja koostöö aitavad riike ja inimesi teineteisele lähemale tuua, nagu ka sport. 2008. aastal on Euroopa riikide jaoks eriti tähtis aastapäev: see on Rahvusvahelise Jäähokiföderatsiooni asutamise sajas aastapäev. Selle sündmuse tähistamiseks on rühm parlamendiliikmeid Euroopa hokimaadest, keda juhib slovaki kolleeg Peter Štastný, korraldanud näituse Euroopa Parlamendis Brüsselis, mis tuletab meile meelde nii edu kui ka raskeid aegu, kui mõne riigi sportlased kannatasid kommunistlike režiimide all. Tänu hr Štastný kontaktidele toodi Kanadast just selle sündmuse puhuks Stanley karikas ja pandi esimest korda Belgias ja Euroopa Parlamendis näitusele.
<P>
Lõpuks sooviksin avaldada tänu teile, härra juhataja ja volinik hr Ján Figelile, selle eest, et käivitasite ja spondeerisite näitust, mille moto on "Ühendades inimesi läbi kire ja spordi” ja muidugi kõigile neile, kes näitust külastasid ja sõnumi teistele edastavad.
<SPEAKER ID="060" NAME="Juhataja">
Tänan. See oli muljetavaldav sündmus. Mul oleks huvitav teada, kas te teate ka midagi meediakajastusest.
<P>
Sellega on esinejate nimekiri ammendatud. Kõik, kes kirjalikult või kätt tõstes sõna soovisid, on esinemispuldis käinud.
<SPEAKER ID="061" NAME="Georgios Toussas" AFFILIATION="GUE/NGL">
. - (EL) Härra juhataja, see on kolmas kord, kui ma minutiliste sõnavõttude menetluses osalen. Palun juhatajalt luba rääkida, kuid te ei anna mulle seda. Miks te mul esineda ei lase?
<SPEAKER ID="062" NAME="Juhataja">
Härra Toussas, sain just teada, et te vist palusite sõna. Tavaliselt esitavad liikmed esinemistaotlused kirjalikult, et olla kindlad, et nad esinejate nimekirja kantakse. Teid pole minu nimekirjas. Kuid ma annan teile viimase esinejana sõna. Paluksin teil järgmisel korral esitada taotlus kirjalikult. Siis ei jää te kahe silma vahele, kui esinemisaega üle jääb.
<SPEAKER ID="063" NAME="Georgios Toussas" AFFILIATION="GUE/NGL">
. - (EL) Härra juhataja, juba paar päeva on põllumajandusettevõtetes töötavad majandusmigrandid pidanud taluma jubedaid töö- ja elamistingimusi. Kreeka Ilia prefektuuri Nea Manolada maasikapõldude töötajad streigivad, nõudes oma päevapalga tõstmist praeguselt alandavalt 23-30 euro tasemelt.
<P>
Suurettevõtetest maasikakasvatajad ja nende palgatud jõhkardid proovisid välismaalastest töötajaid hirmutada. Eilseks Ilia prefektuuris asuva Pyrgose väljakule planeeritud suure töötajate demonstratsiooni ärahoidmiseks rünnati töötajate laagreid, tulistati õhku ja palju töötajaid peksti metsikult läbi. Me mõistame hukka selle barbaarse rünnaku, millele politsei ja õiguskaitseasutused läbi sõrmede vaatasid. Nõuame koheseid meetmeid majandusmigrantide kaitseks.
<SPEAKER ID="064" NAME="Juhataja">
Sellega on päevakorrapunkt ammendatud.
