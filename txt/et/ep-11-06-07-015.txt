<CHAPTER ID="015">
Schengeni acquis' kohaldamine Bulgaarias ja Rumeenias (arutelu) 
<SPEAKER ID="309" NAME="Juhataja">
Järgmine päevakorrapunkt on kodanikuvabaduste, justiits- ja siseasjade komisjoni nimel Carlos Coelho esitatud raport, mis käsitleb nõukogu otsuse eelnõu Schengeni acquis' sätete täieliku kohaldamise kohta Bulgaaria Vabariigis ja Rumeenias (1412/2010 - C7-0369/2010 - 2010/0820(NLE).
<SPEAKER ID="310" NAME="Carlos Coelho" LANGUAGE="PT">
Lugupeetud juhataja, austatud nõukogu eesistuja, volinik, head kolleegid! Soovin käsitleda lühidalt kuut punkti. Kõigepealt Schengeni põhimõtete edendamine: isikute vaba liikumine on ELi üks suurimaid edusamme ja saavutusi ning Schengeni põhimõtted on liidu üks tähtsamaid alustalasid. Seepärast usume teiste hulgas ka meie, et neid ei tohiks mitte õõnestada, vaid säilitada ja edendada. Nõustun volinik Malmströmi märkustega, mille ta esitas selle teema kohta veidi aega tagasi.
<P>
Viiest esialgsest liikmest on saanud 25 liiget: 22 ELi liikmesriiki ja kolm riiki väljastpoolt ELi. Vaba liikumine on tagatud territooriumil, millel on välismerepiiri 43 000 km ja maapiiri 7700 km ning mis hõlmab 25 riiki ja 400 miljonit kodanikku.
<P>
Teiseks, vastastikune usaldus: sisepiiridel kontrolli kaotamine eeldab liikmesriikide vahelist suurt vastastikkust usaldust. Vaja on kiiret ja asjakohast teabevahetust Schengeni infosüsteemi kaudu, head politseialast koostööd ning tõhusat kontrolli välispiiril. Schengeni ala julgeolek sõltub sellest, kui rangelt ja tõhusalt korraldavad liikmesriigid kontrolli oma välispiiril. Kui seda ei tehta piisavalt rangelt ja tõhusalt, nõrgendab see Schengeni ala, ohustab ELi usaldusväärsust ja hävitab vastastikuse usalduse.
<P>
Kolmandaks, võrdsed eeskirjad: menetluskorda on vaja usaldada ning seega peab see olema selge ja õiglane. Kandidaatriigid peavad suutma rakendada ja jõustada Schengeni kriteeriume tõhusalt ja korrektselt ning samasuguste kriteeriumite täitmist on nõutud ka eelmistelt kandidaatriikidelt, kelleltki ei nõuta ei rohkem ega vähem.
<P>
Neljandaks, läbipaistvus: peame vabaduse ja julgeoleku huvides tagama suurema läbipaistvuse. Pean kahetsusväärseks seda, et nõukogu ei ole taas kord tegutsenud Euroopa Parlamendi suhtes nõuetekohaselt, sest keelas parlamendiliikmetele juurdepääsu hindamisaruannetele. Probleem lahendati ainult tänu Rumeenia ja Bulgaaria suursaadikute hoolsale tööle, sest nad palusid aruannete salastatuse kaotamist ja nende esitamist Euroopa Parlamendile, võimaldades nii parlamendiliikmetel pääseda ligi aruannete, soovituste ja lõppjärelduste sisule. Kahjuks ei austanud nõukogu taas kord Euroopa Parlamenti. Läbipaistvust on vaja selleks, et käsitleda esiletoodud ja lahendamata probleeme, sest kuigi need ei takista kahte kõnealust riiki Schengeni täieõiguslikuks liikmeks saamast, peaks hindamiskomisjon neid jälgima, et teha kindlaks, kas soovitusi on järgitud ning millised on käimasolevad muudatused. Euroopa Parlament nõuab juurdepääsu osutatud teabele.
<P>
Viiendaks, Euroopa kodakondsus: kui tihti räägime me oma kõnedes Euroopa kodakondsuse väärtuslikkusest? Alates 2007. aastast, mil Bulgaaria ja Rumeenia ühinesid ELiga, on neil olnud õigustatud ootus, et nende kodanikud saaksid täieõiguslikeks ELi kodanikeks ja saaksid kasutada samu õigusi, mis teisedki ELi kodanikud, kaasa arvatud liikumisvabadus Schengeni alal. Schengeni ala laiendamisega tugevdame Euroopa kodakondsust.
<P>
Minu kuues ja viimane punkt käsitleb nende tublit tööd. Selge on see, et mõlemat riiki tuleb kiita nende jõupingutuste eest kõikide Schengeni nõuete täitmisel. See tuleb selgelt esile hindamisaruannetes ja neile järgnenud vaatlustes, mida tegid hindamise korraldanud eksperdirühmad. See tuli selgelt esile ka meie külaskäigu ajal Bulgaariasse ja Rumeeniasse ning selle eest soovin tänada Rumeenia kolleege Marinescut, Enciud ja Weberit ning Bulgaaria kolleege Kovatchevit ja Nedelchevat. Niisiis saame soovida Bulgaariale ja Rumeeniale tere tulemast Schengeni alasse ning loodan, et niipea kui nõukogu saab meie heakskiitva arvamuse, võtab ta samasuguse seisukoha.
<SPEAKER ID="312" NAME="Enikő Győri">
nõukogu eesistuja. - Lugupeetud juhataja! Olen väga tänulik võimaluse eest osaleda nõukogu nimel arutelus, mis käsitleb Schengeni ala laienemist Bulgaariale ja Rumeeniale.
<P>
See teema on olnud eesistujariigi Ungari jaoks pidevalt üks tähtsamaid. Seepärast olen iseäranis rahul, et nüüd on nii Bulgaaria kui ka Rumeenia tehniline valmisolek kohaldada täielikult Schengeni acquis' sätteid saanud heakskiitva hinnangu. Meil on hea meel, et Euroopa Parlamendi hinnangus jõuti samasugusele järeldusele. Tahan eriti kiita raportöör Carlos Coelhot asjatundliku töö ja isikliku pühendumise eest.
<P>
Lubage mul hetkeks kalduda menetluskorrast kõrvale ja viidata ajaloole. Kui Ungari ja teiste Kesk-Euroopa uute liikmesriikide ühinemist takistasid tehnilised raskused, mis olid seotud Schengeni infosüsteemi - SIS II - arendamisega, siis just eesistujariik Portugal aitas meid oma helde ja leidliku lahendusega.
<P>
Tahan tänada ka kodanikuvabaduste, justiits- ja siseasjade komisjoni esimeest López Aguilari ning kõiki nimetatud komisjoni liikmeid pühendumise eest sellele teemale. Eesistujariik Ungari on teinud suuri jõupingutusi, et selles valdkonnas edusamme saavutada. Eesistujariigile sai üsna ruttu selgeks, et vaja on käsitleda paljude liikmesriikide püsivaid kõhklusi protsessi suhtes.
<P>
Seepärast võttis eesistujariik teema, mis käsitles Bulgaaria ja Rumeenia Schengeni süsteemiga ühinemise olukorda, 24. ja 25. veebruaril toimunud justiits- ja siseküsimuste nõukogu kohtumise päevakorda. Seal toetas nõukogu eesistujariigi järeldusi saavutatud edusammude kohta ning vajadust teha kõikide liikmesriikidega tihedat koostööd, et leida kõiki asjaosalisi rahuldav lahendus.
<P>
Nii Bulgaaria kui ka Rumeenia on astunud märkimisväärseid samme, et viia oma riigi poliitika ja tavad Schengeni standarditega kooskõlla. Need hõlmavad niisuguseid valdkondi nagu andmekaitse, politseikoostöö, õhu, mere ja maa välispiiri kontroll, viisade väljastamine ning SISi ja SIRENE toimingute asjakohane rakendamine. Märtsis anti kõikidele Rumeeniat ja Bulgaariat käsitlevatele Schengeni peatükkidele heakskiitev hinnang. Kui nõukogu asjaomane töörühm vastavad aruanded vastu oli võtnud, esitas eesistujariik hindamisprotsessi lõpuleviimise järelduste eelnõu justiits- ja siseküsimuste nõukogule, mille kohtumine toimub 9. juunil.
<P>
Tean, et see on hea uudis enamikule parlamendiliikmetele või vähemasti Bulgaariast ja Rumeeniast pärit liikmetele. See tähistab olulist sammu nende riigi Schengeni täieõiguslikuks liikmeks saamise suunas. Nõukogu jätkab kõikide valdkondade edenemise jälgimist, sest asjakohast järelkontrolli tehakse kõikides Schengeni riikides pidevalt. Sellega seoses võin austatud parlamendiliikmetele kinnitada, et nii Bulgaaria kui ka Rumeenia annavad korrapäraselt aru lahendamata puuduste parandamiseks võetud meetmete kohta. Neil tuleb võtta meetmeid eeskätt selleks, et tugevdada piirikontrolli ja parandada piiriülest politseikoostööd ning viisade väljastamise süsteemi.
<P>
Kui Euroopa Parlament võtab Carlos Coelho raporti ja nõukogu eesistujariigi koostatud järeldused vastu, jääb üle astuda vaid viimane samm, milleks on - nagu me kõik teame - ülemkogu otsuse vastuvõtmine, mis eeldab ühehäälsust. Sellega seoses tahan rõhutada, et nõukogu võib pöörduda selle teema juurde peagi tagasi - võimalik, et selle aasta septembris -, et arutada, kuidas protsessiga edasi minna.
<P>
Raportöör käsitleb raportis juurdepääsu salastatud dokumentidele - sellest rääkis ta ka sissejuhatavas sõnavõtus -, mis oli selle teemaga tegelemisel tähtis küsimus. Parlamendi juurdepääs salastatud dokumentidele on üks nõukogu ja Euroopa Parlamendi vahelisi institutsioonilisi probleeme, mille eesistujariik Ungari lahendada püüab. Ehkki meil õnnestus saavutada Euroopa Parlamendi delegatsioonidega kokkulepe edasise käsitlusviisi suhtes, võtab leitud lahenduse elluviimine siiski aega.
<P>
Eesistujariik Ungari aga otsis kohe oma ametiaja alguses kiiret lahendust, et mitte takistada Bulgaaria ja Rumeenia ühinemist Schengeni alaga. Sellega seoses andis nõukogu eesistujariigi Ungari ettepanekul nõusoleku Euroopa Parlamendi juurdepääsuks dokumentidele, mis käsitlevad nende kahe liikmesriigi ühinemist Schengeni alaga.
<P>
Lõppkokkuvõttes on eesistujariik Ungari veendunud, et Schengeni ala laienemine Bulgaariale ja Rumeeniale, arvestades, et nad täidavad kõiki tehnilisi ja õiguslikke kriteeriume, oleks kasulik kõikide Schengeni alasse kuuluvate liikmesriikide koostöö ja ka kogu Euroopa jaoks, võimaldades sõita Musta mere äärest Atlandi ookeani äärde, peatumata passi või isikutunnistuse kontrollimise pärast. Me kõik teame, et vaba liikumine on meie ELi üks alustalasid - see on kodanike jaoks midagi tõeliselt käegakatsutavat ning väärtus, mida me kõik peame kaitsma.
<SPEAKER ID="313" NAME="Cecilia Malmström">
komisjoni liige. - Lugupeetud juhataja! Schengeni süsteem on suurepärane saavutus. See on üks kõige tuntavamaid hüvesid, mille Euroopa institutsioonid on ELi kodanikele taganud, ja nagu esindaja eeskujul võib öelda, on tänu sellele võimalik sõita Soomest Portugali, ilma et oleks vaja piirikontrolliks peatuda. Meil tuleb Schengeni süsteemi kaitsta ning viimasel ajal aset leidnud arutelud piiride taaskehtestamise kohta peavad lõppema. Oleme juba mitmel korral arutanud, kuidas saaksime Schengeni ala tugevdada, mitte nõrgendada. Vajame selle suhtes suuremat, mitte väiksemat Euroopa osalust. Vajame paremat hindamist ning paremaid vahendeid, suuniseid ja soovitusi Schengeni acquis' tõlgendamiseks. Seda arutavad liikmesriigid sellel nädala nõukogus, aga ka juuni lõpus toimuval Euroopa Ülemkogu kohtumisel.
<P>
Tahan avaldada Rumeeniale ja Bulgaariale kiitust märkimisväärsete jõupingutuste eest. Nägin oma silmaga, et nad on teinud tublit tööd. Üks hilinemise eeliseid on võimalus kasutada moodsaimat tehnoloogiat. Tehnoloogia ning Rumeenia ja Bulgaaria tehtud töö on avaldanud mulle suurt muljet. Soovin neid nende investeeringute eest kiita. Selle tulemusel täidavad nad nüüd mõlemad Schengeni tehnilisi kriteeriume ning on pühendunud ja väärivad ELi usaldust. Komisjonil on hea meel Rumeenia ja Bulgaaria tööd käsitleva raporti üle ning tahan tänada Carlos Coelhot ja variraportööre raporti ja käsitlusviisi eest.
<P>
Komisjon on olnud alati seisukohal, et koostöö- ja kontrollimehhanismi ning Schengeniga ühinemise vahel puudub ametlik seos. Kuid mõistagi teame kõik, et Schengeniga ühinemine rajaneb ka usaldusel ning viimastel nädalatel on palju arutatud usalduse või selle puudumise üle. Otsus kaotada kontroll Rumeenia ja Bulgaaria sisepiiril ei pea põhinema mitte ainult tehnilisel hindamisel, vaid ka usaldusel, kuid niisugust usaldust praegu ei ole. Seepärast ongi oluline - mida ka eesistuja rõhutas - teha liikmesriikidega koostööd, et leida sellele küsimusele kiiresti niisugune lahendus, mis võimaldaks piirid kaotada niipea kui võimalik.
<P>
See peab olema jätkuvalt esmatähtis. Nõukogu, millel on otsustav osa selles küsimuses, peab piirikontrolli suhtes määrama kindlaks selge, tähtaegu hõlmava raamistiku, et Rumeenia ja Bulgaaria näeksid, et liigutud on edasi. Nad näitasid, et nemad on valmis ühinema, et nad on teinud vajalikke edusamme ning loodetavasti on peagi võimalik leppida kokku edasises tegevuses ning ülemkogu saab teha asjaomase otsuse.
<SPEAKER ID="314" NAME="Agustín Díaz de Mera García Consuegra" LANGUAGE="ES">
Lugupeetud juhataja! Tahan kiita Carlos Coelhot, sest tema töö on alati väga põhjalik. Lisaksin veel, et meil tuleb Bulgaariat ja Rumeeniat aidata. Ma usaldan neid. Nad on teinud väga tublit ja rasket tööd ning nad peaksid saama selle, mille on õigusega ära teeninud - see ei ole kingitus.
<P>
Nõukogu eesistuja ja volinik Malmström kinnitasid mõlemad, et nimetatud riigid täidavad tehnilisi ja õiguslikke kriteeriume ning ühinen nende seisukohaga. Arvan, et me ei peaks arvestama mitte ühegi muu kriteeriumiga kui tehniliste ja õiguslikega.
<P>
Need kriteeriumid hõlmavad viit valdkonda. Rumeenia ja Bulgaaria täidavad kriteeriume kõigis viies: andmekaitse, Schengeni infosüsteem (SIS), politseikoostöö, viisade väljastamine ning õhu, mere ja maa välispiiri kontroll. Samuti võib öelda, et nad täidavad SISi ja SIRENE nõudeid.
<P>
Seda kõike arvestades peaks Euroopa Parlament edastama üksmeelse jõulise sõnumi nõukogule ja eriti viie riigi alalistele esindustele - ma ei hakka neid riike nimetama, kuid nad on täna meie kõigi mõtetes.
<P>
Head kolleegid! Usun, et kui me kaasame Rumeenia ja Bulgaaria Schengeni alasse, mis hõlmab rohkem kui 400 miljonit inimest, siis me täiendame seda, mitte ei võta midagi ära - rajame tugevama Euroopa. Samuti peaksime hoiduma topeltstandarditest. Me ei tohiks kehtestada Rumeeniale ja Bulgaariale tingimusi, mille täitmist me teistelt liikmesriikidelt sellesse vabadusel rajanevasse alasse kuulumise eest ei nõua.
<P>
Sõnavõtu lõpetuseks tahan rõhutada oma soovi, et siinne parlament edastaks nõukogule tugeva, enamiku toetusel rajaneva sõnumi.
<P>
Carlos Coelho, veel kord minu kiidusõnad, samuti Rumeeniale ja Bulgaariale.
<SPEAKER ID="315" NAME="Ioan Enciu" LANGUAGE="RO">
Lugupeetud juhataja! Tänan Carlos Coelhot jõupingutuste, pühendumise ja erilise asjatundlikkuse eest selle raportiga töötamisel. Tänan ka eesistujariiki Ungarit ja volinik Malmströmi raportile antud toetuse eest.
<P>
Arutelu, mis käsitleb Rumeenia ja Bulgaaria ühinemist Schengeni alaga, on takistatud poliitilistel põhjustel nii palju, et me oleme peaaegu unustanud selle keskse teema. Tahan kõigile meelde tuletada, et räägime tegelikult väga selgetest ja konkreetsetest kriteeriumitest, mida peavad täitma kõik kandidaatriigid, et saada Schengeni ala liikmeks.
<P>
Ühinemiseeskirjade muutmiseks nüüd, lõpusirgel olles, puudub moraalne või õiguslik alus. Eeskirju saab parandada, kui kiidame heaks uue Schengeni hindamismehhanismi, mis kehtib kõikidele liikmesriikidele, ilma et kasutaksime topeltstandardeid.
<P>
On aeg olla aus ja tunnistada, et Rumeeniat ja Bulgaariat on süüdistatud kõiges, mis on läinud valesti ELi tasandil ja ka mõningates liikmesriikides endas. Niisugune käsitlusviis on täiesti vastuvõetamatu. Rumeenia ja Bulgaaria ei ole süüdi selles, et EL ja teatavad liikmesriigid ei suuda tulla toime sisserändega ning hallata oma piiri, ega ka selles, et mõningad valitsused kohaldavad äärmuslikku ja populistlikku sisserändevastast poliitikat ning peavad Euroopa kodanike, eriti romadest kodanike, liikumist kuriteoks.
<P>
Ja viimaseks, Rumeenia ja Bulgaaria kodanikud peavad kannatama sellepärast, et liikmesriikide ametiasutustel on teatavate mõjukate juhtpoliitikutega halvad suhted. ELi institutsioonid peavad tegutsema mõistlikult ja võitlema niisuguste tõkete vastu, mida mõned inimesed tekitada püüavad. Euroopa Parlament ja nõukogu peavad pidama kinni Euroopa õigusaktidest ning komisjon peab seda aluslepingute täitmise järele valvajana kontrollima.
<SPEAKER ID="316" NAME="Renate Weber" LANGUAGE="RO">
Lugupeetud juhataja! Täna arutame teemat, mis on toonud viimastel kuudel meie päevakorda palju põhimõttelisi küsimusi. Tahan tänada raportöör Carlos Coelhot selle eest, et ta tegi oma tööd kodanikuvabaduste, justiits- ja siseasjade komisjonis väga professionaalselt, tagamaks nende põhimõtete arvesse võtmise. Mul oli väga meeldiv temaga koos töötada ning tema asjalikku käsitlusviisi võib näha kogu selle teema puhul.
<P>
Ühest küljest tegeleme põhimõttelise küsimusega, kui uurime, kas nendel kahel ELi liikmesriigil, mis täidavad Schengeni alaga ühinemise kriteeriume, tuleks lubada nimetatud alaga ühineda. Eeskirjade kohaselt peaks vastus olema "jah". Mõlema riigi tehniline ettevalmistus ühinemiseks sai kokkuvõttes heakskiitva hinnangu. Meie raportöör aga tegi veelgi rohkem kui nõutud ja külastas omal algatusel koos variraportööridega töövisiidi raames neid riike, et saada teada, kuidas näevad tehniliselt välja nii juhtimiskeskus kui ka mõned piiriületuskohad.
<P>
Samas on meil ka teine põhimõtteline küsimus, mis käsitleb Euroopa Parlamendi ja nõukogu vahelisi institutsioonilisi suhteid. See puudutas olukorda, kus Euroopa Parlamendi liikmed tahtsid pääseda ligi dokumentidele, mille põhjal nad pidi hääletama. Kodanikuvabaduste, justiits- ja siseasjade komisjon kritiseeris teravalt nõukogu seisukohta, sest selle kohaselt oleks juurdepääs dokumentidele olnud ainult üksikutel parlamendiliikmetel, kes oleksid saanud hääletamisel teha teadliku valiku, samas kui teised oleksid pidanud hääletamisel neid matkima. Olen rahul, et meie seisukoht jäi peale.
<P>
Institutsioonidevaheline koostöö peab olema õiglane, loogiline ja demokraatlik. Loodan, et homse hääletusega edastame Euroopa Parlamendi liikmetele selge ja positiivse sõnumi Rumeenia ja Bulgaaria ühinemise kohta Schengeni alaga.
<SPEAKER ID="317" NAME="Timothy Kirkhope">
fraktsiooni ECR nimel. - Lugupeetud juhataja! Tahan öelda volinikule, et Euroopa kodanikud kaotavad järjest enam usku ja usaldust Euroopa programmide vastu. Oluline on, et me ei püüaks edeneda niisugusel kiirusel ja tempoga, milleks me valmis ei ole. Seda tunnevad Schengeni ala puhul paljud liikmesriigid ning me ei tohiks kiirustada edasise laienemisega, enne kui kõik asjaosalised on piisavalt ja täielikult valmis.
<P>
Mõistagi tahan rõhutada, et seda arutelu ei tohiks kasutada ettekäändena Bulgaaria või Rumeenia kritiseerimiseks, sest teame, et nad on teinud väga tublit tööd, et täita komisjoni kehtestatud tehnilisi kriteeriume. Ehkki me ei ole sama meelt selle suhtes, kas neid kriteeriume on täidetud, on vaja veel palju teha. Kuid see annab meile võimaluse rääkida usu taastamisest Schengeni süsteemi ja ELi terviklikkuse vastu ning parandada täiesti aegunud ja ebatõhusat hindamismehhanismi.
<P>
Meil on praegu tegemist süsteemiga, mille raames ei saa käsitleda Euroopa praegusi või tulevasi probleeme või tema liikmesriikide poliitilisi vaateid. Nüüd on aeg kehtestada kriteeriumid, mis ei käsitle mitte ainult Schengeni süsteemi tehnilisi külgi, vaid millega saab hinnata organiseeritud kuritegevuse ja korruptsiooni mõju ja seda ka praegustes Schengeni ala liikmesriikides. Mulle meeldiks, kui selles hindamises osaleksid ka Europol ja Eurojust. Niisugune uus hindamismehhanism aitaks hoida ära mõningaid lahkarvamusi ja usalduse puudumist kehtiva süsteemi vastu, millest oleme kuulnud peale siinse saali räägitavat praegu ka kõikjal mujal Euroopas.
<SPEAKER ID="318" NAME="Tatjana Ždanoka">
fraktsiooni Verts/ALE nimel. - Lugupeetud juhataja! Me arutame seda, kas anda Bulgaariale ja Rumeeniale luba ühineda Schengeni alaga. Olen pärit uuest liikmesriigist ja mäletan, kui väga tahtsin sellega ühineda. Seepärast oleks mul väga hea meel, kui ka Bulgaaria ja Rumeenia saaksid selleks võimaluse.
<P>
Schengeni suunas liikumisel oli mõningaid probleeme, kuid nüüd on need lahendatud. Bulgaaria ja Rumeenia on täielikult valmis ühinema 2011. aastal selle vabalt reisimist võimaldava alaga. Mõistan muret korruptsiooni ja organiseeritud kuritegevuse pärast. Seepärast peaks jätkuma töö koostöö- ja kontrollimehhanismi raames. Me ei saa aga leiutada uusi kriteeriume Schengeni alaga ühinemiseks ega võtta ära kindlustunnet, et riik saab nimetatud alaga ühineda niipea, kui on täitnud kehtivad kriteeriumid.
<P>
Parlamendis toimunud arutelud on toonud selgelt esile vajaduse vältida topeltstandardeid Schengeni acquis' rakendamise hindamisel praegustes Schengeni ala liikmesriikides ja kandidaatriikides. Selle hindamise aruanne on otsustava tähtsusega. Meie jaoks on vastuvõetamatu, et mitu liikmesriiki on nõukogus soovitanud muuta ettepaneku õiguslikku alust, et jätta Euroopa Parlament otsustusprotsessist välja.
<P>
Loodan väga, et meie raportöör Carlos Coelho kaitseb parlamendi õigusi edukalt nagu alati ja me toetame teda selles täielikult. Tahan tänada teda töö eest ja loodan ka edaspidi heale koostööle.
<SPEAKER ID="319" NAME="Cornelia Ernst" LANGUAGE="DE">
Lugupeetud juhataja, head kolleegid! Kätte on jõudnud aeg, et Bulgaarias ja Rumeenias hakataks täielikult kohaldama Schengeni acquis'd. Mõelgem sellele, et sisepiiridel kontrolli kaotamine ja vaba liikumise ala loomine on ELi ühed tähtsaimad saavutused ja väärtused. Seepärast olen seisukohal, et paljude liikmesriikide, kaasa arvatud minu kodumaa Saksamaa tõkestamismeetodid on täiesti mõistetamatud. Põhjendusena kasutatakse kartust kontrollimatu pagulastulva ees ja korruptsiooniprobleemi lahendamist. Arvestades esitatud arvamusi, ma ei mõista neid põhjendusi.
<P>
Bulgaaria ja Rumeeniaga mängitakse siinjuures ohtlikku mängu. Sel põhjusel toetasime ka algusest peale raportöör Carlos Coelho seisukohta, et kõikidele liikmesriikidele peavad kehtima ühed ja samad standardid, sealhulgas seoses Schengeniga.
<P>
Nagu teised parlamendikomisjoni liikmed, nii olime ka meie väga jahmunud nõukogu võimatu käitumise pärast Euroopa Parlamendi suhtes ja sellepärast, et alguses koguni keelduti meile dokumente näitamast. Üldiselt on esitatud arvamus heakskiitev. Loodame, et Schengeni alaga ühinemine saab tegelikkuseks ning et me ei pea ootama septembrini.
<P>
Lõpetuseks soovin tsiteerida Bukaresti ajakirjanikku Sabina Fatit. Ta ütles: "Rumeenlased on väga optimistlikud kodanikud. Nad vaatavad Lääne-Euroopat kui paika, mille standardid soovivad nad kindlasti saavutada. Kui neile nüüd selg keerata, võivad paljud neist muutuda ELi suhtes skeptiliseks." Seda ei soovi me ei Rumeenia ega Bulgaaria puhul.
<SPEAKER ID="320" NAME="Mario Borghezio" LANGUAGE="IT">
Lugupeetud juhataja! Bulgaaria ja Rumeenia ühinemisakti artikli 4 lõike 2 kohaselt peab hindamismenetlusega kindlaks tegema, et vajalikud tingimused Schengeni acquis' rakendamiseks on uutes liikmesriikides täidetud enne, kui nõukogu teeb otsuse kontrolli kaotamise kohta sisepiiridel nende liikmesriikidega.
<P>
Meie arvates oleks vaja kiiremas korras kehtestada õiguslikud ja operatiivsed tingimused, mis takistaksid soovimatutel isikutel, kes võivad liikmesriikide julgeolekut kahjustada, pääseda märkamatult Bulgaaria ja Rumeenia kaudu ELi. Praegu meie hinnangul niisugused tingimused puuduvad.
<P>
Parlamendis arutlusel olevad aruanded ei anna meile kindlustunnet, sest õhu-, maa- ja merepiiril on endiselt suuri puudujääke, alustades piirikontrolli korraldamisest. See ei ole üllatav, et meie politseijõud tegelevad arvukate juhtumitega, mis on seotud nendest kahest riigist iga päev saabuvate ebaseaduslike sisserändajatega.
<P>
Minu arvates tuleb meil ettevaatusabinõuna peatada Bulgaaria ja Rumeenia ühinemisprotsess, eriti kui arvestada prognoositavat suurt survet nende kahe riigi välispiirile, mis on muutumas ELi süsteemi lüngaks, mida ebaseaduslikud sisserändajad saavad ära kasutada.
<SPEAKER ID="321" NAME="Daniël van der Stoep" AFFILIATION="NI">
(NL) Lugupeetud juhataja! Asun kohe asja juurde. Bulgaaria ja Rumeenia, mis on ELi Ida-Euroopa korrumpeerunud liikmed ja varaste pesitsemispaigaks, ei täida Schengeni alaga ühinemise kriteeriume. Ma kordan: nad ei täida neid. Volinik Malmström võib idealistlikust seisukohast lähtuvalt rääkida, kui püha on Schengeni acquis' ning enamik Euroopa Parlamendi liikmetest võib sinisilmselt mõelda, kui tore oleks see, kui Bulgaaria ja Rumeenia ühineksid Schengeni alaga, kuid see ei ole realistlik.
<P>
See on lausa lapsikult naiivne mõte. Faktid lihtsalt ei toeta seda. Bulgaaria ja Rumeenia on juba ammu näidanud, et ei ole praegu väärt Schengeni alaga ühinema. Organisatsiooni Transparency International korruptsiooni tajumise indeksi kohaselt on korruptsioon mõlemas riigis igapäevane nähtus. Kui asi puudutab usaldusväärsust, siis Bulgaaria näitaja on 10-punktilisel skaalal 3,6 ja Rumeenia näitaja 3,7. Kui õpilane saaks koolis sellise hinnetelehe, tähendaks see ebaõnnestumist, kindlat läbikukkumist. Kas meie peaksime lubama nendel riikidel ühineda Schengeniga? Muidugi mitte - mitte iialgi!
<P>
Ka faktid ei toeta seda. Selle aasta jaanuaris vahistati mitukümmend Bulgaaria tolliametnikku korruptsiooni tõttu. Veebruaris vahistati ligikaudu 200 Rumeenia tolliametnikku, samuti korruptsiooni tõttu. Kui asi puudutab inimkaubandust, siis ka selles valdkonnas on mõlema riigi näitajad murettekitavad. Eelmisel aastal avastati ainuüksi Hollandis üle kümne inimkaubanduse ohvri, kes olid pärit Bulgaariast ja Rumeeniast. Kas me peaksime lubama nendel riikidel ühineda Schengeniga? See oleks ennekuulmatu ja täiesti vastutustundetu tegu.
<P>
Te võite midagi kõigest hingest soovida, kuid te peate mõistma tegelikku olukorda. Võtke silmaklapid peast! Bulgaaria ja Rumeenia ei ole kaugeltki Schengeniks valmis. Nad ei ole seda ei praegu ega ka tulevikus.
<SPEAKER ID="322" NAME="Andrey Kovatchev" AFFILIATION="PPE">
(BG) Lugupeetud juhataja! Tahan tänada Carlos Coelhot objektiivse ja õiglase hinnangu eest Bulgaaria ja Rumeenia saavutustele. Samuti tänan eesistujariiki ja komisjoni raporti toetamise eest.
<P>
Nende riikide hindamis- ja ühinemisprotsess tuleb viia lõpule samade kriteeriumite alusel, mille alusel neid alustati. Juba 2007. aastal otsustati, et kui tehnilised kriteeriumid on täidetud, ühinevad Bulgaaria ja Rumeenia Schengeni alaga 2011. aastal. Need on täidetud. Ka nõukogu eksperdid tegid järelduse, et Bulgaaria ja Rumeenia täidavad liikmesuskriteeriume.
<P>
Kõik kõhklused, mida on viimasel ajal kuulda olnud, seostuvad mõningate liikmesriikide välispoliitikat puudutavate aruteludega. Selle asemel, et vaadata asja lühiajalisest plaanist, peaksime võtma meetmeid, mis toetavad välispiiri paremat kaitset, meie lõuna- ja idanaabritega tagasivõtulepingu allkirjastamist ja täitmist ning solidaarsust nende liikmesriikidega, mille rändesurve on Lõuna-Euroopas suurim.
<P>
See on eriti oluline praegu, mil ebaseaduslik ränne põhjustab siseprobleeme ja meie kodanike kartusi ning võib ohustada Euroopa julgeolekut ja sotsiaalseid eeliseid. Me vajame tõhusaid ja toimivaid kavasid toimetulekuks niisuguste kriisidega nagu esinesid Itaalias ja Maltas. Me ei saa lubada topeltstandardeid. Kui arutame uute eeskirjade üle ja võtame need vastu, peavad need kehtima kõikidele riikidele, nii vanadele kui ka uutele.
<P>
Head kolleegid! Bulgaaria ja Rumeenia on oma töö teinud ning nad arendavad neid julgeolekusüsteeme koostöös Schengeni partneritega. Nad on teinud ja teevad ka edaspidi suuri jõupingutusi, et võidelda korruptsiooni ja organiseeritud kuritegevuse vastu. Muretseksin praegu vähem, kui Schengeni ala Vahemere-piiri valvataks sama hästi kui Bulgaaria ja Rumeenia valvavad Musta mere piiri. Raportöör ja teised kolleegid käisid kohapeal ja mõistavad, millest räägin.
<P>
Seepärast peabki nõukogu otsustama lubada Bulgaarial ja Rumeenial ühineda selle aasta septembris Schengeni alaga, et suurendada viimase julgeolekut. Head kolleegid! Kutsun teid üles toetama Carlos Coelho raportit, mis võimaldab meil anda nõukogule selge ja jõulise poliitilise signaali, et alates sellest aastast on Bulgaaria ja Rumeenia õige koht Schengeni alas, sest see aitab muuta välispiiri turvalisemaks ja võimaldab meie kodanikel ennast rahulikumalt tunda.
<SPEAKER ID="323" NAME="Monika Flašíková Beňová" AFFILIATION="S&amp;D">
(SK) Lugupeetud juhataja! Vaba liikumine on ELi liikmesriikide kodanike üks põhivabadusi ja saavutusi ning meie fraktsiooni - Euroopa Parlamendi sotsiaaldemokraatide ja demokraatide fraktsiooni - nimel tahan toetada Rumeenia ja Bulgaaria ühinemist Schengeni alaga.
<P>
Pean ütlema, et nii kontrolliaruanne kui ka raportööri arvamus on heakskiitvad ning peaksime neid tänama selle eest, kuid samal ajal väljendama ka oma meelepaha. Meelepaha selle pärast, kuidas suhtuvad mõned Euroopa Parlamendi liikmed, kes on pärit riikidest, millel on endal probleeme ebaseadusliku sisserände ja korruptsiooniga, praegu Rumeeniasse ja Bulgaariasse. Bulgaaria ja Rumeenia on täieõiguslikud ELi liikmed ning meie suhtumine neisse peab olema samasugune nagu teistesse ELi liikmesriikidesse.
<P>
Niisiis, kui te mõtlete Bulgaaria ja Rumeenia ühinemise peale ja kui me homme selle üle hääletame, siis mul oleks hea meel, kui te suhtuksite sellesse küsimusse samamoodi nagu te suhtuksite oma riigi puhul.
<SPEAKER ID="324" NAME="Stanimir Ilchev" AFFILIATION="ALDE">
(BG) Lugupeetud juhataja! Selle istungjärgu ajal viime lõpule hindamise, mis käsitleb Bulgaaria ja Rumeenia valmisolekut ühineda Schengeni alaga. Me teeme seda edukalt, sest Carlos Coelho raport on edukas. Üldiselt oodatakse, et Euroopa Parlamendi hinnang ühtiks kodanikvabaduste, justiits- ja siseasjade komisjoni heakskiitva hinnanguga ning et mõlema riigi - nii Bulgaaria kui ka Rumeenia - kodanikud tunneksid, et nende institutsioonid on teinud kõik, mis vaja, ning et neile on antud roheline tuli Schengeni kursil jätkamiseks.
<P>
Arutelud venisid pikale, kuid hea uudis on see, et me ei lubanud teha sihipäraseid muudatusi Schengeni liikmesuse kriteeriumites. Rasked ajad ei ole mõistagi möödas. Mõlema riigi valitsusel tuleb selgitada põhjusi neile, kes on skeptilised ja kes meie endi silme all muutusid endistest Bulgaaria ja Rumeenia lõimumist toetavatest liitlastest venitustaktika õhutajateks.
<P>
Mis on nende põhjuste taga? Objektiivne hirm või eelarvamus, ettevaatlikkus olukorra suhtes või selles pettumine? Loodan, et sise- ja justiitsministrid on üksteise suhtes vähemasti sama ausad kui meie olime Coelho raporti koostamise ajal.
<SPEAKER ID="325" NAME="Paweł Robert Kowal" AFFILIATION="ECR">
(PL) Lugupeetud juhataja! Mul on jäänud mulje, et Euroopa Parlamendi viimastes aruteludes oleme järjest enam püüdnud iseennast kaitsta ning pidanud mõnikord sealjuures silmas ELi välispiiri, kuid mõnikord soovinud ka kehtestada piirid ELi sees ja neid kaitsta.
<P>
Tahan rõhutada veendunult, et praegu ei ole mitte mingisuguseid sisulisi põhjusi, miks lükata edasi Bulgaaria ja Rumeenia ühinemine Schengeni alaga. Peaksime olema igasuguste püüdluste vastu, millega tahetakse piirata kodanikevahelisi suhteid ning liikumisvabadust ja aktiivsust ELis. Arutelu, mida ma kuulen, näitab, kui suured lõhed valitsevad praegu ELis. Need, kes praegu toovad esile väljamõeldud põhjusi, et takistada Bulgaaria ja Rumeenia ühinemist Schengeni alaga, kannavad oma südames vastutust ELi kui poliitilise projekti lõhkumise eest ning sellest vastutusest ei pääse nad kunagi.
<SPEAKER ID="326" NAME="Gerard Batten" AFFILIATION="EFD">
Lugupeetud juhataja! Kas see ei ole mitte veider, et kuigi Schengeni süsteem selle tuumikriikides enam hästi ei toimi, tahetakse laiendada seda ka Bulgaariale ja Rumeeniale. Rumeenias ja Bulgaarias on üle 900 000 roma, kellest paljud sooviksid välja rännata. Kui neil on võimalik liikuda vabalt Schengeni alal, jõuavad paljud neist paratamatult Suurbritanniasse, et kasutada ära meie heldeid hüvesid ja riiklikku eluasemesüsteemi, nagu paljud inimesed enne neid.
<P>
Võib-olla mõningatele ettevõtlikele Briti kodanikele meeldiks kohtuda romadega, kui nad saabuvad Calais'sse või Heathrowsse ning anda neile aadressid ja linnakaart, et nad leiaksid tee meie peaministri, tema ministrite ja kõikide ELi liikmesust toetavate parlamendiliikmete juurde. Vaid siis, kui romad pargivad oma vankrid meie kättesaamatu poliitilise klassi esindajate majade ette murule, võivad nad muuta oma seisukohta ELi liikmesuse kasulikkuse suhtes.
<SPEAKER ID="327" NAME="Philip Claeys" AFFILIATION="NI">
(NL) Lugupeetud juhataja! Kardan, et Euroopa Parlament näitab taas kord oma naiivsemat külge, kui kiidab heaks Bulgaaria ja Rumeenia ühinemise Schengeni alaga. Igal juhul on selge, et mitu liikmesriiki on selle vastu. Neil on selleks hea põhjus.
<P>
Europoli hiljutises aruandes organiseeritud kuritegevuse kohta on öeldud, et Albaania, Türgi ja endise Nõukogude Liidu alade kuritegelikud rühmitused hakkavad kasutama ära võimalusi, mida annab Rumeenia ja Bulgaaria ühinemine Schengeni alaga. Selles aruandes viidatakse ka viisakorra lihtsustamisele Balkani poolsaare riikidega, mis oli samuti ebamõistlik samm.
<P>
Probleeme on Türgi kaudu toimuva ebaseadusliku sisserändega, mis Bulgaaria ühinemise järel Schengeni alaga suureneb. Milliseid tagatisi annab komisjon selle kohta, et nimetatud probleemi käsitletakse tõhusalt? Mitte mingisuguseid. Milliseid meetmeid ta võtab, et hoida ära lisaprobleemide teke seoses romade ning nendega seotud hädade ja kuritegevusega? Samuti mitte mingisuguseid.
<P>
Kuidas on aga olukord seoses seni veel vajalike kohtureformi ja korruptsioonivastaste meetmetega? Rumeenia ja Bulgaaria kodanikud, kes sõidavad Schengeni alasse kuluvatesse riikidesse heade kavatsustega, mõistavad kahtlemata - olen selles veendunud -, et piirikontrolli ebamugavused kaaluvad üles vajaduse kaitsta kõiki teisi eurooplasi organiseeritud kuritegevuse ja massilise ebaseadusliku sisserände vastu.
<SPEAKER ID="328" NAME="Marian-Jean Marinescu" AFFILIATION="PPE">
(RO) Lugupeetud juhataja! Rumeenia ühinemiseks Schengeni alaga on tehtud suuri rahalisi, institutsioonilisi ja inimpingutusi, sest see on Rumeenia üks tähtsamaid poliitilisi eesmärke. Rumeenia on investeerinud selleks rohkem kui ühe miljardi eurot ning tulemused on olnud kõikides hindamisaruannetes kahtlemata heakskiitvad. Täidetud on kõik Schengeni acquis' tingimused.
<P>
Rumeenia haldab ELi ühte pikimat välispiiri ning seepärast on ta töötanud välja kõige põhjalikuma ja terviklikuma julgeolekusüsteemi, mis on kooskõlas Schengeni acquis' standarditega. Rumeenia ja Frontex on tihendanud oma partnerlust. Kreekas korraldatud Frontexi operatsioonidele andis Rumeenia Saksamaa järel kõige enam varustust ja töötajaid. Koostöös teiste liikmesriikide - Saksamaa ja Hollandi - asjaomaste institutsioonidega on rakendatud konkreetsed sisserände- ja varjupaigamehhanismid, juhuks, kui sisserändajate vool piiril peaks olema väga suur. Mis puudutab ebaseadusliku kaubitsemise vastu võitlemiseks tehtud jõupingutusi, siis kasutusel on moodsaimad uurimis- ja teabekogumismeetodid. Euroopas on töötatud välja ainulaadne rakendus, mis võimaldab töödelda andmeid nii SIS I kui ka SIS II süsteemis. Merepiiri valvamise süsteemi on peetud hea tava näidiseks. Samal ajal on ametiasutused pööranud eritähelepanu korruptsioonivastasele võitlusele. Euroopa Komisjoni kehtestatud erimehhanismi raames toimunud pideva koostöö tulemused näitavad, et Rumeenial on olemas vajalik institutsiooniline võimekus ja poliitiline tahe, et täita õigusalaseid eesmärke.
<P>
Arvan, et Schengeni alaga ühinemine ei ole mitte kingitus Rumeeniale, vaid pigem teenitud tunnustus tehtud jõupingutuste eest ning see on ilmselgelt kasulik ELi välispiiri julgeoleku jaoks. Lugupeetud Carlos Coelho! Avaldan teile tänu ja tunnustust selle teema käsitlusviisi eest.
<SPEAKER ID="329" NAME="Tanja Fajon" AFFILIATION="S&amp;D">
(SL) Lugupeetud juhataja! Bulgaaria ja Rumeenia on täitnud kehtestatud tingimused ning ühinevad väljateenitult Schengeni alaga. Me ei tohi lubada poliitilistel põhjustel laienemist edasi lükata. Olen väga mures populistliku ja paremäärmusliku rahvusliku retoorika pärast, mis võib tekitada ELis väga ohtlikku sallimatust, rassismi, diskrimineerimist ja mõtlematut uksepaugutamist.
<P>
Iga kord, kui laiendame Schengeni ala, laiendame vabadusel, turvalisusel ja õigusel rajanevat ala ning olen veendunud, et nagu varem, nii näitab ka nüüd aeg, millised on majanduslikud ja muud arenguvõimalused. On vastuvõetamatu, et mõned ELi liikmesriigid nõuavad sisepiiride taastamist. ELi kodanike liikumine ELis, s.o liikumisvabadus, on üks peamisi Euroopa vabadusi ja selle igasugune piiramine kahjustaks ühte kõige tuntavamat hüve, mille meie kodanikud on saanud Euroopa ulatuslikumast lõimumisest.
<P>
Kui laiendame Schengeni ala Bulgaariale ja Rumeeniale, tõestame, et lõimumise mõte ei ole kuhugi kadunud ja seda toetatakse, et Euroopa liigub edasi ja et riikidel, mis tahavad ELiga ühineda, on selged tulevikuväljavaated ELi suhtes. See kehtib muuhulgas ka Lääne-Balkani riikide kohta.
<SPEAKER ID="330" NAME="David Campbell Bannerman" AFFILIATION="ECR">
Lugupeetud juhataja! Ma küll vahetasin sellel nädalal oma istekohta ja kuulun nüüd fraktsiooni ECR, kuid minu vaated ELi suhtes ei ole muutunud. Kui asi puudutab Schengenit, siis fraktsioon ECR on olnud seisukohal, et otsustama peaksid üldiselt Schengeni ala liikmesriigid, sealhulgas mõistagi Šveits, mis kuulub samuti Schengenisse, kuid mitte ELi. Kuid asjaolud, et Prantsusmaa sulges piiri Itaalia rongidele ja et Taani nõuab Schengeni muutmist, näitavad, et ala on kriisis.
<P>
Pragmaatilisest seisukohast lähtudes ei vasta Bulgaaria ja Rumeenia kaugeltki Schengeniga ühinemiseks vajalikele tingimustele. Lünklik piir tähendab seda, et paljud ebaseaduslikud sisserändajad, kes soovivad jõuda Ühendkuningriiki, pääsevad näiteks takistusteta Calais'sse ning Bulgaaria ei ole täitnud ka oma kohustusi seoses organiseeritud kuriteoga. Kokkuvõtteks võib öelda, et see ettepanek on liiga kõrgelennuline.
<SPEAKER ID="331" NAME="Mara Bizzotto" AFFILIATION="EFD">
(IT) Lugupeetud juhataja! Ehkki EL teeskleb teadmatust, kinnitas Europoli 2011. aasta aruanne seda, et kui Rumeenia ja Bulgaaria ühinevad Schengeni alaga, on mõjuvõimsatel Türgi, Venemaa ja Albaania kuritegelikel organisatsioonidel võimalik laiendada oma tegevust kogu Euroopasse.
<P>
Aruandes on öeldud veel järgmist: "Ebaseaduslik ränne Türgist Euroopasse levib Bulgaaria rannikule ning Türgi ja Albaania kuritegelike rühmituste uimasti- ja inimkaubandus suureneb.” Seoses inimkaubandusega lisatakse, et Rumeenia ja Bulgaaria ühinemine Schengeni alaga võib anda Bulgaaria kuritegelikele rühmitustele ja romadele uusi võimalusi nende niigi märkimisväärse ebaseadusliku kaubitsemise suurendamiseks ülejäänud Euroopaga. Lõppkokkuvõttes vähendab ebaseaduslik sisseränne Türgist ning uimasti- ja inimkaubandus Euroopa kodanike turvalisust.
<P>
EL tahab osutada organiseeritud kuritegevusele väga suure teene. Erakond Lega Nord oli ja on ka edaspidi niisuguse ebaõiglase valiku vastu. Kes homme raportile poolthääle annab, vastutab selle eest, et on andnud poolthääle organiseeritud kuritegevusele otsetee avamiseks Euroopa südamesse.
<SPEAKER ID="332" NAME="Kinga Gál" AFFILIATION="PPE">
(HU) Lugupeetud juhataja, austatud nõukogu eesistuja, austatud volinik, head kolleegid! Mul on hea meel, et homme Coelho raporti üle toimuva hääletamisega edastab Euroopa Parlament selge sõnumi selle kohta, et nõustub Rumeenia ja Bulgaaria valmisolekuga ning toetab ELi ühe kõige tähtsama acquis' - Schengeni acquis' - kohaldamist neile kahele riigile. See acquis' tähendab Ida- ja Kesk-Euroopa jaoks palju ja seda ka ajaloolistel põhjustel, sest annab võimaluse reisida vabalt ilma takistusteta.
<P>
Meie tänase arutelu kõige olulisem sõnum liikmesriikidele peab olema see, et Rumeenia ja Bulgaaria täidavad neidsamu ühinemiskriteeriume, mille täitmist eeldas EL ka seni ühinenud riikidelt.
<P>
Peame rõhutama, et me ei saa kehtestada Rumeeniale ja Bulgaariale rohkem nõudeid, kui kehtestasime Schengeniga varem ühinenud riikidele. Liikmesriigid ei tohiks kasutada topeltstandardeid, sest see kahjustab Schengeni acquis' aluspõhimõtet - vastastikust usaldust. Just viimaste kuude sündmused näitavad, et Euroopa kõige tähtsam acquis' vajab kaitset ja toetust. Tahan rõhutada ka seda, et me ei tohi siinjuures mitte mingil juhul ajada omavahel segamini kahte asja - nende kahe riigi Schengeni alaga ühinemist Schengeni kontrollimehhanismi järelevalve teemaga. Viimase järele on suur vajadus, kuid neid kahte ei saa praegu koos käsitleda.
<P>
Lõpetuseks lubage mul kiita Carlos Coelhot, kes raporti koostas ning kelle viljakas ja järjepidev töö selle teemaga on olnud väga tähtis. Samuti tahan tänada eesistujariiki Ungarit kaastöö ja konkreetsete sammude eest, mida ta tegi nende kahe liikmesriigi võimalikult kiire ühinemise hõlbustamise nimel.
<SPEAKER ID="333" NAME="Anna Hedh" AFFILIATION="S&amp;D">
(SV) Lugupeetud juhataja! Homme hääletame selle üle, kas lubada Bulgaarial ja Rumeenial ühineda Schengeni alaga või mitte. Minu kui sotsiaaldemokraadi jaoks on endastmõistetav, et kõigil ELi liikmesriikidel, mis täidavad kõiki rangeid koostöönõudeid, tuleks lubada ühineda. Mõistagi tuleb meil kehtestada Schengeni alaga ühinemiseks ranged nõuded, kuid kõigile peavad kehtima ühed ja samad objektiivsed kriteeriumid. Teistsugune tegutsemine kujutaks endast poliitilist silmakirjalikkust.
<P>
Kõik eksperdid on seisukohal, et Rumeenia ja Bulgaaria täidavad nõudeid, ning seega tuleb minu arvates ilmselgelt anda neile luba ühinemiseks. Täna õhtul on toodud esile vastuväiteid mõlemas riigis valitseva korruptsiooni suhtes, kuid selle vastu ei saa võidelda Schengeni süsteemi abil. Volinik Malmström tutvustas äsja korruptsioonivastase võitluse paketti, mida saame kasutada edasise töö alusena. See ei ole mitte ainult Rumeenia ja Bulgaaria, vaid kogu ELi küsimus. Peale selle eeldab võitlus organiseeritud kuritegevuse vastu tihedamat koostööd, mitte uste sulgemist.
<P>
(Aplaus.)
<SPEAKER ID="334" NAME="Salvatore Iacolino" AFFILIATION="PPE">
(IT) Lugupeetud juhataja, austatud volinik! Schengeni ala on kahtlemata tsivilisatsiooni väga väärtuslik saavutus.
<P>
Täna peame väljendama heameelt olulise tulemuse üle - nimelt, et võimaldame Bulgaaria ja Rumeenia kodanikel kuuluda nende hulka, kes saavad kasu sellest tähtsast vahendist. Schengeni ala tuleks seepärast veelgi edendada ja tugevdada. Kui oleks vaja konkreetset tõestust Euroopa tsivilisatsiooni kohta, siis asjaolu, et õigus Euroopa kodakondsusele leiab konkreetse väljenduse just Schengeni alal, seda ongi.
<P>
Schengeni acquis' on seega seadusliku majanduse jaoks üks otsustava tähtsusega vahendeid ning olen veendunud, et selle aasta 24. juunil mõtiskletakse ülemkogu kohtumisel põhjalikult selle üle, kuidas suurendada liikmesriikidevahelist usaldust ja koostööd.
<P>
Mõistagi tuleb hindamismehhanismide puhul minna valitsustevaheliselt mehhanismilt üle ELi mehhanismile, millest rääkis hiljuti volinik Malmström, ning Schengeni juhtimise abil suureneb koostöö ja paindlik jõustamine ning ka ajakohastamine, läbipaistvus ja dialoog.
<P>
Bulgaaria ja Rumeenia on neid nõudeid täitnud ning avaldan Carlos Coelhole kiitust selle eest, et ta ühendas oma tasakaalustatud raportis, mille kodanikuvabaduste, justiits- ja siseasjade komisjon vastu võttis, liikumisvabaduse kodanike turvalisusega.
<SPEAKER ID="335" NAME="Iliana Malinova Iotova" AFFILIATION="S&amp;D">
(BG) Lugupeetud juhataja! Schengeni hindamise töörühm nimetas Bulgaaria 1300 kilomeetri pikkust piiri ELi turvaliseks välispiiriks ning mitu Bulgaaria valitsust on selle nimel vaeva näinud. Kodanikuvabaduste, justiits- ja siseasjade komisjon soovitab nõukogul nende kahe riigi ühinemine Schengeni alaga heaks kiita. Tahan tänada kolleege nende asjatundliku töö eest.
<P>
Mõned liikmesriigid kehtestavad uusi poliitilisi kriteeriume, mis pidurdavad Schengeni protsessi. Bulgaaria ja Rumeenia ühinemist nimetati kuritegevuse ja korruptsiooni tõttu koguni hasartmänguks Euroopa kodanike turvalisusega.
<P>
Selle valdkonna tulemused ei ole ilmselgelt muljetavaldavad. See on aga põhjuseks, miks on kehtestatud välispoliitilised kriteeriumid ja miks osa Bulgaaria ministreid tõenäoliselt ametist lahkub. Neid küsimusi on käsitletud ka teiste hindamiste, näiteks Euroopa Komisjoni koostöö- ja kontrollimehhanismi raames. Soovin väljendada heameelt ka volinik Malmströmi eilse avalduse üle uue, korruptsioonivastaste meetmete paketi suhtes.
<P>
Praegu ei saa aga süüdistada Bulgaariat ja Rumeeniat Euroopa julgeoleku lahendamata probleemides, milleks on Aafrikast pärit pagulaste laine, tulevased valimised mõningates liikmesriikides, populistlik retoorika ning finants- ja majanduskriisi järgne pettumus. Tänapäeval ei ole keegi huvitatud kahel kiirusel arenevast Euroopast. Seepärast kutsun teid üles toetama Coelho raportit ja palun nõukogul tungivalt teha heakskiitev otsus.
<SPEAKER ID="336" NAME="Véronique Mathieu" AFFILIATION="PPE">
(FR) Lugupeetud juhataja, austatud volinik, head kolleegid! Kõigepealt soovin kiita kolleeg Carlos Coelhot suurepärase töö eest raportiga, sest selle koostamine oli väga keeruline.
<P>
Bulgaaria ja Rumeenia on näinud palju vaeva selleks, et tugevdada oma piirikontrolli ning see on neil ka õnnestunud. Viimased hinnangud on kõikides valdkondades - alates politsei- ja õiguskoostööst kuni andmekaitse, viisapoliitika ning õhu-, mere- ja maapiiri kontrollini - täiesti selged. Kõik tehnilised tingimused on täidetud. Võime pidada seda kindlaks faktiks. Mis puudutab Schengeni acquis' tehnilist võimekust ja inimressursse käsitlevaid tahke, siis Bulgaaria ja Rumeenia on valmis neid nüüd rakendama.
<P>
Kuna praegu ei takista meil mitte miski Schengeni ala laiendamast, siis tasub tuua esile nende kahe riigi kohta esitatud soovitusi. Loodan, et neid soovitusi järgitakse rangelt, eriti seoses Bulgaaria, Kreeka ja Türgi vahelise piiriga, sest nagu teate, rajaneb Schengeni riikide vastastikune usaldus sellele, et riigid täidaksid täielikult oma vastastikuseid kohustusi. Kui keegi asjaosalistest kohustusi ei täida, lõhub see ühtse ringi ning kogu süsteem kukub kokku.
<P>
Loodan siiralt, et nõukogu jõuab kokkuleppele, nii et need kaks riiki saaksid ühineda nende riikide ringiga, millele kehtivad Schengeni eelisõigused. Siin Euroopa Parlamendis teame me kõik, millist mõju avaldab niisugust laadi otsus asjaomastele kodanikele. Kiidan veel kord Carlos Coelhot raporti eest.
<SPEAKER ID="337" NAME="Vasilica Viorica Dăncilă" AFFILIATION="S&amp;D">
(RO) Lugupeetud juhataja! Arvan, et riigid, mis on väljendanud kahtlusi seoses Rumeenia ja Bulgaaria ühinemisega Schengeni alaga, ei tohi unustada, et see protsess on õiguslik kohustus, mis on sätestatud Bulgaaria ja Rumeenia ELiga ühinemise lepingus, millega need riigid lepingu allkirjastamisega ühinesid.
<P>
Samal ajal peavad ELi riigid olema teadlikud ka sellest, et Rumeenia ja Bulgaaria ühinemine Schengeni alaga on nende huvides, sest nad saavad aidata kaasa kõikide liikmesriikide julgeolekule ja laiendada Schengeni ala, mille eesmärk on tugevdada ELi lõimumist ning vabadusel, turvalisusel ja õigusel rajanevat ühist ala.
<P>
Väga veenva aluse selleks annab tunnustus ELi missioonilt, mis hindas süsteemi tõrgeteta toimimist ning Rumeenia ja Bulgaaria ühendust Schengeni süsteemiga - mille julgeolekustandardid on väga ranged. See ühendus tagab ELi liikmesriikidele juurdepääsu elektroonilistele andmetele ebaseaduslike sisserändajate kohta, kes püüavad Euroopasse pääseda, ning ELi välispiiri tõhusama kontrolli.
<SPEAKER ID="338" NAME="Hubert Pirker" AFFILIATION="PPE">
(DE) Lugupeetud juhataja, austatud nõukogu eesistuja, austatud volinik! Teame kõik, et mõlemad riigid - nii Rumeenia kui ka Bulgaaria - on investeerinud palju ELi välispiiri kindlustamisse. Nad täidavad Schengeni standardeid. Kõikides objektiivsetes analüüsides on jõutud ühele ja samale järeldusele, et Schengeni alaga ühinemise eeltingimused on täidetud. Meie raportöör käis ka kohapeal olukorda vaatlemas. Ta korraldas objektiivse hindamise ning jõudis samale järeldusele. Seepärast me mitte ei hääleta ainult raporti poolt, vaid anname ka oma nõusoleku nendele riikidele Schengeni alaga ühinemiseks.
<P>
Kuid Schengeni ala seisneb ka usaldusväärsuses. See tähendab seda, et mitte kõik ei valmi ühe ettevõtmise käigus, vaid et usaldus kujuneb pikema aja vältel. Investeerimine julgeolekusse tuleb tagada pikema aja jooksul. Ütleksin, et sama kehtib ka riikide ja mitte ainult Rumeenia ja Bulgaaria kohta. Loodan, et pikaajalises plaanis jääb see usaldus püsima, nii et saaksime ELis säilitada pikaajalises plaanis reisimis- ja liikumisvabaduse kui peamise avaliku hüve.
<P>
Mulle valmistas meelehärmi miski, mida täna kuulsin, kuid mida ma ei saa kontrollida, nimelt, et Rumeenia politseinike palkasid kärbitakse ligikaudu ühe kolmandiku võrra. Teame kõik, et politseinike äraostmatuse ja austusväärse töö eeltingimus on hea palk. Seepärast loodan, et see teave ei vasta tõele ja et politseinikud, kes teenivad nende riikide ja kogu ELi julgeoleku huve, saavad ka edaspidi head palka, nii et neil ei tekiks ahvatlust võtta altkäemaksu.
<SPEAKER ID="339" NAME="Antigoni Papadopoulou" AFFILIATION="S&amp;D">
(EL) Lugupeetud juhataja, austatud volinik! Carlos Coelho raporti kohaselt on Rumeenia ja Bulgaaria hindamisaruannetest lähtuvalt teinud piisavalt ettevalmistusi Schengeni acquis' sätete kohaldamiseks oma maa-, õhu- ja merepiiril. Nad täidavad põhitingimusi ja neidsamu kriteeriume, mida teisedki liikmesriigid, et lõimuda täielikult Schengeni alaga. Nende riikide täieliku lõimumise toetamisega näitame oma ühenduse solidaarsust ning toetame Euroopa mõtet ja kodanike põhiõigust - liikumisvabadust ELis -, luues sellega tugevama Euroopa.
<P>
Mis puudutab raportis esile toodud muresid rändesurve suurenemise pärast tundlikul Bulgaariat, Türgit ja Kreekat hõlmaval alal, siis need on ELi ja selle liikmesriikide praegused probleemid, millele tuleb leida üldine, üleeuroopaline lahendus, et tugevdada tõhusalt nende välispiire ja Frontexit, näidata nõuetekohaselt ühenduse solidaarsust ning toetada Lõuna-Euroopa liikmesriike, kus sisserändajad maabuvad. Teemakohastes kõnelustes Schengeni kokkuleppe ajakohastamise kohta tuleb eespool nimetatud probleeme arvesse võtta.
<SPEAKER ID="340" NAME="Ivailo Kalfin" AFFILIATION="S&amp;D">
(BG) Lugupeetud juhataja, austatud volinik! Schengeni alasse kuulumine tähendab vastutuse võtmist. Bulgaaria ja Rumeenia tuleb vastu võtta, et nad saaksid koos teiste liikmesriikidega täita oma kohustusi, mis käsitlevad Euroopa piiri kaitsmist.
<P>
Tean, et Schengeni ala on praegu paljudes liikmesriikides tundlik teema ja põhjustab arvukalt avalikke arutelusid. Viimastel kuudel on selle tähtsus Põhja-Aafrikast pärit sisserändajate voo tõttu suurenenud. Tegelikult on isegi vanadel ja suurtel liikmesriikidel olnud raske sisserändajate tulvaga toime tulla.
<P>
Neid probleeme ei ole aga võimalik lahendada Bulgaaria ja Rumeenia ühinemise keelamisega. Hoopis vastupidi. Korrektne reaktsioon peaks suurendama väljarändepoliitika solidaarsuspõhimõtet ning panema kõiki liikmesriike võtma selle kohaldamise endale kohustuseks. Me ei peaks pakkuma mitte ainult võimalust, vaid nõudma Bulgaarialt ja Rumeenialt ka nende kohustuste ja ülesannete täitmist ELi välispiiril.
<P>
Volinik Malmström rääkis usaldusest. See ongi asja tuum. Mõlema riigi valitsusele tuleb anda võimalus võtta see väljakutse vastu ning tõestada, et nad suudavad edukalt kaitsta Euroopa piiri.
<SPEAKER ID="341" NAME="Rovana Plumb" AFFILIATION="S&amp;D">
Lugupeetud juhataja, head kolleegid! Tulin kuu aega tagasi autoga Brüsselisse ning Ungari piiril nägin pikka veoautode järjekorda. Mäletan, et lugesin need kokku ning neid oli 87. Need olid pärit Saksamaalt, Itaaliast, Taanist ja Ungarist ning vedasid kaupa, mida inimesed ootasid. Nad hilinesid menetluse tõttu, mida mujal ELis ei kohaldata.
<P>
Tahan rõhutada, kui oluline on Rumeenia ja Bulgaaria ühinemine selle määrava tähtsusega alaga. See on oluline kogu Euroopa jaoks, sest meil tuleb taastada Euroopa kodanike usaldus ELi ja selle institutsioonide vastu. Lugupeetud volinik! Ütlesite, et Schengen on suur kingitus kõikide Euroopa kodanike jaoks, kuid see on ka oluline vahend Euroopa suurema osaluse saavutamise jaoks.
<P>
Olen veendunud, et Euroopa Parlament võtab homme selle raporti vastu ning et nõukogu tegutseb selle kohaselt niipea kui võimalik.
<P>
(Aplaus.)
<SPEAKER ID="342" NAME="Csaba Sógor" AFFILIATION="PPE">
(HU) Lugupeetud juhataja! Carlos Coelho raportis on öeldud, et nii Rumeenia kui ka Bulgaaria on tõestanud, et on valmistunud asjakohaselt Schengeni acquis' sätete kohaldamiseks. Nende Schengeniga ühinemise kuupäev on aga endiselt teadmata, sest mõned liikmesriigid usuvad, et vaatamata mitme ELi institutsiooni korduvatele hinnangutele võib nende ühinemine põhjustada Schengeni süsteemile probleeme. Ehkki tunnistan, et Rumeenia kohtusüsteemil on puudusi, soovin juhtida kolleegide ja nõukogu esindaja tähelepanu asjaolule, et nende otsus mõjutab otseselt 30 miljoni ELi kodaniku igapäevaelu. Kontrolli kaotamine sisepiiridel on Euroopa lõimumise jaoks suur edusamm. Rumeenia ja Bulgaaria kodanikud ootavad õigustatult, et saaksid täieõiguslike ELi kodanikena hakata kasutama Schengeni acquis' hüvesid. Olen veendunud, et kogu Euroopa oleks tugevam, kui Bulgaaria ja Rumeenia ühineksid sellel aastal Schengeni alaga.
<SPEAKER ID="343" NAME="Katarína Neveďalová" AFFILIATION="S&amp;D">
(SK) Lugupeetud juhataja! Seisan täna siin selleks, et toetada selgelt Rumeenia ja Bulgaaria ühinemist Schengeni alaga.
<P>
Minu arvates kinnitab Carlos Coelho raport seisukohta, et need kaks riiki on täielikult valmis ning on täitnud kõiki tingimusi. Bulgaaria ja Rumeenia on kuulunud ELi neli aastat, kuid näib, et mõned kolleegid ei ole seda märganud. Mõned nende küsimused ja rassistlikud märkused kõnealuste riikide kohta panevad mind kui ELi kodanikku tõsiselt muretsema, sest kui räägime ebaseaduslikest sisserändajatest, kes pääsevad kuidagi meie territooriumile, viitame tegelikult ELi kodanikele ning nemad ei saa kindlasti olla ebaseaduslikud sisserändajad.
<P>
Minu arvates peaks kõik, kes neid tingimusi täidavad, saama võimaluse Schengeni alaga ühinemiseks. See on võrdõiguslikkuse aluspõhimõte, millele EL rajaneb, ning kes selle võimaluse andmise kahtluse alla seab, seab kahtluse alla ka ELi aluspõhimõtted.
<SPEAKER ID="344" NAME="Filiz Hakaeva Hyusmenova" AFFILIATION="ALDE">
(BG) Lugupeetud juhataja, austatud volinik, head kolleegid! Pärast Bulgaaria ühinemist ELiga on järgmine kauaoodatud sündmus ühinemine Schengeni alaga. Me ootame õiglast tegutsemist.
<P>
Kuna Bulgaaria ja Rumeenia on näinud palju vaeva ja suutnud imetlusväärselt hästi täita Schengeni tehnilisi kriteeriume, oleks nende vastuvõtmisega viivitamine vastuolus ELis kehtestatud eeskirjadega. ELis kehtestatud tingimused on kõikide jaoks ühesugused. Meie riikidele tuleb kohaldada neidsamu kriteeriume, mida teistele liikmesriikidelegi kohaldati. Vastupidine tegutsemine oleks diskrimineerimine.
<P>
Korruptsioon põhjustab probleeme paljudes liikmesriikides. Euroopa peab selle vastu võitlema koos, sest ELi kodanikest on neli viiendikku seisukohal, et korruptsioon on nende riigis suur probleem. Euroopal on probleeme väljarändajate arvu kasvuga. Meil tuleb leida nendele küsimustele ühised lahendused, kuid hoida samal ajal kinni oma väärtustest ja toetada põhimõtteid.
<SPEAKER ID="345" NAME="Lena Kolarska-Bobińska" AFFILIATION="PPE">
(PL) Lugupeetud juhataja! ELis on räägitud palju kriisist. Seni oleme rääkinud peamiselt majanduskriisist. Nüüd ütlevad inimesed Schengeni alas toimuva tõttu, et ohus ei ole mitte ainult majandus, vaid ka kodanike põhiõigused. Seepärast peame minu arvates pärast Itaalias, Prantsusmaal ja seejärel Taanis seoses Schengeni alaga aset leidnud sündmusi edastama selge sõnumi selle kohta, et Schengeni ala ei ole ohus, et me ei soovi seda süsteemi lõpetada, vaid tahame seda ala tugevdada ja laiendada, ning et me soovime väga, et Euroopa oleks avatud.
<P>
Peame näitama, et teame, kuidas kriisist üle saada. Tahan tänada volinikku selle eest, et kui Taani tahtis kehtestada piirikontrolli, väljastati väga kiiresti teatis ühise varjupaiga- ja sisserändepoliitika kohta. Nüüd on aga astutud veel üks samm. Rumeenia ja Bulgaaria vastuvõtmine Schengeni alasse ei ole pelgalt hääletamise küsimus. Küsimus seisneb selles, et peame seda tegema võimalikult kiiresti.
<SPEAKER ID="346" NAME="Ioan Mircea Paşcu" AFFILIATION="S&amp;D">
Lugupeetud juhataja! Schengeni ala on suure surve all. Kui arvestada Põhja-Aafrikast - mille demokraatlikke muudatusi EL soodustab - pärit sisserändajate praegust tulva, siis mõned riigid on palunud selle korralduse ajutist peatamist, milleks neile ka luba anti. Samal ajal on aga teised riigid otsustanud põhjustel, mis näivad kajastavat nende endi kitsaid huve taotlejate suhtes, kasutada ära asjaolu, et Rumeenia ja Bulgaaria ei kuulu veel Schengeni alasse, ning püüavad neid taas kord välja jätta.
<P>
Sellest tulenevalt muudeti mängu ajal reegleid nende kahe mängija kahjuks. Toetan raportis esitatud heakskiitvaid järeldusi ja kiidan autorit nende eest, ning kuigi võin mõista ka soovituse muutmise poliitilisi põhjusi - poliitika aluseks on lõppude lõpuks kompromiss -, ei saa ma mööda vaadata asjaolust, et uus tingimuslikkus võib põhjustada selle subjektiivset tõlgendamist. Loodan väga, et mul ei ole õigus.
<SPEAKER ID="347" NAME="Cristian Silviu Buşoi" AFFILIATION="ALDE">
(RO) Lugupeetud juhataja! Raport, mida täna arutame, on objektiivne ja õiglane ning selles tuuakse esile, et Rumeenia ja Bulgaaria on tehniliselt täiesti valmis Schengeni alaga ühinema. Peale selle võib Rumeeniat teatavast küljest tuua hea tava eeskujuks, millele on viidatud ka hindamisdokumentides.
<P>
Olen kindlalt veendunud, et Rumeenia ja Bulgaaria ühinemine nimetatud alaga ei avalda piiril valitsevale julgeolekuolukorrale kahjulikku mõju. Hoopis vastupidi - see suurendab eurooplaste usaldust Schengeni ala vastu. Tihti räägitakse vastastikusest usaldusest ning seda on nimetatud ka siinses arutelus. Kuidas me aga saame rääkida vastastikusest usaldusest, kui mõned liikmesriigid muudavad poole mängu pealt reegleid ning kehtestavad Schengeniga ühinemiseks uued kriteeriumid?
<P>
Põhjuseid, mida täna on esitatud Rumeenia ja Bulgaaria Schengeni alaga ühinemise vastu, ei võetud arvesse mitte ühegi teise Schengeni alaga varem ühinenud riigi puhul. Rumeenlased ja bulgaarlased ootavad vaid seda, et neid koheldakse võrreldes teiste riikidega õiglaselt ja et neid hinnatakse objektiivselt ning nendesamade kriteeriumite alusel. Euroopa Parlamendil tuleb nõukogule edastada selle suhtes selge sõnum ja nõuda konkreetse ühinemiskuupäeva kindlaksmääramist.
<SPEAKER ID="348" NAME="Petru Constantin Luhan" AFFILIATION="PPE">
(RO) Lugupeetud juhataja! Tahan tänada raportööri raporti eest, mis on praegusel juhul väga oluline, kuid mille koostamine oli samas väga keeruline, sest meil on Rumeenia ja Bulgaaria Schengeni alaga ühinemise suhtes väga vastakad seisukohad.
<P>
Head kolleegid! Tahan tänada teie seas ka kõiki neid, kes on mõistnud, et EL laieneb väärtuste alusel. Bulgaaria ja Rumeenia ühinemine Schengeni alaga on osa kohustusest, mille mõlemad riigid võtsid endale 2004. aastal seoses tingimuste täitmisega, mida on Euroopa Komisjoni hindamisaruannete kohaselt viimaks ka tehtud.
<P>
Küsisin täna kolleegilt, kes on pärit riigist, mis on meie Schengeni alaga ühinemise vastu, et millised on selle vastuseisu põhjused, sest näib, et tehnilised tingimused on täidetud. Põhjuseks olevat asjaolu, et tegemist on siseriiklikult väga vastuolulise poliitikaga. Niisugune olukord on vastuvõetamatu.
<SPEAKER ID="349" NAME="Nikolaos Salavrakos" AFFILIATION="EFD">
(EL) Lugupeetud juhataja! Usun, et ELi usaldusväärsuse aluseks on eeskirjade ühtne kohaldamine. Olen seisukohal, et kuna Rumeenia ja Bulgaaria on täitnud neidsamu eeskirju, mida täitsid teised lepinguga ühinenud riigid, tuleb ilmselgelt anda nõusolek Rumeeniale ja Bulgaariale Schengeni lepinguga ühinemiseks.
<P>
Mul on hea meel Carlos Coelho raporti ja tema ettepaneku üle, mille kohaselt tuleks Bulgaarial võtta lisameetmeid ning koostada konkreetne Kreekat ja Türgit käsitlev tegevuskava seoses ebaseadusliku sisserände probleemiga Kreeka ja Bulgaaria piiril. Kordan oma kindlat seisukohta, et vaja on läbi vaadata Dublin II määrus ning et Frontexi tegevamet peaks tegutsema Kreekas alaliselt.
<SPEAKER ID="350" NAME="Andreas Mölzer" AFFILIATION="NI">
(DE) Lugupeetud juhataja, austatud volinik! Nagu teame, ei ole Schengeni eesmärk edendada massilist sisserännet liikmesriikidesse sotsiaalkindlustussüsteemi eesmärgil ning liikumisvabadus ei tohi tuua kaasa kuritegevuse ja ebaseadusliku sisserände kasvu. Organiseeritud kuritegevuse vastast võitlust ja piirivalve parandamist tuleb lõppude lõpuks ELis rohkem väärtustada.
<P>
Kui Itaalia piiripolitsei julgeolekusüsteem ei vasta aruannete kohaselt kaugeltki Schengeni tavapärasele standardile, siis on karta, et ka uustulnukad Rumeenia ja Bulgaaria vähendavad peagi oma jõupingutusi.
<P>
Seepärast tuleb keelduda nimetatud riikide vastuvõtmisega kiirustamisest, sest sellest saaksid kasu peamiselt Ida-Euroopa ja ka Kaukaasia piirkonna organiseeritud kuritegevuse rühmitused. Usun, et varjupaigaprobleemide vastu võitlemisel on Taani võtnud endale kogu ELi hõlmavate eeskirjade suhtes teerajaja rolli. Sellepärast reageeriski komisjon tõenäoliselt nii jõuliselt avaldusele rangema piirikontrolli kohta järjest kasvava kuritegevuse ohjamiseks. Peame tegema selgeks, et ehkki Schengeni eeskirjade kohaselt peaksid sisepiirid olema avatud, on see võimalik vaid siis, kui välispiiri on tõepoolest turvaline.
<SPEAKER ID="351" NAME="Wim van de Camp" AFFILIATION="PPE">
(NL) Lugupeetud juhataja! Kõik, kes seda küsimust on jälginud, teavad, et Bulgaaria ja Rumeenia vastuvõtmine Schengeni alasse on Hollandis väga keeruline teema. Kuid meil on samuti kohustused ELi ees. Seda arvestades tahan küsida volinikult, et kuidas ühildub Schengeni kriteeriumite jõustamine korruptsioonipoliitika üldise kontrolliga? Hiljuti kuulsime, milline on olukord Bulgaaria ja Ukraina vahelise piiri kontrolliga, kui Bulgaaria ametnikele anti altkäemaksu, et nad lubaksid ületada ELi välispiiri inimestel, kellel siia asja ei ole.
<P>
Tahan esitada sama küsimuse, mis kolleeg Pirker: kuidas mõjutavad Schengeni kriteeriume sisulised kärped, mida Rumeenia politseivaldkonnas tehakse? Ametiühingutega seda arutatud ei ole. Milline on asjade praegune seis?
<SPEAKER ID="352" NAME="Monika Smolková" AFFILIATION="S&amp;D">
(SK) Lugupeetud juhataja! Bulgaaria ja Rumeenia on kolme aasta jooksul võtnud kõiki vajalikke meetmeid, et nad saaksid ühineda Schengeni alaga. Välispiiri julgeoleku tagamise kriteeriumite ja meetmete täitmine ei ole lihtne. Mõlemad riigid on seda teinud ning neil on õigus olla ühise Schengeni ala liikmed vaatamata asjaolule, et Euroopal on praegu probleeme Aafrikast pärit sisserändajate vooga.
<P>
Oluline on, et hindamiskomisjon, mille liikmed külastasid mõlemat riiki, kinnitas, et nii Rumeenia kui ka Bulgaaria täidavad Schengeni nõudeid.
<P>
Olen veendunud, et Euroopa Parlamendi liikmed kiidavad raporti heaks ning et ka nõukogu annab sellele seejärel oma kindla heakskiidu. Soovin, et Rumeenia ja Bulgaaria kodanikud kogeksid samasugust vaimustust, mida mina kogesin, kui 22. detsembril 2007. aastal, mil Slovakkia ühines Schengeni alaga, piirivärav eemaldati.
<SPEAKER ID="353" NAME="Anneli Jäätteenmäki" AFFILIATION="ALDE">
(FI) Lugupeetud juhataja! Schengeni ala laienemine hõlmab endas küll standardite täitmist, kuid ka usaldust. Bulgaaria ja Rumeenia taotlused esitati huvitaval ajal, mil EL on hakanud kahtlema vaba liikumise põhimõtetes.
<P>
Ka varem korraldati sisepiiridel kontrolli, kuid nende põhjuseks oli sellel ajal teatavate ürituste, näiteks spordiürituste - Euroopa jalgpalli meistrivõistlused või maailma meistrivõistlused - või teatavate tippkohtumiste toimumine. Nüüd korraldavad paljud Schengeni ala riigid politseikontrolli riiklike õigusaktide raames, näiteks Schengeni ala sisestel lendudel.
<P>
Arutelu on nüüd aga muutunud. Nüüd ei tuleks kontrolli teha mitte ainult tähtsate ürituste puhul, vaid nähtuse kui sellise pärast. Tegemist on tundliku teemaga, sest sellega seatakse kahtluse alla vaba liikumise põhimõte ja ...
<P>
(Juhataja katkestas kõneleja.)
<SPEAKER ID="354" NAME="Mariya Nedelcheva" AFFILIATION="PPE">
(BG) Lugupeetud juhataja! Avaldan Carlos Coelhole kiitust tasakaalustatud ja objektiivse raporti eest. See tekst ei kajasta mitte ainult seda, mida raportöör nägi oma Bulgaaria ja Rumeenia külaskäigul, vaid väljendab ka Euroopa Parlamendi soovi jääda Euroopa vaimule truuks. Teisisõnu näitab see veendumust, et Schengeni liikmesuse aluseks on ainult tehniliste kriteeriumite täitmine. See on tõesti nii.
<P>
Tehniline valmisolek, mille Bulgaaria ja Rumeenia on saavutanud tänu tublile tööle, on hea tulemus, ning tublit tööd teeme me ka täna siin. Nüüd tuleb meil homsel hääletusel edastada veenva häälteenamusega mitmetahuline sõnum.
<P>
Kõigepealt tuleb edastada sõnum nõukogule. Kui nõukogu tagab juurdepääsu asjakohasele teabele, peab viljakat dialoogi ja arvestab Euroopa Parlamendi seisukohta, siis ei näita ta mitte ainult head tahet teha meiega koostööd, vaid edastab ka jõulise sõnumi Euroopa väärtuste ühe kaitsja ning ka läbipaistva koostöö ja partnerluse kohta.
<P>
Jõuline sõnum edastatakse ka Bulgaaria ja Rumeenia kodanikele. EL annab neile sellega kinnituse, et kõiki liikmesriike koheldakse võrdselt, et kõigile kehtivad ühed ja samad eeskirjad ning et tulemusi arvestatakse ühtemoodi. Olen kindel, et nõukogu pöörab tähelepanu headele püüdlustele.
<SPEAKER ID="355" NAME="Nadezhda Neynsky" AFFILIATION="PPE">
(BG) Lugupeetud juhataja! Kõigepealt soovin tänada Carlos Coelhot põhjaliku raporti eest. Võtan sõna sellepärast, et mind häirivad häbitud katsed kasutada Bulgaaria ja Rumeenia juhtumit siseprobleemide lahendamiseks ja sisemistele hirmudele reageerimiseks.
<P>
Kui Bulgaariale ja Rumeeniale kehtinud viisanõuded kümme aastat tagasi kaotati, valitses samasugune hirm. Sellel ajal aga näitasid Euroopa juhid üles julgust ja kaugelenägelikkust, kusjuures Bulgaaria ja Rumeenia ei olnud isegi veel ELi liikmed. Nad ei eksinud.
<P>
Seepärast peame täna meeles pidama, et praeguse arutelu teemaks on eeskirjad, mis peavad kõikidele olema ühesugused, samuti liikmesriikidevaheline võrdõiguslikkus, mis on sätestatud Euroopa Liidu lepingus, ja ka Euroopa paljuräägitud solidaarsus - mis ei ole sugugi vähem tähtis.
<P>
Euroopa erineb kahtlemata suurel määral sellest, milline see oli 20 aastat tagasi. See ei tohiks kedagi üllatada. Kui aga Schengeni alal on kriis, siis see on eraldi arutelu teema. Kui see toob kaasa tingimuste muutmise, peavad need muutuma kõikide jaoks. Pidagem niisiis meeles, et suur arv ebaseaduslikke sisserändajaid ületab ...
<P>
(Juhataja katkestas kõneleja.)
<SPEAKER ID="356" NAME="Metin Kazak" AFFILIATION="ALDE">
(BG) Lugupeetud juhataja! Tahan avaldada kiitust raportöör Carlos Coelhole väga tasakaalustatud ja hea raporti eest. Sellele aitas kaasa siin saalis viibivate kolleegide üldine hoiak ja arusaam, mille kohaselt väärivad Bulgaaria ja Rumeenia kuulumist Schengeni alasse ning et neil on selleks täielik õigus.
<P>
Ilmselgelt ei tohiks probleeme kanda üle valdkondadesse, kus need puuduvad. Kõikides ELi liikmesriikides valitseb korruptsioon ja kuritegevus. Need probleemid õnnestub lahendada aga vaid siis, kui kõik 27 liikmesriiki tegutsevad selle nimel koos. Vastutust ja koormat ei tohiks panna vaid osale Euroopa riikidest.
<P>
Bulgaaria ja Rumeenia on tõestanud, et suudavad töötada ühinenud Euroopa nimel. Arvan, et nad on ka väärtuslikud Schengeni ala liikmed.
<SPEAKER ID="357" NAME="Traian Ungureanu" AFFILIATION="PPE">
Lugupeetud juhataja! Bulgaaria ja Rumeenia tõestasid, et suudavad tagada ELi piiri julgeoleku ning see on täielikult - ma kordan, täielikult - dokumenteeritud. Rumeenia ja Bulgaaria ametnikud vahistati muuseas korruptsiooni eest. Kas keegi siin Euroopa Parlamendis võib väita, et näiteks Hollandis korrumpeerunud ametnikku korruptsiooni eest ei vahistataks?
<P>
Teiseks ei võistelnud Rumeenia ja Bulgaaria selle nimel, et saavutada organisatsiooni Transparency International peaauhind. Nad sõlmisid õigusliku lepingu ja täitsid kõik selle kriteeriumid. Kui keegi püüab nüüd aga poole mängu pealt reegleid muuta, siis arvan, et see peaks ELi õiguse kohaselt olema ebaseaduslik ning üldise arusaama kohaselt on see igal juhul ebaõiglane.
<SPEAKER ID="358" NAME="Cecilia Malmström">
komisjoni liige. - Lugupeetud juhataja! Tänan teid selle väga kasuliku arutelu eest. Meil on tõepoolest selgelt vaja suurendada usaldust Schengeni süsteemi vastu ja usku sellesse, tugevdades selle juhtimist ja hindamismehhanismi - mille komisjon ammu enne jõule välja pakkus - sõltumatute ekspertide ja komisjoni suurema osaluse abil. Samuti on vaja suuremat läbipaistvust ning kaasata selleks Euroopa Parlament kõikidesse etappidesse. Meil tuleb parandada ka viivitamatu abi andmist liikmesriikidele, mis on mingitel põhjustel raskustesse sattunud ning meil tuleb täpsustada, millistel tingimustel tohib piirikontrolli taastada.
<P>
Seda kõike on vaja teha. Samuti peame võitlema korruptsiooni vastu ja suurendama seda võitlust. Olen nõus, et Bulgaarias ja Rumeenias on korruptsioon, kuid seda on kõikides liikmesriikides ning alles eile esitas komisjon aruande selle kohta, kuidas ta plaanib edendada võitlust korruptsiooni vastu. Mõningad teist ka viitasid sellele lahkelt.
<P>
Vahepeal tuleb meil aga tunnustada Bulgaaria ja Rumeenia suuri jõupingutusi Schengeni süsteemi tehniliste nõuete täitmise nimel. Need nõuded on väga selged ja läbipaistvad. Sellepärast tuleb nimetatud riikidele esitada selge tulevikuväljavaade ja raamistik selle kohta, mida neilt oodatakse, et liikmesriigid oleksid valmis neid Schengeni alasse vastu võtma.
<SPEAKER ID="359" NAME="Enikő Győri" LANGUAGE="HU">
Lugupeetud juhataja, austatud volinik, head parlamendiliikmed! Kõigepealt soovin tänada neid, kes kiitsid eesistujariigi Ungari jõupingutusi. Nendel viiel kuul on meie jaoks olnud oluline tunda teie pidevat toetust. Tänane arutelu on näidanud selgelt, et valdav enamik Euroopa Parlamendist toetab Rumeenia ja Bulgaaria ühinemist Schengeni alaga, sest neil on oma töö tehtud.
<P>
Viimasel viiel kuul oleme võidelnud - ja võitleme kuni meie eesistumise lõpuni - selle nimel, et seda selgelt näidata ja et nõukogu kinnitaks, et tehniliste standardite poolest on Rumeenia ja Bulgaaria valmis ühinema Schengeni alaga. Mõlemad riigid on teinud väga tublit tööd ning väärivad suurimat võimalikku tunnustust oma jõupingutuste eest. Arutelu ajal väljendasid paljud arvamust - nii need, kes on ühinemise poolt, kui ka need, kes on selle vastu või selle edasilükkamise poolt -, et selle teema märksõna on vastastikune usaldus. Olen sellega täielikult nõus ning eesistujariik Ungari on püüdnud kogu aeg usaldust luua.
<P>
Kuidas me seda teha oleme püüdnud? Pidasime pidevalt kõnelusi mõlema riigiga, jälgisime nende püüdlusi ja püüdsime aidata neil leida võimalusi saada jõupingutuste eest suuremat tunnustust. Samal ajal olime pidevalt ühenduses ka riikidega, mis olid Rumeenia ja Bulgaaria ühinemise suhtes kahtleval seisukohal. Seejärel püüdsime julgustada neid riike kandidaatriikidega suhtlema. Sellest tulenevalt võin teile öelda, et kulisside taga toimus pidev dialoog, et saavutada asjaosaliste suurem üksteise mõistmine ja usaldus. ELis on enamiku poliitikavaldkondade aluseks vastastikune usaldus. Ilmas selleta ei saaks liikmesriigid teha ühehäälsust nõudvaid poliitilisi otsuseid. See on aeganõudev protsess.
<P>
Meil on selle saavutamiseks kuus kuud aega. Loodan, et nende kuue kuu jooksul jõuame selleni, et liikmesriigid nõustuvad - mis peaks toimuma täpselt kahe päeva pärast -, et nimetatud riikidel on oma töö tehtud. Mis võib aidata suurendada vastastikust usaldust? Seda aitavad teha pidevad mõttevahetused, millest rääkisin. Kuid seda aitavad teha ka mõlemad kandidaatriigid, kui nad jätkavad oma jõupingutusi ja tõestavad jätkuvalt, et suudavad kaitsta ELi välispiiri. Nende kahe riigi senine tegutsemisviis, sealhulgas väga hea võimekus, kiirus ja rütm, peab jätkuma ka lähitulevikus.
<P>
Samal ajal olen aga veendunud, et koostöö- ja kontrollimehhanism - tuntud mehhanism, mille kohta komisjon avaldab juulis aruande, milles käsitletakse neidsamu teemasid, mida täna arutati - võib olla abiks, isegi kui ametlikult ei ole see osa Schengeni tingimustest. Komisjon väljastab tunnistuse, mis käsitleb võitlust organiseeritud kuritegevuse ja korruptsiooni vastu. Oleme võidelnud kogu aeg selle tingimuseks seadmise vastu, kuid see toetab kahtlemata vastastikuse usalduse suurendamist. Olen veendunud, et heakskiitev hinnang koostöö- ja kontrollimehhanismile aitab kaasa ka heakskiitva poliitilise otsuse tegemisele Schengeni ala laiendamise kohta.
<P>
Kui te küsiksite minult, kuidas suhtutakse ükskõik millisesse vastuvõtmisse Schengeni alasse, siis me kõik teame, et ei saa öelda, et EL hoiak oleks praegu just soosiv selle suhtes. Seda näitavad ilmekalt mitu tänases arutelus esitatud märkust. Mõned toovad esile näiteks seda, et kui Rumeenia ja Bulgaaria Schengeni alaga ühinevad, hakkavad romad nendest riikidest välja liikuma. Tahan öelda selgelt välja, et liikumisvabadus on ELi aluspõhimõte, see on jõus ja kehtiv ning sellele rajanevad meie poliitikavaldkonnad. See õigus kehtib praegu Rumeenia ja Bulgaaria romade kogukonnale samamoodi nagu kõikidele teistele kogu ELis. Kõik saavad liikuda vabalt, sest viisanõuet ei ole ja kui keegi soovib lahkuda, saab ta seda teha igal ajal.
<P>
Olen aga väga uhke asjaolu üle, et Ungari eesistumise ajal koostati romasid käsitlev strateegia, milles määratakse selgelt kindlaks iga liikmesriigi kohustused selle keerulise saatusega kogukonna suhtes. Käsitleda tuleb probleemi põhjusi: kui tagame neile paremad töö- ja õppimisvõimalused, väheneb ka asjaomane ELi sisene rändesurve. Lubage mul esitada veel üks tähelepanek: kui keegi tahab jätta kõige kaitsetumad ilma meie põhiõigustest ja -vabadustest, on need ohus meie kõigi jaoks.
<P>
Ja lõpetuseks - Schengeni süsteemi käimasolev hindamine, mida on arutatud samuti pikka aega. Tahan öelda, et eesistujariik Ungari on öelnud juba algusest peale väga selgelt - ning usub sellesse ka edaspidi -, et Schengeni laienemise küsimus tuleb kindlalt eraldada küsimusest, mis käsitleb Schengeni süsteemi hindamise viisi. Ärgem ajagem neid kahte segi. Peame säilitama acquis' seoses liikumisvabadusega ning kasutama olemasolevaid vahendeid paremini, et tagada näiteks parem vastastikune kontroll meie välispiiril. Seepärast teeme tööd Frontexit käsitleva määrusega ning püüame vähendada Põhja-Aafrikast tulenevat rändesurvet kohalike põhjuste käsitlemise abil. Seepärast on meil naabruspoliitika ning teeme tööd selle nimel, et suurendada Euroopa Investeerimispanga laenuvõimekust. Oleme jõudnud viimasesse etappi. Teiega kokkuleppe saavutamist takistab vaid üks õiguslik probleem - tavapärane delegeeritud õigusakti probleem. Alles pärast seda vaatame läbi Schengeni süsteemi ja kaalume, kuidas seda kohandada või parandada, sest näeme, et sellega on probleeme, kuid tehkem asju õiges järjekorras.
<P>
Lugupeetud juhataja, head parlamendiliikmed! Loodan, et kahe päeva pärast toimuval justiits- ja siseasjade nõukogu kohtumisel võtame vastu olulise otsuse nii laienemise kui ka Schengeni süsteemi kontrolliaspektide kohta, kuid siiski nii, et sealjuures oleks tagatud meie kodanike liikumisvabadus.
<SPEAKER ID="360" NAME="Carlos Coelho" LANGUAGE="PT">
Arutelu ajal ütles üks meie kolleeg, et Rumeeniale ja Bulgaariale loa andmine Schengeni alaga ühinemiseks oleks lapsik otsus. Ma ei nõustu sellega mitte mingil juhul. Usun, et peale täiskasvanuks saamist hindame me mõistlikke põhjendusi ning kui oleme haritud, mõistame, kui mõistlik põhjendus on õiglane. Õiglase tegutsemise korral ei saa me kompromiteerida ennast topeltstandarditega.
<P>
Meil tuleb küsida, kas Bulgaaria ja Rumeenia täidavad Schengeni alaga ühinemise tingimusi või mitte. Kui täidavad, peaksid nad saama ühineda. See on täiesti õiguspärane, et nende kodanikke peetakse täieõiguslikeks ELi kodanikeks. Bulgaaria ja Rumeenia inimesed ei tohiks langeda populistliku retoorika ohvriks.
<P>
Teame, et Schengeni puhul ei ole kõik nii nagu olema peaks. Seepärast pooldame uut Schengeni hindamissüsteemi, et saaksime teha kindlaks probleemid, neile reageerida ja teha otsuseid, kui probleeme ei lahendata. Schengeni uut hindamissüsteemi käsitlevad arutelud ei saa aga hoida Bulgaaria ja Rumeenia inimesi selle õigusloomeprotsessi pantvangis. Need on erinevad protsessid ja kummalgi neist on oma tempo.
<P>
Lugupeetud nõukogu eesistuja! Tänan teid väga, et rääkisite Portugalist ja Schengeni infosüsteemi "üks kõigi, kõik ühe eest" põhimõttest, mis on lihtsustanud paljude riikide, sealhulgas teie riigi, ühinemist Schengeni alaga. Tänan, et seda meile meelde tuletasite ja lahkelt mainisite. Soovin, et nõukogule esitataks kokkuvõte sellest arutelust ning loodan, et ka ülevaade meie homsest hääletusest, mis on - ma usun - väga inspireeriv. Loodan, et nõukogu mõistab, et kui Euroopa kodanikke esindav kogu pooldab suure häälteenamusega Bulgaaria ja Rumeenia ühinemist - mida ma loodan, et ta teeb -, siis nõukogu järgib meie eeskuju võimalikult kiiresti.
<SPEAKER ID="361" NAME="Juhataja">
Head kolleegid! Arvestades Euroopa Parlamendi liikmete heatahtlikke märkusi ja hinnanguid, mis nad täna siin esitasid, ning ka komisjoni ja nõukogu hinnanguid, siis usun, et võime peagi Bulgaariat ja Rumeeniat õnnitleda.
<P>
Arutelu on lõppenud.
<P>
Hääletus toimub 8. juunil 2011.
<SPEAKER ID="363" NAME="Elena Oana Antonescu" LANGUAGE="RO">
Ehkki selleks vajadust ei olnud, tõestasid Rumeenia ja Bulgaaria järjekordselt, et suudavad võtta kõiki vajalikke meetmeid, et tagada ELi idapiiril julgeolek märkimisväärsel tasemel. Arvestades Rumeenia rahalisi, tehnilisi, institutsioonilisi ja halduslikke jõupingutusi Schengeni alaga ühinemise nimel, arvan, et lähitulevikus tuleb anda sellele teemale heakskiitev hinnang ning määrata kindlaks nimetatud alaga ühinemise konkreetne kuupäev.
<P>
Olukorda ei tohiks muuta, muutes poole pealt reegleid, suurendades euroskeptilist retoorikat ning lisades eraldi teema, mis käsitleb vajadust kontrollida ebaseaduslikku sisserännet. Tehniliselt on Rumeenia rohkem valmis kui ei kunagi varem kaitsma ELi idapiiri.
<P>
Topeltstandardite kohaldamine teatavate parameetrite hindamisel ei ole ELi projekti väärtuslik ja sellele iseloomulik omadus. Usun kindlalt, et kui Rumeenia on Schengeni alaga lõimunud, näitab ta kõikidele liikmesriikidele, kui tõsiselt ja rangelt suudab ta tagada julgeoleku idapiiril. Saavutatud tulemused veenavad kogu Euroopat, et ta on edukalt parandanud kogu ELi julgeolekut.
<SPEAKER ID="364" NAME="Vilija Blinkevičiūt" LANGUAGE="LT">
Liikumisvabadus on ELi kodanike jaoks ELi üks tähtsamaid väärtusi. Schengeni ala iseloomustab osalevate riikide vahelistel piiridel piirikontrolli puudumine ning liikumisvabadus nimetatud alal. Seepärast peame austama eranditult kõikide ELi kodanike õigust vabalt liikuda. Kui Bulgaariale ja Rumeeniale kohaldatakse Schengeni alaga ühinemisel rohkem kriteeriume kui teistele ELi liikmesriikidele, siis me kohaldame topeltstandardeid. Peame vältima topeltstandarditel põhinevat süsteemi, mis on kandidaatriikide suhtes väga range ning Schengeni alasse kuuluvate riikide suhtes väga leebe. Schengeni acquis'd käsitlevad eeskirjad peavad olema kõikidele riikidele samad ning hindamissüsteemi aluseks peab olema eeldus, et eeskirju tuleb täita pidevalt, mitte ainult ühinemise ajal. Schengeni alaga ühinevad riigid peavad täitma jätkuvalt kõiki julgeolekunõudeid, sest Schengeni ala julgeolek oleneb tõepoolest sellest, kui rangelt ja tõhusalt korraldab iga liikmesriik kontrolli oma välispiiril ning kui kvaliteetselt ja kiiresti Schengeni infosüsteemi kaudu teavet jagatakse. Seepärast on sisepiiril kontrolli kaotamiseks vaja kõikidel liikmesriikidel teha võimalikult tihedat koostööd ning võtta vajalikke meetmeid, eriti rändevoogude suurenemise korral, sest Schengeni ala julgeolek oleneb sellest, kui rangelt ja tõhusalt korraldab iga liikmesriik kontrolli oma välispiiril.
<SPEAKER ID="364" NAME="Kinga Göncz" LANGUAGE="HU">
Euroopa Komisjoni hinnangu kohaselt on Rumeenia ja Bulgaaria valmis Schengeniga ühinema ning seepärast tuleb nõukogul teha viivitamatult otsus nende kahe riigi vastuvõtmiseks. Me ei saa kohaldada topeltstandardeid, sest see kahjustaks ELi usaldusväärsust, ega kehtestada ka uusi tingimusi. Schengeni alaga ühinemine ja piiride kaotamine on samm, mida kodanikud hindavad ELi acquis' puhul kõige enam. Euro kõrval on see samuti üks ELi sümboleid. Liikumisvabadus on üks ühisturu edukuse määravaid tegureid. Mõistagi on vaja kaitsta tulemuslikult ELi välispiiri, kuid selle saavutamiseks ei tule mitte jätta välja liikmesriike, kes selleks valmis on, vaid tuleb kehtestada pidev ja läbipaistev Schengeni kontrollimehhanism, mis aitab koos ühise Euroopa rändepoliitika ja liikmesriikidevahelisel solidaarsusel põhineval pagulaspoliitikaga leida vastuse mitmele lahtisele küsimusele. Seepärast palun nõukogul liikuda nende valdkondadega edasi võimalikult kiiresti.
<SPEAKER ID="365" NAME="Iosif Matula" LANGUAGE="RO">
Rumeenia on valmis kaotama maa-, mere- ja õhupiiril sisepiiri kontrolli. Peale külaskäike kohapeale ja tehnilisi hindamisi tegid nii Euroopa Parlamendi määratud raportöör kui ka eksperdirühm järelduse, et Rumeenia täidab Schengeni alaga ühinemise kriteeriume, mida ta kohustus täitma 2005. aastal allkirjastatud ühinemislepinguga. Kõik varem tuvastatud puudused on kõrvaldatud. Mõnes valdkonnas võib minu riiki seada koguni hea tava eeskujuks. Mis puudutab mõningate Euroopa Parlamendi liikmete vastuväiteid, siis soovin juhtida tähelepanu sellele, et need on seotud teemadega, millel puudub otsene seos Schengeni acquis'ga ja seega ei saa neid kasutada Rumeenia ühinemist takistavate põhjustena. Mõistan küll teatavate kolleegide muret ELi välispiiri turvaliseks muutmise pärast, eriti kuna teatavaid riike võib pidada arvukate sisserändajate meelissihtkohaks. Peaksin teile aga meelde tuletama, et ELi eeskirjad peavad kõikide liikmesriikide jaoks olema ühesugused ning neid ei saa poole pealt muuta, sest see kujutaks endast Rumeenia kodanike diskrimineerimist. Arvestades heakskiitvat tehnilist hinnangut, siis justiits- ja siseasjade nõukogul tuleb anda roheline tuli Rumeenia lõimimiseks Schengeniga alates selle aasta sügisest.
<SPEAKER ID="365" NAME="Franz Obermayr" LANGUAGE="DE">
Kui seda raportit uskuda, siis on kogu olukord täpselt nii kuis peab ning Rumeenia ja Bulgaaria on näidanud, et on piisavalt valmis kohaldama kõiki Schengeni eeskirju. Kuid meie seast need, kes on tutvunud Europoli 2011. aasta organiseeritud kuritegevuse ohtude hinnanguga, küsivad endalt, kas kodanikuvabaduste, justiits- ja siseasjade komisjon on kurt ja pime ning milleks me üldse tegeleme Europoliga, kui me lihtsalt eirame tema hoiatusi. Europoli aruande kohaselt on Rumeenia ja Bulgaaria uimasti ja relvade salakaubaveo ning inimkaubanduse transiidiriigid. Organiseeritud kuritegelikud rühmitused, mis on järjest mitmerahvuselisemad, tegutsevad äärmiselt vägivaldselt. Paljudel liikmetel on poolsõjaline taust. Europoli aruandes on nende rühmituste kohta öeldud nii: "Nad püüavad laiendada oma huve ELi ning võivad kasutada ära võimalusi, mida annab Bulgaaria ja Rumeenia võimalik ühinemine Schengeni alaga." Europoli direktor Rob Wainwright ütles ühes intervjuus, et Bulgaaria ja Rumeenia võimalikku ühinemist ja Ukrainale kehtiva viisakorra lihtsustamist on võimalik vaadelda kui uut võimalust organiseeritud kuritegevusele. Oleme oma kodanike nimel kohustatud võtma Europoli hoiatusi tõsiselt. Schengeni leping on avanud organiseeritud kuritegelikele rühmitustele ja ebaseaduslikele sisserändajatele juba kõik teed Euroopasse. Seepärast on vaja süsteemi kõigepealt kiiremas korras parandada, enne kui seda laiendame.
<SPEAKER ID="366" NAME="Debora Serracchiani" LANGUAGE="IT">
Tänan raportöör Carlos Coelhot suurepärase raporti eest, mis on kooskõlas Schengeni lepingu rakendamist käsitleva hiljutise aruteluga. Tõhus kontroll meie välispiiril on tähtis tegur, sest Schengeni ala julgeolek sõltub sellest, kui tõhusalt iga liikmesriik oma välispiiri kontrollib. Ehkki mõningaid probleeme veel on, tõestasid Rumeenia ja Bulgaaria, et on piisavalt valmis kohaldama kõiki Schengeni acquis' sätteid. Oleme pikka aega arutanud nende kahe riigi ametiasutuste tegeliku tõhususe ning korruptsiooni taseme üle nendes riikides, kuid sellele vaatamata usun, et Schengeni acquis' sätete kohaldamises ei peaks seda arvestama. Otsuse tegemiseks piisab sellest, kui arvestada piirikontrolli tõhusust ja politseijõudude ettevalmistust, nagu teiste liikmesriikide puhul. Lisanõuete esitamine kujutaks endast diskrimineerimist, mida varem ei ole esinenud - isegi mitte pärast 2007. aastal toimunud suurt laienemist.
<SPEAKER ID="367" NAME="Adrian Severin" AFFILIATION="NI">
kirjalikult. - Tegelikult seisneb küsimus selles, kas kõiki ELi kodanikke koheldakse vaatamata nende kodakondsusele võrdselt ja kas neile tagatakse võrdne juurdepääs ELi põhiõigustele. Üleilmse majanduskriisi taustal kogeb EL ka demokraatia- ja solidaarsuskriisi. Näeme Euroopa renatsionaliseerimist. Sellega seoses tekitas arutelu Rumeenia ja Bulgaaria ühinemise kohta Schengeni alaga teravaid reaktsioone, mille aluseks olid väljamõeldud põhjendused ja topeltstandardid.
<P>
Küsimus ei ole tehnilistes külgedes või ELi välispiiri turvalisuses ega ka veel sisserändes või kohtusüsteemi tõhususes. Tegemist on Euroopa strateegilist laadi poliitilise probleemiga. Küsimus on ka ELi ühtekuuluvuses. Meie idapiiri valmisoleku puudumisest rääkimine on meie lõunapiiri läbilaskvust arvestades lihtsalt naeruväärne. Riiklike poliitiliste tegevuskavade edendamine ELi Bulgaaria ja Rumeenia päritolu kodanike püüdluste arvelt on ennekuulmatu. Vajame küll paremini kaitstud piiri, paremat rändepoliitikat, paremat haldussuutlikkust ja ausaid avalikke teenistujaid, kuid see eeldab ELi suuremat osalust, mitte väiksemat. Üks õige samm selle suunas oleks Schengeni ala viivitamatu laiendamine, et kaasata sellesse Rumeenia ja Bulgaaria.
<SPEAKER ID="368" NAME="Kristian Vigenin" LANGUAGE="BG">
Võime kindla veendumusega öelda, et Bulgaaria ise - või õigemini Bulgaaria kodanikud - ei kujuta endast ei otseselt ega kaudselt ohtu Schengeni ala julgeolekule, korrale ja rahule. Meie riik on täitnud kõiki tehnilisi, välispiiri kontrolliga seotud kriteeriume, ehkki ta tegi seda hilinemisega.
<P>
Valitsev usaldamatus viitab aga sellele, et kontrollimeetmete rakendamine võib põhjustada tõsiseid häireid. Seda usaldamatust kajastavad Euroopa Komisjoni aruanded koostöö- ja kontrollimehhanismi kohta, Europoli aruanded ja mitme liikmesriigi vanemate esindajate avaldused. Kuna salakaubanduse kasv ja mitteametlik majandus on enneolematult suur ning valitseb korruptsioon ega suudeta tulla toime organiseeritud kuritegevusega, ei ole meil mitte mingisugust põhjust ärrituda sellepärast, et meie liikmesust takistatakse lisatõketega.
<P>
Euroopa Parlament peab võtma vastu põhimõttelise otsuse, mille kohaselt ei saa poole pealt muuta mängu reegleid. Ametlike nõuete kohaselt on Bulgaaria ja Rumeenia valmis ühinema Schengeni alaga ning Euroopa Ülemkogu peab tegema seda pooldava otsuse niipea, kui võimalik. Loodan, et Carlos Coelho raport kiidetakse heaks suure häälteenamusega, mis edastab liikmesriikidele selge poliitilise sõnumi.
<P>
(Istung katkestati mõneks hetkeks.)
