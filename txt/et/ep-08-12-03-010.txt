<CHAPTER ID="010">
Tööplaan
<SPEAKER ID="017" NAME="Juhataja">
Käesoleva osaistungjärgu päevakorra projekti lõppversioon, mille koostas esimeeste konverents oma neljapäeva, 20. novembri 2008. aasta koosolekul kooskõlas kodukorra artiklitega 130 ja 131, on välja jagatud. Taotletud on järgmisi muudatusi päevakorra projektis.
<P>
Kolmapäev
<P>
Euroopa Ühendatud Vasakpoolsete / Põhjamaade Roheliste Vasakpoolsete liitfraktsioon ning Roheliste / Euroopa Vabaliidu fraktsioon teevad ettepaneku lükata edasi hääletus Véronique De Keyseri raporti üle Iisraeli Riigi osalemise kohta ühenduse programmides ja hääletus samateemalise arutelu lõpus esitatud resolutsiooni ettepanekute üle.
<SPEAKER ID="018" NAME="Francis Wurtz" LANGUAGE="FR">
Austatud juhataja! Meie taotlus põhineb väga selgel asjaolul, mis on kõigile teada. Mai lõpus sõitis Euroopa Parlamendi ametlik delegatsioon, milles olid esindatud kõik fraktsioonid, Iisraeli ja külastas Palestiina alasid, sealhulgas Gaza sektorit.
<P>
Selle põhjal, mida delegatsiooni liikmed kohapeal nägid, võtsid nad visiidi lõpus ühehäälselt vastu avalduse. Avalduses öeldakse järgmist:
<P>
"Me oleme veendunud, et kui ei ilmne tõsiselt võetavaid hea tahte märke, mille väljenduseks on olukorra reaalne paranemine kohapeal, ei ole aeg veel küps Euroopa Liidu ja Iisraeli vaheliste suhete viimiseks kõrgemale tasemele.”
<P>
(FR) Sellest ajast peale ei ole ilmnenud ühtki sellist märki, pigem vastupidi. Seepärast arvame, et nõukogu soovituse poolt hääletades edastaksime väga vale sõnumi.
<P>
Minu fraktsioon teeb ettepaneku lükata see hääletus edasi, kuni Iisraeli poliitikas ja kohapeal ilmneb tõendeid nende märkide kohta, mida Euroopa Parlamenti esindanud delegatsioon mõned kuud tagasi üksmeelselt nõudis.
<SPEAKER ID="021" NAME="Daniel Cohn-Bendit">
fraktsiooni Verts/ALE nimel. - (DE) Austatud juhataja, daamid ja härrad! Mõnikord peame tegema väga raskeid otsuseid. Ma arvan, et Iisraeli ja Palestiina küsimuses on vaidlus Euroopas - siin saalis - alati väga komplitseeritud.
<P>
Otsuseid vastu võttes peame tegelikult alati silmas pidama kaugemat eesmärki. See oleks katastroof, kui Euroopa Parlament hääletaks Iisraeli ja Euroopa Parlamendi vaheliste sidemete tugevdamise ettepaneku vastu. Ma kordan: selle ettepaneku vastu hääletamine oleks katastroof. Kuid samas oleks hukatuslik hääletada ka selle poolt, sest me kõik teame, kui raske ja delikaatne olukord on. Ma viibisin Iisraelis 14 päeva tagasi ja nägin oma silmaga, et nii iisraellased kui ka palestiinlased on tõepoolest viimase piirini viidud. See oleks katastroof, kui me suurendaksime iisraellaste rahulolematust, öeldes "ei”. Ja samavõrd halb oleks suurendada palestiinlaste rahulolematust, öeldes "jah”. Seetõttu olgem arukad ja lükakem hääletus edasi. Sest meil on veel vaja arutada ja ka tegutseda. Vahel on arukam arutelu rahulikult jätkata, mitte teha emotsionaalselt ja kiirustades otsus, mis tekitab ühes või teises pooles masendust või rahulolematust.
<P>
Meil, Euroopal, on vahendajaroll ja me peame selle säilitama. Seetõttu teeme ettepaneku lükata hääletus edasi. Mõnikord tähendab arukas käitumine ootamist.
<SPEAKER ID="022" NAME="José Ignacio Salafranca Sánchez-Neyra">
PPE-DE fraktsiooni nimel. - (ES) Austatud juhataja! Ma pean selle küsimusega seoses mainima, et Euroopa Parlamendi väliskomisjon, sealhulgas raportöör Véronique De Keyser, hääletas ülekaalukalt proua De Keyseri raporti poolt.
<P>
Me mõistame seda suurt muret, mida Euroopa Parlament tunneb Palestiina rahvale osaks saavate alanduste ja kannatuste pärast, ja me ütlesime seda eile ka Iisraeli välisministrile, kui ta kohtus väliskomisjoniga.
<P>
Kuid, austatud juhataja, just seetõttu oleme veendunud, et Euroopa Parlament peab võtma seisukoha - kõigepealt resolutsiooni vormis. Ma võin teatada, et minu fraktsioon nõustub vasakpoolsete muudatusettepanekutega, mis käsitlevad suhete loomist. Härra Wurtz, küsimus ei ole Iisraeliga suhete kõrgemale tasemele viimises, vaid hääletamises resolutsiooni poolt ja nõusoleku poolt, mille Euroopa Parlament peab talle aluslepingutega antud volituste alusel andma komisjoni ja 27 liikmesriigi alustatud läbirääkimistele.
<P>
Lugupeetud juhataja, seepärast arvame, et Euroopa Parlament peab võtma kindla seisukoha Lähis-Idas rahu saavutamise poolt ning andma oma nõusoleku teadus- ja tehnoloogiaalase koostöö lepingule Iisraeliga. See teema peab niisiis jääma selle istungjärgu päevakorda, nagu otsustas ka fraktsioonide esimeeste konverents.
