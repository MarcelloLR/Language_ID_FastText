<CHAPTER ID="006">
Juhtimine ja partnerlus ühtsel turul - Ühtne turg Euroopa kodanikele - Ühtne turg ettevõtluse ja majanduskasvu edendajana - Riigihanked (arutelu jätkamine)
<SPEAKER ID="031" NAME="Othmar Karas" LANGUAGE="DE">
Lugupeetud juhataja, volinik Barnier! Tänan teid meile antud teabe eest. Lissaboni leping on kehtinud nüüd kaks aastat ning esimest korda on Euroopa sotsiaalmudeliks jätkusuutlik sotsiaalne turumajandus. See võib anda meile võimaluse astuda Euroopas suure sammu majandus- ja sotsiaalse liidu suunas. Ühtse turu idee peab rajanema sellele põhimõttele.
<P>
Ühtne turg on olnud olemas 20 aastat, kuid ei ole veel lõpule viidud. Meil on Euroopa 2020. aasta strateegia, mida me ei saa ilma ühtse turu toetuseta ellu viia, ning me arutame finantsperspektiivi, mis kehtib kuni 2020. aastani. Kui selle raames ei suurendata aga vahendeid poliitiliste projektide jaoks, mis käsitlevad konkurentsivõimet, majanduskasvu, tööhõivet ja sotsiaalset solidaarsust, ei saa me Euroopa 2020. aasta strateegia ideed ega selle eesmärke täielikult täita.
<P>
Euro muudab ühtse turu koduturuks. Ühtne turg on majanduskasvu ja tööhõive jaoks hädavajalik. Kõik, mis tugevdab ühtset turgu, parandab Euroopa konkurentsivõimet ja seega ka tema sõltumatust. Sellepärast on mul hea meel selle algatuse üle, sest see on olulisim samm, mida EL saab astuda. Küsimus seisneb VKEdele kapitalile juurdepääsu võimaldamises. Peame tagama, et VKEdele antav rahaline toetus ei seisneks ainult krediidi tagamises ja laenuvõimaluste edendamises. Peame vaatama ka teisi käsitlusviise.
<P>
Meil tuleb toetada riskikapitalifonde, projektivõlakirju ja e-kaubandust, võidelda piraatluse vastu tõhusamalt, luua ettevõtete ühtne tulumaksubaas, reguleerida riigihankeid ning viia ellu neli vabadust: tagada isikute, kaupade, teenuste ja kapitali vaba liikumine. Meil kõigil on vaja palju teha. Lugupeetud volinik, tänan teid selle algatuse eest.
<SPEAKER ID="032" NAME="Evelyne Gebhardt" LANGUAGE="DE">
Lugupeetud juhataja! Loodan väga, et need 200 hädasolijat on võimalik päästa, sest tegemist on väga olulise küsimusega. Tänan, et teavitasite meid sellest.
<P>
Lugupeetud volinik, austatud minister, head kolleegid! Lissaboni lepingu artikkel 3, milles on sätestatud sotsiaalse turumajanduse põhimõtted, esindab uut käsitlusviisi ja tulevast uut poliitilist ülesannet. Nüüd tuleb meil mõistagi see ülesanne lõpule viia. Oleme oodanud seda viimased kaks aastat. Olen rahul, et Euroopa Komisjon astus esimese sammu selles suunas. Samuti olen rahul, et meil, Euroopa Parlamendi sotsiaaldemokraatide ja demokraatide fraktsiooni liikmetel õnnestus pärast rasket võitlust tagada, et Euroopa Parlamendi seisukoht hõlmab ka sotsiaalklauslit, kui me täna selle teema üle hääletame.
<P>
Tegemist on väga tähtsa küsimusega, sest see on sotsiaalse ühtekuuluvuse alus ja võimaldab meil teha nii, et ELi elanikud peaksid ühtset turgu sotsiaalseks elemendiks. See on möödapääsmatu, kui soovime taastada Euroopa kodanike usalduse ELi poliitilise süsteemi vastu. Komisjon peab lõppude lõpuks tunnistama sotsiaalsete õiguste otsustavat tähtsust ühtsel turul ning keskenduma Euroopa õigusaktide sotsiaalsele mõjule. Sellepärast peabki Euroopa Parlament tuletama komisjonile veel kord meelde Lissaboni lepingus sätestatud sotsiaalklauslit.
<P>
Soovin tänada volinik Barnier'd kinnituse eest, et ta arvestab ja järgib seda põhimõtet. Ta võib loota meie, Euroopa Parlamendi sotsiaaldemokraatide ja demokraatide fraktsiooni liikmete täielikule toetusele. Lugupeetud volinik! Sotsiaalklausel tähendab mõistagi ka seda, et töötajate lähetamise direktiiv vaadatakse sellest lähtuvalt läbi. Samuti peavad liikmesriigid hakkama austama õigust töötada ja streikida ning käsitlema küsimusi, mis inimestele tõepoolest muret valmistavad. Need õigused tuleb kaasata ELi ühtse turu poliitikasse ilma igasuguste piiranguteta. Just see valmistab meile, sotsiaaldemokraatidele, muret. Kui ühtse turu arendamises seda arvestatakse, anname teile oma toetuse ning ELi poliitika liigub õiges suunas.
<P>
Sellega seoses muutuvad oluliseks mõistagi ka muud küsimused. Kutsekvalifikatsioonide tunnustamine, Euroopa kutsekaart ja pensionide täielik läbipaistvus ELis on kõik teemad, mis huvitavad Euroopa kodanikke ja mis tagavad, et ühtse turu keskmes oleksid inimesed. Just see on meie, sotsiaaldemokraatide põhimõte. Majandus peab teenima inimeste huve, mitte vastupidi. Kui me seda põhimõtet järgime, oleme õigel teel.
<SPEAKER ID="033" NAME="Morten Løkkegaard" LANGUAGE="DA">
Lugupeetud juhataja! Tahan tänada raportööri ja variraportööre tubli koostöö eest raportite koostamisel. Tegime koos head tööd ning mul on hea meel, et lõpuks nõustus Sotsiaaldemokraatide ja demokraatide fraktsioon Euroopa Parlamendis minema kompromissile. Kui meil ei oleks õnnestunud saavutada kuldset keskteed nende raportitega, oleks see olnud veider.
<P>
Soovin nimetada kolme punkti, mis on raportis, millega mina töötasin, s.o juhtimise ja partnerluse kohta ühtsel turul, Euroopa Demokraatide ja Liberaalide Liidu fraktsiooni jaoks meelepärane.
<P>
Esimene eesmärk, mille lisasime, oli see, et ELi riigipead ja valitsusjuhid peavad hakkama täitma selle valdkonna poliitikas juhtrolli. See on tulemuste ja vajaliku tähtsuse saavutamise vaieldamatu eeltingimus.
<P>
Teiseks kehtestasime vajaduse jälgida, et selle valdkonna õigusakte rakendataks korrektselt ja õigel ajal. See oli suur probleem teenuste direktiivi puhul ja loodame mõistagi, et see tulevikus ei kordu.
<P>
Ja viimane punkt käsitleb alternatiivset vaidluste lahendamise võimalust, mida tuleb hakata ELi tasandil edendama ja seda eriti nende tarbijate jaoks, kes ostavad interneti vahendusel. Asjaolu, et e-kaubanduse valdkonda käsitletakse, kujutab endast samuti edusammu ja sellega seoses tuleb esile tuua, et võtsime äsja vastu tarbijaõigusi käsitleva direktiivi, mille siht on sama ning seega on see järjekordne samm õiges suunas.
<P>
Lõpetuseks soovin pöörduda volinik Barnier' poole palvega, et nüüd, kui seda ühtse turu suurt meetmekogumikku hakatakse menetlema, parandataks ka sellest teavitamist. Seniste kogemuste põhjal võime öelda, et mis puudutab teavitamist ühtsest turust, s.o turust, mis on ette nähtud kodanike jaoks, siis see jätab mõndagi soovida. Me kõik vastutame selle eest, kuid kui lubate, panen ma selle eriti voliniku südamele, et teavitamise parandamiseks tehtaks tõepoolest suuri jõupingutusi, nii et kodanikud ja väikeettevõtted saaksid rohkem teada, mida see suurepärane meetmekogumik endas tegelikult sisaldab. Praegu näib teadlikkuse puudumine olevat suurim probleem. Seepärast soovitan tungivalt, et me parandaksime teavitamist märkimisväärselt.
<SPEAKER ID="034" NAME="Emilie Turunen" LANGUAGE="DA">
Lugupeetud juhataja, austatud parlamendiliikmed! 1980ndatel, mil ma sündisin, ütles komisjoni toonane president Jacques Delors, et ühtsel turul peab olema sotsiaalne mõõde. Nüüd, rohkem kui 20 aastat hiljem oleme olukorras, kus meil on 23 miljonit inimest tööta, palkadele, töötingimustele ja avalikele teenustele avaldatakse survet, meil on 18 miljonit töötavat vaest ning ebavõrdsus Euroopas suureneb. Samal ajal kaotavad inimesed töökohti ega tea, kuidas ennast tulevikus ära elatada.
<P>
Peame tunnistama, et kui asi puudutab Euroopa sotsiaalse mõõtme kehtestamist, on meil veel palju teha. Mario Monti juhtis eelmisel aastal oma väga heas ettepanekus sellele teemale meie kõigi tähelepanu. Usun, et ta tõi esile keskse mõtte, kui ütles, et esineb mõningaid kitsaskohti, teisi öeldes mõningaid kriitilisi punkte, mida peame mõistma ja millega tegelema, kui soovime saavutada edu. Mõned neist on sotsiaalset ja mõned keskkondlikku laadi. Minu arvates on see tõepoolest olulisim mõte, mida peaksime järgima või millele edaspidi lahendusi püüdma leida.
<P>
Selle dokumendi arutamine on olnud Euroopa Parlamendis üsna raske, kuid olen rahul, et suudame siin istungil täna parlamendi kui tervikuna esitada oma soovitused selle kohta, kuidas komisjon ja volinik Barnier tööd jätkama peaksid.
<P>
Soovin nimetada kolme punkti, mis on meie, Roheliste/Euroopa Vabaliidu fraktsiooni liikmete jaoks väga olulised ja mis on tõepoolest kesksed põhimõtted. Esimene sõnum, mille tahame siin täna edastada, on see, et soovime keskkonnasäästlikku ühtset turgu. See tuleb saavutada muu hulgas uuenduste ja ka riigihankepakkumiste kaudu, mis tuleb koostada nii, et nendega edendataks aktiivselt üleminekut keskkonnasäästlikumale majandusele. Selleks tuleb kehtestada toodetele keskkonnajalajälje nõue ning leida rahastamisvahendid, mis võimaldavad keskkonnahoidlikke investeeringuid teha. Näiteks võib kasutada projektivõlakirju, mis on ette nähtud selleks, et katta meie suurt vajadust investeeringute järele seoses üleminekuga keskkonnahoidlikumale majandusele. Teine sõnum, mille tahame täna edastada, on see, et soovime sotsiaalset ühtset turgu. See tähendab muu hulgas seda, et tahame, et õigusakte analüüsitaks enne esitamist põhjalikult sotsiaalsest küljest lähtuvalt ning sellepärast soovime ka viidet sotsiaalpoliitikale - selle termini suhtes leppisime kokku asjaomase ühtset turgu käsitleva õigusakti raames, et tuletada meile kõigile meelde peamiste sotsiaalõigustega seotud kohustusi, mis kehtestati meile Lissaboni lepinguga.
<P>
Meie kolmas sõnum on see, et soovime tarbijate ühtset turgu koos - muu hulgas - edasipüüdlike algatuste, turujärelevalve ja reisijate õigustega.
<P>
Sellepärast on see suurepärane dokument, mida meie, rohelised, saame täna toetada. Oleksin soovinud, et selle sõnumid oleksid olnud veidi selgemad ning et see dokument oleks pannud meid unistama sellest, et Euroopa täidab maailmas sotsiaalse õigluse, uute töökohtade ja keskkonnahoidlikumale majandusele ülemineku vallas juhtrolli. Meil on selleks vaja tõenäoliselt veel palju teha, kuid arvan, et see on hea algus.
<SPEAKER ID="035" NAME="Malcolm Harbour">
fraktsiooni ECR nimel. - Lugupeetud juhataja! Mul on hea meel avaldada kiitust kolmele raportöörile suurepäraste raportite eest ning tänada tõepoolest kõiki parlamendiliikmeid - mitte ainult siseturu- ja tarbijakaitsekomisjoni liikmeid, vaid ka kõiki teisi, kes kuuluvad nendesse paljudesse siin täna esindatud komisjonidesse ja kes ühinesid meiega selles suurepärases ettevõtmises.
<P>
Seda, kui põhjalikult me kõnealuse teemaga tegelesime, näitas juba kõikide poliitiliste osalejate kaastöö kvaliteet. Meil olid elavad arutelud ja vaidlused, kuid meil oli ühine eesmärk: tahtsime, et nii konkurentsivõimeline ühtse turu majandus kui ka konkurentsivõimeline sotsiaalne turumajandus toimiksid ja oleksid omavahel seotud. Oleme saavutanud selle oma senise tegevusega.
<P>
See tähtis projekt, millele paljud teist viitasid, sai alguse eeskätt professor Monti tööst, mille eest ma tunnustan teda, ja minu komisjoni soovist - tahan tänada kõiki koordinaatoreid toetuse ja jõupingutuste eest - öelda, et Euroopa Parlament peab sellele reageerima. Olime seisukohal, et Euroopa 2020. aasta tööhõive ja majanduskasvu strateegia olulise aluse - ühtse turu - lõpuleviimine ei olnud esitatud poliitilise prioriteedina. Tegime koostööd volinikuga - siinjuures tänan Michel Barnier'd, kes kasutas võimalust meiega koos töötada -, et esitada see poliitilise prioriteedina ühtse turu akti vormis.
<P>
See on olnud Euroopa Parlamendi jaoks suur edusamm. Samuti on see hea näide selle kohta, kuidas parlamendikomisjonid saavad kasutada oma poliitilise algatuse jõudu ning teha koostööd, et ettepanekut arendada, sest kui ei oleks olnud Euroopa Parlamenti, ei oleks me täna siin. Mul on hea meel näha, et Martin Schulz on siin - ainus fraktsioonijuht, kes on kohal - ja ma tervitan teda südamest. Loodan, et see näide kulub talle tema edasises töös siin Euroopa Parlamendis hästi ära.
<P>
Kui mõelda, mida see raport sisaldab, siis tuleb meelde mitu punkti. Esiteks ütlesid paljud kolleegid, et just kaupade ja teenuste valdkonnas oleme teinud ära suure töö, kuid sellest ei teata veel piisavalt - inimesed ei kasuta seda. Samuti on valdkondi, mida tuleb veel arendada. Mõned neist puudutavad Euroopa 2020. aasta strateegiat, uuendusi ja digitaalvõrke. Keskkonnahoidlikke tehnoloogiaid ei kajastata piisavalt - mõned neist ei ole ka otstarbekad.
<P>
Mul on hea meel selle üle, mida te ütlesite riigihangete kohta, ning ka vastastikkune tunnustamine peab muutuma. Teeme veel koos nende kallal tööd, kuid lõime nende jaoks juba raamistiku ja aluse, mille abil edasi liikuda. Soovin veel kord tänada kõiki, kes selles suures ettevõtmises Euroopa kodanike nimel osalesid.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="036" NAME="Nicole Sinclaire" AFFILIATION="NI">
Lugupeetud juhataja! Soovin esitada küsimuse Malcolm Harbourile, kes esindab Euroopa Parlamendis Ühendkuningriigi West Midlandsi piirkonda samamoodi nagu minagi. Ta rääkis palju ELi kuulumise ja selle kohta, millist mõju see avaldab, ning on Euroopa Parlamendi ühe mõjukaima komisjoni - siseturukomisjoni - esimees. Ta on tegelikult ainus konservatiivist Euroopa Parlamendi liige, kes on parlamendikomisjoni esimees. Hiljuti esitas ta kirjaliku deklaratsiooni väikeettevõtete toetuseks, kuid sai sellele vaid 200 allkirja. Kas selline ongi tema mõju tase? Või on ta lihtsalt eurofiiliks riietunud euroskeptik tähtsusetus fraktsioonis ECR, mis petab ikka ja jälle Briti avalikkust?
<SPEAKER ID="037" NAME="Malcolm Harbour" AFFILIATION="ECR">
Lugupeetud juhataja! Esindame Nicole Sinclaire'iga Ühendkuningriigi piirkonda, mille kodanike töökohad ja tulevik sõltuvad ühtsest turust. Töötan väikeettevõtetega kogu aeg ja võin talle öelda, et Midlandsi väikeettevõtted, mis asuvad vaid veidi maad meie elukohtadest, varustavad suuri autotööstusettevõtteid ning teevad praegu ületunde tänu uutele võimalustele, mille me neile lõime sellega, et tagasime juurdepääsu 500 miljoni inimesega turule - just nii suur on see ala.
<P>
Mul ei ole põhjust vabandada oma töö eest, mida ma siin teen. Soovin, et ka teised inimesed oleksid edasipüüdlikumad ja teeksid tõelist tööd kohalike kodanike huvides, selle asemel et tulla siia kurtma.
<P>
(Aplaus.)
<SPEAKER ID="038" NAME="Kyriacos Triantaphyllides" LANGUAGE="EL">
Lugupeetud juhataja, austatud volinik! Mulle meeldis teie tänane kõne väga. Oleme aga seisukohal, et komisjon klammerdub Lissaboni strateegia põhimõtete külge, mis komisjoni ametliku seisukoha järgi ei täitnud oma eesmärke.
<P>
Ühtse turu strateegia puhul tuleb kõigepealt teha selgeks selle tulevikukujutlused ja määrata kindlaks prioriteedid nii teoreetilisel kui ka praktilisel tasandil, et need oleksid avalikkusele piisavalt hästi näha. Arvame, et turg on kasulik ja tal on oma head küljed, kuid ta ei ole iseenesest sotsiaalne mudel. Sotsiaalse mõõtme kindlaksmääramine on esmatähtis ning ühtse turu jaoks tuleb välja töötada uus tegevuskava, nii et sellega paraneks sotsiaalne õiglus. Vaba turumajandusega ühiskonnas ei ole siiski kõik müüdav. Avalikke teenuseid, rahvatervishoiu teenuseid ja majandushuviteenuseid ei peaks reguleerima konkurentsiõiguse või ühtset turgu käsitleva õigusaktiga. Jätkusuutlike ja kvaliteetsete teenuste üldine kättesaadavus on tähtis poliitiline küsimus. Samal ajal ei saa jätta kõrvale ka põhiõigusi, nagu õigus kuuluda ametiühingusse.
<SPEAKER ID="039" NAME="Matteo Salvini" LANGUAGE="IT">
Lugupeetud juhataja, austatud volinik, head kolleegid! Ma ei hakka oma kõnes loetlema järjekordseid üksikuid punkte. Esindan ELi ühe asutajariigi valitsuse koalitsioonierakonda - erakonda Lega Nord. Küsimus ei seisne paremas teavitamises - ma kuulsin kolleegi rääkivat suhtekorralduse saadikust juhuks, kui ELi tegevust rünnatakse -, vaid territooriumide kaasamises.
<P>
Meil on hea meel nende kolme meetme üle. Neil on häid külgi ja ka niisuguseid, mis vajavad veel täpsustamist ja mille kohta esitas meie fraktsioon muudatusettepanekud. Põhitegur on osalemine, sest Itaalia erineb näiteks Soomest ja ka Portugalist. Oluline on, et see oleks võimalus, mitte kohustus, milleks mõningad direktiivid varem sageli on muutunud.
<P>
Peame olema ettevaatlikud, kui nimetame suuniseid eiravaid riike reeglite rikkujaks, sest kui nad ei saa neid täita, siis põhjus ei seisne ilmselgelt ainult neis, vaid ka tõenäoliselt selles, et neid direktiive ei saa kohaldada 27 liikmesriigile ühtemoodi.
<P>
Meie eesmärk on ühtne turg. See ei ole aga mitte eesmärk iseeneses, vaid see on vahend kui niisugune VKEde ja tarbijate jaoks. Oluline on see, et asjaomane protsess oleks eeskätt konkreetne, et see ei oleks mitte põhimõtete väljendus, vaid hõlmaks konkreetseid meetmeid, alustades eespool nimetatud 12 vahendiga. Peale selle peavad protsessis osalema valitsused ja territooriumid, sest vastasel korral on oht, et loome järjekordse raamistiku, mida inimesed ja tootjad heaks ei kiida. Ükski suhtekorralduse saadik ei saa otsustada, kas direktiiv või ühtne turg vastab selle ühiskonna ja tootjate nõudmistele, kellele ta mõeldud on.
<SPEAKER ID="040" NAME="Nicole Sinclaire" AFFILIATION="NI">
Lugupeetud juhataja! Tahan esitada kodukorda puudutava märkuse. Kodukorras on öeldud, et kui parlamendiliige soovib esitada kodukorda puudutava märkuse, peab juhataja selleks võimaluse andma ning mina soovisingi niisuguse märkuse esitada.
<P>
Sinise kaardiga on parlamendiliikmel võimalik esitada teisele parlamendiliikmele küsimus. Kui parlamendiliige seda küsimust eirab, peaksite minu arvates teie, lugupeetud juhataja, paluma parlamendiliikmel sellele vastata.
<P>
Minu küsimus oli lihtne: kuidas aitas Malcolm Harbour mõjutada nimetatud kirjaliku deklaratsiooni vastuvõtmist, mis ei saanud vajalikku hulka allkirju?
<SPEAKER ID="041" NAME="Juhataja">
Austatud kolleeg Harbour vastas küsimusele. Igaühel on võimalus tõlgendada seda vastust vähem või rohkem täielikuna. Teie arvates võib see olla poolik, teiste arvates täielik. Sellega aga nimetatud küsimuse arutamine lõppeb. Me ei saa muuta nii tähtsat teemat teie ja Malcolm Harbouri vaheliseks kahepoolseks aruteluks.
<SPEAKER ID="042" NAME="Laurence J. A. J. Stassen" AFFILIATION="NI">
(NL) Lugupeetud juhataja! Lubage mul alustada headest asjadest. Meie ees olevad raportid sisaldavad paljusid häid ettepanekuid, näiteks teenuste direktiivi arendamine, Euroopa patent ning ülemääraste rändlustasude ohjamine. Need puudutavad ühtse turu keskseid küsimusi ning aitavad kodanikel ja ettevõtjatel edasi liikuda.
<P>
Kahjuks pean märkima ka seda, et neis on mitu ettepanekut, mis ei vasta kaugeltki ühtse turu eesmärgile. Nimetan mõnda neist: kliima- ja süsinikdioksiidi eesmärgid, sotsiaalmajanduslik võrdsus, õiglased töötingimused ja mõistagi suurem solidaarsus, s.o sotsiaalmajanduslik ümberjagamisskeem, mis tähendab kahtlemata seda, et sellele kulutatakse rohkem raha. Kõik need ettepanekud on sotsialistliku hõnguga ning nii palju kui meie mõistame, ei kuulu ükski neist Euroopa vastutusalasse ja kindlasti ei ole ühelgi neist midagi pistmist ühtse turuga. Arvata, et erinevused Euroopas saab kaotada sotsiaalmajandusliku sekkumisega, on ebareaalne. Ühtse turu eesmärk ei olnud kunagi kõikehõlmava võrdsuse saavutamine Euroopas.
<P>
Lugupeetud juhataja! Hollandi Vabaduspartei delegatsioon soovib ühtset turgu, milles käsitletakse keskseid küsimusi, s.o vabaduse ja majanduskoostöö edendamist. Alustage tööd nende kahe valdkonnaga, sest seda oleks juba ammu pidanud tegema, ning jätke kõrvale üleliigsed algatused. Hollandi Vabaduspartei jaoks on niisugune ühtse turu tulevikukujutlus, mida siin saavutada püütakse, liiga kõrgelennuline.
<SPEAKER ID="043" NAME="Róża Gräfin von Thun und Hohenstein" AFFILIATION="PPE">
Lugupeetud juhataja! Soovin öelda volinikule, et kui me koostasime teie sisuka dokumendi põhjal raportit, järgisime nagu teiegi kogu aeg põhimõtet, et ühtne turg peab teenima eurooplaste huve. Võib-olla just sellepärast olidki fraktsioonidevahelised läbirääkimised teksti lõpliku versiooni üle nii rasked. Nõustun nendega selle suhtes, et isegi kui me ei armu ühtsesse turgu, võime selle suhtes olla väga emotsionaalsed.
<P>
See on tõepoolest hea, et Euroopa Parlament edastab täna 15 ettepaneku kujul komisjonile ja nõukogule selge sõnumi ning olen isiklikult rahul, et rõhutasime meie kodanike liikuvuse tähtsust. Pangateenuste parem kättesaadavaus, kutsekvalifikatsioonide lihtsam tunnustamine, pensionide täieliku ülekandmise võimalus - need on valdkonnad, milles kodanikud vajavad lahendusi, et õppida ja töötada ükskõik millal elu jooksul mõnes muus liikmesriigis ja sinna investeerida.
<P>
Eurooplased ootavad meilt oma vajadustele konkreetseid lahendusi ja meil tuleb need leida. Kui käsitleda näiteks rändlustasusid audio- ja andmeside valdkonnas, siis on viimane hetk lõpetada olukord, kus need takistavad eurooplaste liikuvust meie sisepiirideta maailmajaos. Seda küsimust käsitletakse ka dokumendis, mille üle täna hääletame.
<P>
Ja viimaseks, Euroopa Parlament pakub välja mõtte korraldada igal aastal ühtse turu foorum ning see peaks võimaldama kodanikega neid küsimusi põhjalikult arutada. Minu jaoks on see otsustav võimalus Euroopa kodanike kaasamiseks ühtse turu reformimisse selle 20. aastapäeval ning selle sündmuse puhul soovin meile kõigile palju edu.
<SPEAKER ID="044" NAME="Mitro Repo" AFFILIATION="S&amp;D">
(FI) Lugupeetud juhataja, austatud volinik, head kolleegid! Ühtse turu probleemide üheks põhjuseks on halb juhtimine. Praegu ootab lubamatult suur arv direktiive liiga kaua rakendamist riiklikul tasandil. Liiga paljusid õigusakte on ka rakendatud ebarahuldavalt või valesti.
<P>
Liikmesriigid peavad ise vastutama ühtse turu jätkusuutlikkuse eest. Ühtsed eeskirjad, mida nõuetekohaselt ei järgita, on väärtusetud. Üks oht peitub ELi kodanike ebavõrdsuses. Kõigi ELi kodanike ja ettevõtete õigused ja kohustused peavad olema ühesugused.
<P>
Minu arvates ei rõhutata Kalniete raportis piisavalt Euroopa Parlamendi rolli tähtsust. Lissaboni lepingu kohaselt peab parlamendi roll kaasseadusandjana olema võrdne nõukogu rolliga. Olen veendunud, et ühtse turu taaselustamine oleneb kõikide ELi institutsioonide võrdsest osalusest ja koostööst. Vaid koos tegutsedes saavutame ühtse turu esialgsed eesmärgid, milleks on konkurentsivõime edendamine, sotsiaalne turumajandus ja säästev areng.
<P>
Eile täiskogus peetud kõnes rõhutas kolleeg Schulz, et ei Euroopa Komisjoni presidendil ega Euroopa Ülemkogu eesistujal ei ole õigust vähendada Euroopa Parlamendi osatähtsust. ELi poliitika usaldusväärsus ning ELi tulevik sõltuvad lõppkokkuvõttes tõhusast demokraatiast. Parlamendi töö õiguspärasust on kinnitanud 500 miljonit Euroopa valijat otsestel riiklikel valimistel. Just nemad on kõige olulisemad mõjutajad, osalejad ja otsustajad. Ühtse turu jätkusuutlikkus ja ka ELi tulevik sõltuvad sellest, kuidas nad käituvad ja milliseid otsuseid teevad.
<SPEAKER ID="045" NAME="Olle Schmidt" AFFILIATION="ALDE">
(SV) Lugupeetud juhataja! EL on kindlasti midagi enamat kui vaid ühtne turg, kuid ühtse turuta ei ole ELi. Ühtne turg on olulisim vahend ELi väljatoomiseks majanduskriisist.
<P>
Seepärast on nii, et see, mis on hea Euroopa kodanikele, on hea ka Euroopa ettevõtetele. Kui meil õnnestub kaotada senised isikute, kaupade, kapitali ja teenuste vaba liikumist takistavad tõkked, võidavad sellest kõik. Ühtne turg ei ole veel kaugeltki lõpule viidud ning eriti teenuste sektor vajab uuendamist ja täiendamist. Sama kehtib ka digitaalse turu kohta, kui tahame lõigata kasu vaba liikumise dünaamilisest mõjust.
<P>
Ühtse turu üks alustalasid on euro. Ühisraha tekitab ettevõtjate jaoks stabiilsust ning nad ei pea muretsema vahetuskursside pärast. Euro lihtsustab piiriülest kaubitsemist. Kui euro võetaks kasutusele kogu ELis, sealhulgas minu kodumaal Rootsis, stimuleeriks ja tugevdaks see Euroopat ilmselgelt ning annaks ühtsele turule täiendava tõuke. Meil oleks siis rohkem töökohti ja suurem õitseng.
<P>
Lugupeetud juhataja! Nõustun muuseas täielikult Malcolm Harbouri märkustega.
<SPEAKER ID="047" NAME="Pascal Canfin" AFFILIATION="Verts/ALE">
(FR) Lugupeetud juhataja, austatud volinik! Arvan, et palju kolleegid mäletavad, et selle ühtset turgu käsitleva meetmekogumiku aluseks on Monti raport, milles soovitati saavutada arvestatav kompromiss kahe poole vahel - nende, kes pooldavad suuremat konkurentsi, kui soovite nii öelda, ja nende vahel, kes tahavad anda suuremat kaalu sotsiaalsetele, keskkonna- ja maksuaspektidele.
<P>
Usun, et siin Euroopa Parlamendis õnnestus meil saavutada see kompromiss - vähemasti seni, kuni teksti ei ole mõne tunni pärast siin täiskogus toimuva hääletuse tagajärjel veel tükkideks võetud -, mida väljendavad ka 14 ettepanekut, mis koostati kõigi kolme raporti põhjal. Tean, et teil toimuvad ka volinike kolleegiumis arutelud, et otsustada, millised kesksed teemad te alles jätate. Me jälgime mõistagi hoolikalt, kas see tasakaal, mille Euroopa Parlament saavutas ja mida Mario Monti soovis, jääb püsima ning kas seda laiendatakse 12 tähtsaimale vahendile, millele te viitasite.
<P>
Tahan rõhutada kolme punkti, mis on minu jaoks eriti olulised peale nende, millele Emilie Turunen veidi aega tagasi Roheliste/Euroopa Vabaliidu fraktsiooni nimel tähelepanu juhtis. Esimene neist puudutab konkurentsi. Ühtse turu küsimuse raames tuleb kindlaks määrata, millistes valdkondades saame keskenduda konkurentsile. Kas käsitleme konkurentsi küsimust uuenduslikkuse, toodete või eeskirjade põhjal või keskkonna- või sotsiaalse dumpingu abil? Usun, et meil õnnestus siin Euroopa Parlamendis saavutada tõepoolest tasakaal - ning loodan, et kannate selle üle ka komisjoni tööle -, kui pooldasime konkurentsivõime parandamist uuenduslikkuse kaudu ja suuremaid kapitaliinvesteeringuid, aga ka sotsiaalklauslit ning keskkonnastandardeid, millega tagatakse, et konkurents ei too kaasa õiguslikku dumpingut. Need on need kaks tahku, mis on minu arvates meie kompromissi jaoks otsustava tähtsusega.
<P>
Teiseks soovin tuua esile maksuaspektid. Kui te pakkusite oma ühtse turu akti esimeses versioonis välja rahvusvahelistele ettevõtetele ühtse tulumaksubaasi kehtestamise, ei olnud tegemist valikulise võimalusega. Teisi öeldes pidi see ühtne tulumaksubaas kehtima kõikidele ettevõtetele. Ettepanekus, mille komisjon esitas umbes kümme päeva tagasi, oli see valikuline meede - seega selle asemel, et ühtse turu ühte elementi arendada, komisjon hoopis killustab seda. Sellega lisate uue süsteemi, muudate asja veelgi keerulisemaks ning loote võimaluse õigusnormide erinevuste ärakasutamiseks, selle asemel et makse ühtlustada. Ettepanek, mille komisjon paar nädalat tagasi esitas, on täielikus vastuolus meie, Euroopa Parlamendi liikmete soovidega ja teie esitatud ettepanekutega.
<P>
Viimaseks tahan kiiresti käsitleda vastastikkuse põhimõtet ja teha seda täpselt samasugustel alustel nagu teie seda tegite. Ühtne turg koosneb 500 miljonist inimesest, see on küll majandusüksus, kuid see on ühtlasi ka poliitiline üksus, mis peaks võimaldama meil üleilmastumist rohkem mõjutada.
<SPEAKER ID="048" NAME="Edvard Kožušník" AFFILIATION="ECR">
(CS) Lugupeetud juhataja! Tahan tänada volinikku nende kaheteistkümne ühtse turu akti käsitleva meetme eest ning Mario Monti raporti arvesse võtmise eest. Ühtlasi soovin tuua esile ühe inimese, kes on siinjuures oluline ning sellega nõustuvad kindlasti meie seast kõik, kes töötasid siseturu- ja tarbijakaitsekomisjonis ühtse turu teemaga. Selleks inimeseks on Malcolm Harbour.
<P>
Ta on kindlasti tänasel istungil üks olulisemaid isikuid. Volinik ei tunne ennast sellest puudutatuna, sest ta oli koos meiega parlamendikomisjonis, kui Malcolm Harbour tegi ühtse turu algatuse, millega lõi aluse kogu ühtset turgu käsitlevaks uueks mõttevahetuseks. Võin öelda, et peaaegu kõik parlamendiliikmed, hoolimata nende poliitilisest kuuluvusest - kas on tegemist sotsiaaldemokraatide, roheliste, liberaalide või Euroopa konservatiivide ja reformistide endiga -, toetasid seda mõtet ning sellepärast tahangi tuua esile Malcolm Harbouri tegevuse. Minu arvates tuleb nüüd võidelda majandusliku natsionalismi vastu ning aeg on vaid üks meie vastaseid selles võitluses. Mis puudutab aja vähesust, siis loodan, et volinik Barnier suudab muuta need 12 meedet õiguslikeks meetmeteks.
<SPEAKER ID="049" NAME="Eva-Britt Svensson" AFFILIATION="GUE/NGL">
(SV) Lugupeetud juhataja! Eesistujariigi esindaja ütles oma sõnavõtu alguses, et meie majandus vajab liikumapanevat jõudu. See on tõsi, ta vajab seda, kuid sama moodi vajame seda sotsiaalse õigluse ja säästva ühiskonna valdkonnas. Sotsiaalõigusi ei tohi kunagi pidada takistuseks. Vastupidi, need on jätkusuutliku ja sotsiaalse majanduse ning majanduskasvu eeltingimus. Keegi ei ole nimetanud uue käibemaksustrateegia ideed. Mina teen seda, sest liikmesriikides on käibemaksu kord erinev. Näiteks Rootsi rahastab suurt osa oma hoolekandesüsteemist käibemaksu abil. Meil on juba probleeme ELi õigusaktide tõttu, sest EL ei luba meil vabastada valitsusväliseid organisatsioone käibemaksu maksmisest. See puudutab kõiki vabatahtlike organisatsioone, sealhulgas neid, mis tegelevad laste ja noortega. Meil peab olema õigus otsustada ise käibemaksu korra üle.
<SPEAKER ID="050" NAME="Oreste Rossi" AFFILIATION="EFD">
(IT) Lugupeetud juhataja, head kolleegid! Ühtse turu loomine on Euroopa Komisjoni üks eesmärke, selleks, et reageerida majanduskriisile.
<P>
Kõigil kolmel raportil on nii häid kui ka halbu külgi. Nõustume sellega, et uusi tehnoloogiaid, e-kaubandust ja uuenduslikkust kasutatakse ettevõtete kasvu edendamiseks ja konkurentsivõime suurendamiseks. Selleks, et edendada turu loomist Euroopa kodanike jaoks, tuleb tähtsustada kaubandustegevuse suuremat kooskõlastamist, et kontrollida kolmandatest riikidest pärit kaupu. Koostööd edendava ühtse turu loomine on majanduskasvu kiirendamiseks hea võimalus, sest sellega täidetakse läbipaistvust ning piirkondlike osalejate suuremat osalust puudutavaid nõudeid.
<P>
Siiski esineb veel probleeme, näiteks seoses komisjoni presidendile kui ühtse turu järelevalve teostajale erimandaadi andmise ning VKEde ja nende töötajate kaitse puudumisega. Kui tahame toetada Euroopa majandust, peame lõpetama ettevõtete ümberasustamise.
<SPEAKER ID="051" NAME="Csanád Szegedi" AFFILIATION="NI">
(HU) Lugupeetud juhataja, austatud parlamendiliikmed! Meie ees oleva raportiga võib üldiselt nõustuda. Küsimus seisneb aga selles, kui suur tähtsus sellel tegelikult on. Isikute ja kapitali vaba liikumine kõlab küll hästi, kuid millised on ungarlaste senised kogemused nendega seoses? Nad on näinud, et lääne kapital saab küll tulla Ida-Euroopasse, kuid Ida-Euroopast saavad läände minna ainult inimesed ja seega on vaid inimeste liikumine vaba. Ilmselt on võimatu ette kujutada, et mõni Ungarist või miks mitte Tšehhist või Poolast pärit ettevõtja ostaks ära näiteks Saksa ettevõtte, mis toodab Volkswageneid, ning seejärel suleb selle, et luua oma turg. Niiviisi aga tegutsesid Saksa, Prantsuse ja Briti ettevõtjad Ungaris, kui kaotasid meie suhkru-, toidu-, konservi- ja tekstiilitööstuse. 2004. aastal korraldati isegi kohapeal kampaania, milles kutsuti meid üles ühinema ELiga, sest Ungari ettevõtjad saavad siis avada kondiitriäri Viinis. Rääkimata kondiitriäri avamisest Viinis, Ungari ettevõtjad ei saa avada seda isegi väikeses külas. Seepärast tuleb ka Ida-Euroopas taastada toidu-, tekstiili- ja konservitööstus, et saaksime olla ELi võrdõiguslikud liikmed.
<SPEAKER ID="052" NAME="Andreas Schwab" AFFILIATION="PPE">
(DE) Lugupeetud juhataja, austatud volinik, head kolleegid! Kõigepealt soovin südamest tänada kõiki Euroopa Parlamendi ja komisjoni liikmeid, kes osalesid selle ühise raporti koostamises.
<P>
Peaaegu 20 aastat tagasi loodi ühtse turu aktiga ühtne turg. Sellest ajast peale on tehtud kahtlemata suuri edusamme, kuid see protsess on nagu 100 meetri jooks. Viimased meetrid on kõige raskemad ja nõuavad enim pingutust. Seepärast on seda kiiduväärsem asjaolu, et volinik Barnier esitas meile võidujooksu viimasteks meetriteks ühtse turu suunas koostöös volinikega valminud uskumatult sidusa käsitluse. Varem ei saavutatud asjakohast edu ühes või teises valdkonnas just nimelt sellepärast, et mitme peadirektoraadi ja komisjoni liikmed ei kontrollinud strateegia sidusust. Peame tegema koostööd kõikide Euroopa Parlamendi fraktsioonide ja Euroopa Komisjoniga, et see olukord muutuks.
<P>
Ühtse turu võidujooksu viimaste meetrite või - nagu mina seda nimetan - lõpuspurdi kandvaks ideeks on sotsiaalse turumajanduse juhtpõhimõte, mis tähendab seda, et töötajate, ettevõtete, kodanike ja kõigi ärimaailmas osalejate õigustesse tuleb suhtuda tõsiselt ning tagada, et saavutaksime õiglase tasakaalu liikmesriikide ja sidusrühmade erinevate huvide vahel. Usun, et fraktsioonide kompromiss vastab peaaegu täielikult sellele põhimõttele.
<P>
Lugupeetud volinik! Sellest hoolimata tahan juhtida tähelepanu sellele, et Euroopa Rahvapartei (kristlike demokraatide) fraktsiooni liikmed kõikidest parlamendikomisjonidest koostasid ühiselt loetelu, mis hõlmab teie välja pakutud pakme alusel võetavate meetmete prioriteete. Selles loetelus on neli tähtsamat punkti. Tahame näha ühtsel turul põhivabaduste kehtestamise lõpuspurti. Näiteks veerand ELi kutsekvalifikatsioonidest on olemas vaid ühes liikmesriigis. See näitab, et vaja on veel palju teha ning et turg ei ole veel piisavalt avatud.
<P>
Peale selle tahame luua piiriülest digitaalset ühtset turgu ning anda ühtsel turul osalejatele võimaluse üleilmseks tegutsemiseks. Sellega seoses on väga olulised riigihankeid käsitlevad ettepanekud ning Euroopa Parlament koostab järgmise istungjärgu ajal resolutsiooni selle teema kohta.
<SPEAKER ID="053" NAME="Bernadette Vergnaud" AFFILIATION="S&amp;D">
(FR) Lugupeetud juhataja, austatud minister, austatud volinik, head kolleegid! Soovin õnnitleda kõiki neid Euroopa Parlamendi liikmeid, kes osalesid kõnealuste raportite valmimises. Arvan, et meil õnnestus koostada kolm tasakaalustatud teksti, mis edastavad volinike kolleegiumile Euroopa Parlamendi jõulise sõnumi selle kohta, millised on meie prioriteedid ühtsel turul, mis teenib tõhusalt meie kodanike, majanduskasvu ja ettevõtete huve.
<P>
Buşoi raporti variraportööridena aitasime luua komisjoni jaoks konkreetse tegevuskava. Lugupeetud volinik! Me kõik nõustume eeskätt ettepanekuga kehtestada riigihangetele, avaliku ja erasektori partnerlusele ja teenuste kontsessioonidele õigusraamistik, mis peaks kaitsma VKEsid ja pakkumisi korraldavaid ametiasutusi ning mis tagaksid ELi, tööstusriikide ja suuremate arenguriikide vahelise vastastikkuse põhimõtte kehtestamise.
<P>
Peale selle on vaja tagada, et me tähtsustaksime ühtset konsolideeritud tulumaksubaasi ja selget käibemaksu raamistikku. See on oluline, kui tahame, et meie VKEd edeneksid jõudsalt terves konkurentsiõhkkonnas.
<P>
Ja viimaseks tuleb meil tagada uuenduste rahastamine, et stimuleerida jõulist ja jätkusuutlikku majanduskasvu tähtsamate Euroopa taristu projektide abil eurovõlakirjade loomise kaudu.
<P>
Lõpetuseks rõhutan, kui oluline on minu arvates see, et saavutaksime rahuldava kompromissi põhiküsimustes, milleks on ühtset turgu käsitlevates õigusaktides sotsiaalõiguste tagamine ning üldhuviteenuste kaitsmine kooskõlas Lissaboni lepinguga.
<P>
Austatud volinik! Edastame teile väga selge sõnumi: majandus peab teenima kodanike huve, mitte vastupidi. Te vajate meie abi. Anname teile seda koos suure ülesandega, milleks on kodanike usalduse taastamine Euroopa projekti vastu. Niisiis ärge vedage meid alt ja taastage nende usaldus, mida nad vajavad.
<SPEAKER ID="054" NAME="Adina-Ioana Vălean" AFFILIATION="ALDE">
Lugupeetud juhataja! Liberaalina toetan ühtse turu akti algatamist. Liikmesriikide tõkete kaotamine peaks looma aluse tõhusaks ühtseks turuks, kuid kas seda on tõepoolest võimalik kohaldada kõikidele sektoritele? Minu jaoks näib see energiasektoris ilmselge, seda enam, kui arvestada vahendite vähesust ja rahvusvahelisi pingeid. Olen veendunud, et EL peaks panema ennast maksma ning tegema nii, et liikmesriigid ühendaksid oma taristuvõrgud ja investeeriksid neisse, sest see on ühise energiaturu ja varustuskindluse eeltingimus.
<P>
See uus Brüsseli mantra on soovitav ainult seni, kuni see tugevdab konkurentsivõimet ja aitab vähendada hindu tarbijate jaoks. Samal ajal on aga olemas ka sektoreid, mille puhul see ei ole võimalik. Kahtlen, kas see, kui luua Euroopa telekommunikatsiooni valdkonnas suurettevõtted, kehtestada audiovisuaalsektoris üleeuroopalised litsentsid või luua digitaalne ühtne turg, aitab pikaajalises plaanis parandada konkurentsivõimet või stimuleerida loovust, kultuuri ja majanduskasvu. Võib-olla peaksime võtma aja maha ja mõtlema järele ning mitte tormama pea laiali otsas loiu kaubitsemisega turu suunas.
<SPEAKER ID="055" NAME="Emma McClarkin" AFFILIATION="ECR">
Lugupeetud juhataja! Tahan kõigepealt tänada kõiki raportööre nende jõupingutuste eest, kuid eriti Sandra Kalnietet tubli töö eest ning meie esimeest Malcolm Harbourit juhtrolli täitmise eest.
<P>
Ühendkuningriigi valitsuse hinnangul on tõelise ühtse turu väärtus kuni 800 miljardit eurot ELi SKPst, mis on tõepoolest suur arv. Selle saavutamiseks on aga vaja veel palju teha. Ühtse turu juhtimise parandamine peab olema ELi jaoks esmatähtis strateegiline eesmärk. See on paratamatu, et praegusel majanduslikult raskel ajal püüame oma konkurentsivõimet parandada, luua töökohti ja edendada uuendusi. Olen rahul selle raporti tulemustega, sest selles rõhutatakse, kui oluline on see, et liikmesriigid võtaksid endale selgeks eesmärgiks ja kohustuseks ühtse turu taaselustamise, mis on nimetatud turu edukuse jaoks otsustava tähtsusega.
<P>
Kui liikmesriigid jälgivad rangelt nimetatud protsessi ja vähendavad direktiivide ülevõtmise aega, saavad nad tihendada kaubandust ja tagada ühtse turu hea toimimise. Samuti toetan ma Correia de Campose raportis esile toodud prioriteetseid meetmeid seoses kutsekvalifikatsioonide vastastikkuse tunnustamisega, mille kohta ma raporti koostan. Meil tuleb kiiremas korras selgitada välja, mis takistab liikmesriike ja kutsealade esindajaid ennast seda direktiivi rakendamast.
<SPEAKER ID="056" NAME="Cornelis de Jong" AFFILIATION="GUE/NGL">
(NL) Lugupeetud juhataja! Kui arutasime Louis Grechi suurepärast raportit, jäi mulle mulje, et nii Euroopa Parlament kui ka komisjon mõistsid vajadust suurendada ühtse turu sotsiaalset mõõdet.
<P>
Me kõik nõustusime, et ühtse turu osalise ebaõnnestumise põhjuseks oli asjaolu, et see on võitnud küll suurte ettevõtete südame, kuid mitte tavainimeste oma. Seni ei ole aga võetud vastu ühtegi ettepanekut kehtestada sotsiaalklauslit, mis kaitseks õigust kuuluda ametiühingusse ja pidada kollektiivläbirääkimisi. Samal ajal räägivad valitsusjuhid ja komisjoni esindajad kogu aeg palgakärbetest ning mõned neist nõuavad koguni kollektiivlepingute kaotamist. Isegi ametiühingute liikumise püsimajäämine on praegu kahtluse all.
<P>
Lugupeetud volinik! Ärge laske ennast sellest heidutada. Järgige oma sotsiaalseid tõekspidamisi ja tehke nii, et ühtne turg saaks kõikide turuks ega oleks pelgalt suurte ettevõtete mänguasi. Seepärast kutsun teid üles esitama ettepaneku, mis teeks selgeks, et sotsiaalseid õigusi ei tohi allutada ohjeldamatu konkurentsi põhimõttele.
<P>
Soovin öelda ka mõne sõna kolleeg Sinclaire'ile. Mul oli väga meeldiv koostada Malcolm Harbouriga VKEsid käsitlevat kirjalikku deklaratsiooni. Me ei saanud teilt mitte mingisugust toetust ja leian, et teie kriitika selle deklaratsiooni suhtes on täiesti põhjendamatu.
<SPEAKER ID="057" NAME="Jaroslav Paška" AFFILIATION="EFD">
(SK) Lugupeetud juhataja! Katse luua ettevõtetele ühtset turgu, mis edendaks majanduskasvu, põrkub mitmesugustele haldustõketele, mille põhjus seisneb mõistagi selles, et ettevõtluskeskkond on eri liikmesriikides arenenud üksteisest sõltumatult ja erinevates tingimustes ning on seega erineval tasemel. Püüe ühtlustada kõigi 27 liikmesriigi ettevõtluskeskkonda näib minu jaoks olevat väga keeruline ülesanne. Seepärast soovin juhtida tähelepanu teisele käsitlusviisile, mis ei eelda kõikide liikmesriikide täielikku koostööd kohe algusest. Euroopa Liidu lepingu artiklis 20 sätestatud kord võimaldas meil nn tõhustatud koostöö raames juba saavutada märkimisväärseid edusamme pikka aega lahenduseta olnud Euroopa patendi probleemi suhtes, kui kehtestasime ühtse patendikaitse. Olen veendunud, et kui majanduslikult tugevama rühma riigid, eriti Prantsusmaa ja Saksamaa sooviksid ühtlustada raamatupidamiseeskirju ning luua ühise raamatupidamis- ja maksusüsteemi, oleks võimalik ELi lepingu artiklis 20 sätestatud tõhustatud koostöö abil luua alus ühiseks raamatupidamissüsteemiks, millega teised liikmesriigid võiksid järk-järgult ühineda. Olen täiesti kindel, et hoolikalt valitud ja järkjärguliste meetmetega on võimalik aidata ELi ühtse turu toimimist oluliselt parandada.
<SPEAKER ID="058" NAME="Mike Nattrass" AFFILIATION="NI">
Lugupeetud juhataja! Sandra Kalniete soovib taaselustada ühtset turgu, kuid jätab mulje, justkui oleks see sarnane raketiga V2 - väga ohtlik, kuid mitte kunagi sihtmärgile suunatud. Kolleeg Correia de Campos on mures töötajate liikumise pärast. Ka mina muretsen selle pärast.
<P>
EL on ujutanud Ühendkuningriigi üle lisatööjõuga. Ühendkuningriik suhtub maailma kui turgu. ELi eeskirjade rangete piirangute tagajärjel kaob meie tööstus, takistatakse uuendusi, kui need on määrustest ette jõudnud, ning hääbub traditsiooniline tööstus, kui toode on küll hea, kuid erineb mandril heakskiidetud versioonist.
<P>
Ohvriks on siin väikeettevõtlus. Ühendkuningriik on üks neist, kes eeskirju täidab, kuid samas kannatab selle pärast. Näiteks tehakse investeeringuid, et pidada kinni sealiha- ja munatööstuse eeskirjadest, mida komisjon ei jõusta, ning seega muutuvad meie tooted konkurentsivõimetuks. Mul on veel palju näiteid, kuid mulle on antud vaid üks minut väikeettevõtete päästmiseks.
<SPEAKER ID="059" NAME="Amalia Sartori" AFFILIATION="PPE">
Lugupeetud juhataja, austatud kolleegid! Arvan, et nüüd tuleks meil tänada ühel häälel volinik Barnier'd tema töö eest ning ka Malcolm Harbourit tema suurepärase töö eest.
<P>
Komisjoni ettepanek on palju aastaid kestnud töö tulemus, milles täitsid oma osa ka kolleegid enne volinik Barnier'd. Selle töö avaldamisega saame nüüd viimaks paremini tuua esile ühtset turgu puudutava teema ja seda tähtsustada. Vältimatutel põhjustel, mida avalikkusel on raske mõista, ei ole ühtne turg pälvinud minu arvates piisavalt tähelepanu Euroopa 2020. aasta strateegias.
<P>
Arvan, et ühtne turg annab ELile väga hea võimaluse. See aitab väljuda raskest kriisiolukorrast, kuid samal ajal muudab see meid veel tugevamaks ja võimaldab rohkem mõjutada meetmeid, mida mujal maailmas rakendatakse. Sellest hoolimata peame alati püüdma murda liikmesriikide vastuseisu ning arvan, et selles raportis esitatud suunised eeldavad kõikide osalejate ühist jõupingutust.
<P>
Mis puudutab minu fraktsiooni, siis lubage mul kasutada sama väljendit, mida kolleeg Schwab kasutas ja millega täielikult nõustun. Ta ütles, et käes on lõpuspurt. Lõpuspurdis on olukord põnevam, aga ka palju raskem. Palume komisjonilt, et ta keskenduks kutsekvalifikatsioonide ühtlustamise, digitaalse ühtse turu ja riigihangete ühtse turu küsimustele ning pööraks eritähelepanu VKEdele, ning selle eest peame tänama volinik Barnier'd. Lisan ka oma tavapärase juhtmõtte - meil tuleb asju lihtsamaks muuta.
<SPEAKER ID="060" NAME="Patrizia Toia" AFFILIATION="S&amp;D">
(IT) Lugupeetud juhataja, head kolleegid! Tänan raportööre ja volinik Barnier'd nende sisuka koostöö eest Euroopa Parlamendiga.
<P>
Toetame mõtet, et ühtse turu käsitluse raames tuleb arvestada sotsiaalseid ootusi ja nähtusi, mida hõlmab sotsiaalne mõõde, ning neid ootusi ka täita. See ei ole teostamatu unistus, vaid realistlik ja tänapäeva olusid arvestav nõue. See kujutlus muudab turud tugevamaks, sest kui keskendutakse vaid majanduslikule küljele, piirdub turg üksnes majandusküsimustega, kuid nagu kogemused näitavad, ei lahendata sellega ei majanduskasvu ega ühtekuuluvuse probleeme.
<P>
See tähendab lühidalt seda, et peame nüüd viima täielikult ellu Euroopa sotsiaalse turumajanduse ideaali. Tänastes tekstides on meil see ideaal olemas. Need tekstid hõlmavad sotsiaalse suunitlusega ettevõtete, ühistute ja nende rolli ning vastastikuste kindlustusandjate ja sihtasutuste tunnustamist. Nimetatud ettevõtted moodustavad 10% Euroopa ettevõtetest ja esindavad suurt osa meie töökohtadest. See on reaalsus, kus tõelised ettevõtted näitavad majanduse ja ettevõtluse mitmekesisust. Nad töötavad kapitaliga, kuid mitte kapitali heaks, soovivad aidata kaasa töö, heaolu ja uuenduste loomisele ja elukvaliteedi parandamisele ning näidata, et need väärtused võivad olla ja peaksidki olema Euroopa ühtse turu osa.
<SPEAKER ID="061" NAME="Ashley Fox" AFFILIATION="ECR">
Lugupeetud juhataja! ELi suurim saavutus on ühtse turu loomine. Kaupade, teenuste, töötajate ja kapitali vaba liikumine edendab uuenduslikkust ja suurendab 500 miljoni Euroopas elava inimese heaolu.
<P>
Minu riik ühines EMÜga ühisturu eesmärgil ning ühtse turu pärast kuulume ka edaspidi ELi, kuid viimastel aastatel on ELi tähelepanu nihkunud ühtse turu lõpuleviimisest kõrvale. Liiga palju aega ja raha kulutatakse suursugustele projektidele, millest meie esindatavad kasu ei saa. Arvan, et kätte on jõudnud hetk pöörata taas tähelepanu ühtsele turule. Selle laienemine ja edukus on meie majanduse jaoks otsustava tähtsusega. See on üks väheseid valdkondi, milles EL saab edendada majanduskasvu, mitte seda takistada.
<P>
Paluksin volinikul tegutseda julgelt. Selle asemel, et kehtestada järjekordseid õigusakte, mis peletavad töökohad Londoni Cityst eemale, palun ma tal keskenduda konkurentsivõimelise ja töökohti loova ühtse turu rajamisele Euroopa jaoks.
<SPEAKER ID="062" NAME="Thomas Händel" AFFILIATION="GUE/NGL">
(DE) Lugupeetud juhataja! Riigihankeid käsitlev õigusakt ja riigihankepakkumised on ühtse turu lahutamatu osa. Austatud volinik! Te ütlesite, et soovite sellega seoses edendada sotsiaalset lõimumist ning mina ütlen selle peale, et olen kuulnud väga vähe räägitavat sotsiaalõiguste või kollektiivlepingute kaitsmisest. Need on ühed põhireeglitest, mida te oma sõnul kahtluse alla seada ei taha. Kui tahame kaitsta põhireegleid, tuleb meil edaspidi tagada, et riigihankelepingute sõlmimisel säiliksid sotsiaalsed standardid, et kollektiivlepingute tingimusi ei vähendataks ja et hoidutaks odava tööjõu kasutamisest. See kõik on osa nüüdisaegsest riigihankeõigusest.
<P>
Soovin öelda selgelt välja, et me ei tohi panna majandusvabadustele ja vabale konkurentsile suuremat rõhku kui peamistele sotsiaalõigustele. Me tahame kas sotsiaalset Euroopat või püsivat konflikti inimestega, kes eemalduvad Euroopast, sest see ei kaitse nende huve.
<SPEAKER ID="063" NAME="Philippe Juvin" AFFILIATION="PPE">
(FR) Lugupeetud juhataja, austatud volinik, head kolleegid! Majandus- ja sotsiaalkriisid põhjustavad alati meie kodanikele raskusi ning tekitavad avalikkuses ja majanduses kõhklusi.
<P>
Juba kolm aastat on kogemused näidanud, et raskustega silmitsi seistes on riikidel kiusatus tõmbuda endasse. Ühel hetkel kuuleme arvukatest kokkuhoiumeetmetest, järgmisel aga raskustest riigihankepakkumistele konkureerimisel, ning ikka ja jälle on õhus kahtlused Euroopa kasulikkuse suhtes - midagi sellist kuulsime ka äsja siin parlamendis. Euroopat peetakse kriisi eest vastutavaks.
<P>
Head kolleegid! Tegelikult on just kriis tekitanud kõhklused. Austatud volinik! Teil tuleb öelda Euroopa kodanikele, et Euroopa on tagasi ja tema ülesanne on neid kaitsta.
<P>
Varem oli Euroopa välisasjades lihtsameelne. See peab lõppema. Euroopat on sageli raske mõista. See peab aga muutuma vastupidiseks. Me kõik vastutame nende arvukate õigusaktide eest, mis on jätnud Euroopast mulje kui keerulisi detaile tootvast tehasest. Euroopa peab hakkama püüdlema lihtsustamise poole. Liiga sageli on Euroopa töö 27 eeskirja kogumik, kusjuures need eeskirjad on tihti üksteisega vastuolus. Euroopa peab jätkama ühtlustamist.
<P>
Siis jõuab kätte aeg rääkida liikmesriikidevahelisest sotsiaalset ja maksudumpingust, sest kuidas peaksime saavutama tulevikus ühtse turu, kui eeskirjad on liikmesriigiti üksteisest nii erinevad? Ja viimaseks, Euroopat nähakse sageli piirangute allikana. Teda tuleb aga hakata nägema võimaluste allikana.
<P>
Head kolleegid, lugupeetud volinik! Te soovite panna ühtse turu taas kodanike teenistusse ja ma kiidan teid selle eest. See aitab hajutada nende hirme ja annab neile taas põhjuse koos tegutseda. Lugupeetud volinik! Te soovite ühtse turu rajada lisaks majanduslikele alustele ka poliitilistele põhimõtetele. Olen kindel, et Euroopa Parlament toetab teid selles.
<SPEAKER ID="065" NAME="Marc Tarabella" AFFILIATION="S&amp;D">
(FR) Lugupeetud juhataja, austatud volinik, head kolleegid! Kui ühtne turg loodi, andis see Euroopa tarbijatele palju lootust. Aja jooksul on neil aga tekkinud tõsiseid kahtlusi selle kasulikkuses nende igapäevaelule.
<P>
Pean siinjuures silmas eeskätt e-kaubandust, mida ei kasutata usalduse puudusel ikka veel küllaldaselt. Samuti räägin siinjuures reisijate kaitse puudumisest ning sellest, et liikmesriigid ei täida selle valdkonna eeskirju. Peale selle pean silmas vajadust luua vastastikuste kindlustusandjate ja tarbijaühenduste jaoks Euroopa põhikiri. Samuti puudub meil finantsteenuste sektoris igasugune läbipaistvus, kuid tean, lugupeetud volinik, et töötate väsimatult nende küsimuste kallal.
<P>
Selleks, et taastada meie kodanike usaldus ja tagada viimaks ühtse turu tõhus toimimine, peame võtma kaugeleulatuvaid ja sihipäraseid meetmeid. Seda pakkusime välja ka kolmes raportis, mida täna arutame. Olen iseäranis rahul horisontaalse sotsiaalklausli ja üldist majandushuvi pakkuvate teenuste klausli lisamisega, sest need võimaldavad meil astuda esimese sammu sotsiaalsema Euroopa suunas. Meie kõigi, sealhulgas institutsioonide kohustus - ma usun teisse, austatud volinik - on viia kiiresti ellu meie ettepanekud, mis käsitlevad ühtset turgu, mis tegutseb kodanike huvides.
<SPEAKER ID="066" NAME="Zuzana Roithová" AFFILIATION="PPE">
(CS) Lugupeetud juhataja! Kui soovime elavdada Euroopa majandust ja edendada ELi konkurentsivõimet üleilmsel areenil, peame püüdma viimaks, pärast 20 aastat, kaotada kõik tõkked, mis takistavad VKEsid nende ettevõtlust arendamast. Niisiis on vaja viia lõpule tehniliste ja raamatupidamisstandardite ühtlustamine, edendada e-kaubandust, ühendada äriregistrid, parandada e-identimissüsteemide koostalitlusvõimet ja kvalifikatsioonide tunnustamist, järjekindlalt kaotada ettevõtete diskrimineerimine nende asukoha tõttu ning ühtlustada riigihangetes osalemise tingimusi.
<P>
Praegu ühtse turu aktis sisalduvad 50 punkti on otsustava tähtsusega ning meil tuleb need ellu viia. Liikmesriikide õigussüsteemide erinevused loovad ettevõtetele haldustõkked, aeglustavad investeeringuid ning vähendavad mastaabisäästu ja koostoime kasutegureid, kuid need erinevused on olemas isegi valdkondades, mida direktiividega juba ühtlustatud on. Liikmesriigid on aga neid rakendanud lünklikult ja seepärast on ettevõtete tõkked jäänud ühtsel turul püsima. Kas ei oleks parem võtta tarvitusele meetmeid, mis võimaldavad õigusakte tõlgendada ja rakendada kõikides riikides ühtemoodi ja vähendada direktiive, mis võimaldavad erinevusi riiklikes õigusaktides?
<P>
Mul on väga hea meel asjaolu üle, et volinik Barnier on seadnud ühtse turu lõpuleviimise oma tähtsaimaks kohustuseks ning tal on meie täielik toetus. Soovin tänada kõiki parlamendiliikmeid, kes selle eesmärgi täitmises osalesid ja selle saavutamisele kaasa aitasid.
<SPEAKER ID="067" NAME="Louis Grech" AFFILIATION="S&amp;D">
Lugupeetud juhataja! 2010. aasta mais andis Euroopa Parlament poolthääle ühtsele turule, mida tajutakse tervikliku ja ühtse projektina, luues tasakaalu avatud, VKEsid soodustava majanduse ning kodanike sotsiaalsete ja põhiõiguste vahel. Seda tuleks näidata kõikide ühtset turgu käsitletavate õigusaktidega, et võita taas kodanike usaldus.
<P>
Mitmesuguste raportite ja akti enda arvukate suurepäraste ettepanekute rakendamine ja vastuvõtmine on aga keeruline ülesanne. Peame tagama, et taaselustatud ja uuesti määratletud ühtne turg saaks tegelikkuseks, mitte ei vajuks unarusse. Lõppkokkuvõttes vastutavad ühtse turu poliitilise toetuse eest institutsioonid, kes peavad tagama sellele vajaliku hoo ja juhtimise, millest aeg-ajalt puudu on.
<P>
Sellega seoses teen ettepaneku, et ühtse turu foorumi üks püsivaid ülesandeid oleks igal aastal ühtse turu hindamise ja auditi korraldamine, et jälgida selle asjade seisu ja peamiselt seda, kas aktis seatud eesmärgid ja sihid on saavutatud või mitte, veenmaks seega Euroopa kodanikke, et ühtne turg esindab tõepoolest nende huve ja püüdlusi.
<SPEAKER ID="068" NAME="Tadeusz Zwiefka" AFFILIATION="PPE">
(PL) Lugupeetud juhataja! Ühtne turg võis 60 aastat tagasi näida teostamatu unistusena, kuid tänapäeval on see peaaegu 500 miljoni eurooplase konkreetne igapäevaelu tegelikkus. Mõistagi võime olla uhked, et ELi idee on viidud ellu nii tulemuslikult, kuid samal ajal peame olema teadlikud, et see projekt ei saa mitte kunagi valmis, sest maailm muutub, Euroopa areneb ning ELi kodanikud kasutavad jätkuvalt ja järjest enam ühtse turu võimalusi.
<P>
Ühtse turu akt, mille üle täna hääletame, ja sotsiaalpartneritega peetud läbirääkimiste tulemused näitavad ühemõtteliselt, et ELi turu ühtlustamine ei hõlma mitte ainult majanduslikke protsesse nende kõige laiemas tähenduses, vaid ka õigusalaseid lahendusi, mis peaksid aitama tavakodanikel kasutada ära kõiki võimalusi, mida ELi ühtne turg pakub. Seepärast on mul väga hea meel volinik Barnier ettepanekute üle, mille üheks olulisimaks eesmärgiks on õiguskindluse ja rahvusvahelise eraõiguse põhimõtete toimimise parandamine, sest need tagavad praktilised lahendused kodanike liikuvusest tekkivatele probleemidele. Nimetatud teemad ei ole võib-olla esmapilgul seotud otseselt vaba turu toimimise edendamisega, kuid nad tekitavad järjest suuremaid probleeme tavakodanikele ja ettevõtjatele, kes tegutsevad välismaal.
<P>
Ühtse turu tõhusam toimimine sunnib teataval määral kogu ELi arendama koostööd ka kodanikuõiguse ja haldusõiguse valdkonnas. Euroopa turg peab kohanema uusimate meetoditega ning see moderniseerimine toob alati kaasa uusi ülesandeid. Seepärast ootan lootusrikkalt ja entusiastlikult ühtse turu aktis sätestatud põhimõtete elluviimist.
<SPEAKER ID="069" NAME="Evelyn Regner" AFFILIATION="S&amp;D">
(DE) Lugupeetud juhataja, austatud minister, austatud volinik! Ühtne turg asetseb otse ELi projekti keskmes ning pärast mitu aastat kestnud peataolekut tuleb meil kehtestada kodanikele, töötajatele, tarbijatele ja ettevõtetele uus õigusraamistik.
<P>
Kõikide asjaomaste meetmete peamine põhimõte on kaasamine: kodanikuühiskonna ja sotsiaalpartnerite dialoogi kaasamine ning horisontaalse sotsiaalse klausli aktiivne kohaldamine sotsiaalse turumajanduse põhimõtete kohaselt. Minu arvates on puudu ettepanek, mis käsitleks kapitaliühingute ümberasustamist teistesse liikmesriikidesse, ja see on ühtse turu tõeline puudus. Praegune olukord tekitab süsteemide vahel ebaausat konkurentsi. See on halb nii ettevõtete kui ka nende töötajate jaoks.
<P>
Lugupeetud volinik! Olete näidanud, et teete tublit tööd ja et olete valmis esitama väga mitmesuguseid ettepanekuid. Võtke palun ka see teema käsile.
<SPEAKER ID="070" NAME="Regina Bastos" AFFILIATION="PPE">
(PT) Lugupeetud juhataja! Raportitega, mille üle me hääletame ja mille eest raportööre kiidan, võetakse kasutusele mitmesuguseid meetmeid ühtse turu elavdamiseks. Tahan tuua esile asjaolu, et komisjon ja eriti volinik Barnier on olnud tõepoolest hingega asja juures ning tänan teda selle eest. Märkimist väärib ka Euroopa Parlamendi siseturu- ja tarbijakaitsekomisjoni kaudu edastatud heakskiitev otsus tähtsustada konkurentsivõimet ja dünaamilist turgu, mis on Euroopa 2020. aasta strateegia alustala.
<P>
Euroopa ettevõtted ootavad tõhusaid stimuleerivaid meetmeid, et Euroopa majandus saaks hakata taas kasvama. Nad ootavad, et tööhõive suureneks ja et edendataks majanduslikku õitsengut. Nagu volinik ütles, leevendab meie ettevõtjate olukorda turgude avamine, kui kõrvaldatakse tõkked ja raskused, ning see annab neile ka seninägematu võimaluse täita oma missiooni, mis on meie majanduse liikumapanev jõud. Sealjuures on otsustava tähtsusega meetmed, millega vähendatakse VKEde halduskoormust ja bürokraatiat, hõlbustatakse nende juurdepääsu krediidile ja teenuste turule, edendatakse Euroopa patenti ja tunnustatakse kvalifikatsioone. E-kaubanduse arendamine on oluline tarbijate ja ettevõtete usalduse suurendamiseks selle kaubanduse vastu, uuenduslikkusele keskendumine aitab saavutada jõulist ja püsivat majanduskasvu ning sotsiaalse suunitlusega ettevõtteid käsitlev algatus on oluline uuenduslike sotsiaalset kaasatust edendavate ettevõtlusprojektide loomiseks.
<P>
On mõningaid meetmeid, mis tagavad selle edasipüüdliku projekti lõpuleviimise, selle süvendamise ning selle kõikide võimaluste ärakasutamise Euroopa inimeste huvides. Viimaseks on üks tähtis soovitus liikmesriikidele: kahekordistage oma jõupingutusi, et parandada ühtset turgu käsitlevate õigusaktide ülevõtmist ja rakendamist.
<SPEAKER ID="071" NAME="Françoise Castex" AFFILIATION="S&amp;D">
(FR) Lugupeetud juhataja, austatud volinik! Te teate kindlasti, et põhjalikes aruteludes, mida me siin Euroopa Parlamendis teie teatise põhjal pidasime, käsitlesime avalike teenuste rolli küsimust, ühtse turu üldhuviteenuseid ja seda, kuidas need on sätestatud õigusaktides.
<P>
Meil õnnestus saavutada kompromiss, milles kutsutakse teid üles tegema midagi enamat kui teie ettepaneku punkt nr 25. Palume teil mitte piirduda pelgalt teatisega, mis ei täidaks avalike teenustega seotud sidusrühmade, kasutajate ja teiste osalejate ootusi ja vajadusi ega ka eesmärke, mille te seadnud olete.
<P>
Euroopa peab avalike teenuste suhtes edastama selge ja ühemõttelise sõnumi. Selleks tuleb meil kehtestada asjakohane õigusraamistik kas määruse või direktiivi vormis. Lissaboni leping annab meile selleks õigusliku aluse. Nüüd on teie ülesanne esitada nende kohta õigusakti ettepanek. Olen kindel, et Euroopa Parlament on valmis teid selles toetama.
<SPEAKER ID="072" NAME="Małgorzata Handzlik" AFFILIATION="PPE">
(PL) Lugupeetud juhataja, austatud volinik! Soovin kõigepealt avaldada kiitust raportööridele väga hea töö eest. Me kõik nõustume sellega, et EL vajab paremini toimivat ühtset turgu ja seega on mul hea meel ettepanekute üle selle süvendamiseks ja parandamiseks. Mulle aga ei meeldiks, kui ühtse turu süvendamist käsitlevas arutelus ei räägita üldse suurimast ja kõige võimalusterohkemast kavast - mis ei ole hoolimata mitme aasta pikkusest tööst siiski veel tegelikkus -, nimelt teenuste ühtse turu loomisest. Euroopa Komisjon on esitanud palju kõrgelennulisi ja uusi mõtteid selle turu süvendamiseks. Need on väärtuslikud ja vajalikud, et turg saaks toimida tõhusalt, kuid sooviksin ka paluda niisuguste projektide jätkamist ja edendamist, mis ei toimi veel täielikult kodanike ja ettevõtjate huvides.
<P>
Teenuste direktiiv on üks esimesi etappe teenuste sektori avamises, kuid me ei tohiks sellega piirduda. Peaksime kasutama kogemusi, mille saime teenuste direktiiviga töötamisel, et kaotada muud tõkked ja lihtsustada kehtivaid õigusakte. Paljud sektorid on endiselt suletud, paljud meie liikmesriikide tavad takistavad teenuste vaba voolu ja teenuste direktiivi juhtmõte - ühtsed kontaktpunktid - ei ole ikka veel täielikult rakendunud.
<P>
Lugupeetud volinik! Minu arvates ei too paljud ühtset turgu käsitlevad ettepanekud loodetud kasu, kui me ei paranda teenuste ühtset turgu. Akti paljude eesmärkide tulemuslik täitmine oleneb teenuste turu tõhusast toimimisest. Piisab vaid, kui nimetada siinjuures kutsekvalifikatsioonide tunnustamist, e-kaubandust ja paremate tingimuste loomist VKEdele, kuid see loetelu on mõistagi tunduvalt pikem. Niisiis palun ma Euroopa Komisjonil olla järjepidev teenuste sektori avamises, sest see loob aluse ühtse turu akti teiste ettepanekute edukusele.
<SPEAKER ID="073" NAME="Sergio Gaetano Cofferati" AFFILIATION="S&amp;D">
(IT) Lugupeetud juhataja, austatud volinik, head kolleegid! Professor Mario Monti liberaalseid põhimõtteid hinnatakse kõrgelt ega seata kunagi kahtluse alla ja ta ütles oma ühtset turgu käsitlevas raportis, et vaja on saavutada tasakaal turu ja tema eeskirjade ning sellel turul elavate ja töötavate inimeste õiguste vahel. Ta on veendunud, et sotsiaalne ühtekuuluvus on konkurentsis oluline tegur ja ta on nagu meiegi seisukohal, et inimeste väärikust ei kodanike ega mõistagi ka töötajatena ei tohiks kunagi kahtluse alla seada.
<P>
Sellepärast on sotsiaalne klausel otsustava tähtsusega. Seda vahendit toetab enamik Euroopa Parlamendist ja sellepärast palume teil ja president Barrosol kaasata see kõikidesse ühtset turgu käsitlevatesse õigusaktidesse. Vaid töötajate rolli tähtsustamise ja nende osaluse suurendamisega saavutab turg oma potentsiaali.
<SPEAKER ID="074" NAME="George Sabin Cutaş" AFFILIATION="S&amp;D">
(RO) Lugupeetud juhataja! Soovin avaldada kiitust raportööridele, eriti António Fernando Correia de Camposele, kvaliteetse töö eest ja edasipüüdlike eesmärkide koostamise eest, et püüda ühendada kaks näiliselt vastuolulist eesmärki: taaselustada ühtset turgu ja taastada Euroopa kodanike usk turu asjakohasesse toimimisse.
<P>
Minu arvates peaks ühtse turu akt hõlmama sidusaid ja tasakaalustatud meetmeid ning olema kooskõlas Grechi ja Monti raportitega. Niisuguse aktiga luuakse alus kodanike ja ettevõtjate jaoks lisandväärtust tekitavale Euroopale.
<P>
Kodanike mured ja õigused peavad olema ühtse turu taaselustamist ja tugevdamist käsitlevate meetmete keskmes. Sellega seoses on mul hea meel ettepaneku üle koostada ELi tasandil kodanike harta, milles esitataks mitmes keeles teavet õiguse kohta elada ja töötada kõikides liikmesriikides.
<SPEAKER ID="075" NAME="Juhataja">
Jõuame nüüd registreerimata sõnavõttudeni. Mul on nimekirjas 18 nime ja seega ei saa kahjuks mitte kõik sõna, sest meil ei ole nii palju aega. Püüan aga jagada seda aega õiglaselt ja võrdselt.
<SPEAKER ID="076" NAME="Ildikó Gáll-Pelcz" AFFILIATION="PPE">
(HU) Lugupeetud juhataja! Ühtset turgu mõjutavad paljud võrdse tähtsusega tegurid. ELi tasandi probleemi on põhjustanud kõikehõlmava platvormi puudumine, kuigi ka see loob majanduskasvu võimalusi. Nendes kolmes raportis on võetud neid puudusi arvesse ning need on ka väga hästi kindlaks määratud. Kuid puuduste kirjeldamine iseenesest ei julgusta asjaosalisi. Esitasin raporti projekti kohta palju ettepanekuid ning üks valdkondi oli töötajate vaba liikumist käsitlevate teatavate vastuseta küsimuste lahendamine. Peale selle peaks ühtne turg olema kõigile ettevõtetele võrdselt kasulik. Siinjuures pean silmas eeskätt VKEsid. ELi majanduse jõulisemat kasvu on võimalik saavutada vaid ühtse turu tõkete kaotamisega. Teisiti öeldes võib ulatuslik lõimunud turg olla ise tulevikus uuenduste mootoriks. Kiidan raportööre ja tänan volinik Barnier'd tema töö eest ning kiidan ka eesistujariiki Ungarit. Tänan teid, juhataja!
<SPEAKER ID="077" NAME="Monika Flašíková Beňová" AFFILIATION="S&amp;D">
(SK) Lugupeetud juhataja! Sageli on nii, et püüdlused säilitada ühtset turgu tulevad sotsiaalsete õiguste arvelt ja teatavate tööturu riiklike traditsioonide kohaselt. Praegu on seoses ühtse turuga veel üks probleem, sest majanduskriis heidab varju selle edasise eduka arengu väljavaadetele. Arvan aga, et meil tuleks lisada ühtsele turule kohaldatavatesse õigusaktidesse sotsiaalne mõõde, et meetmete keskmes oleksid tõepoolest kodanikud ning et tagada sotsiaalsete õiguste ja töötajate õiguste austamise kaudu ühtekuuluvust.
<P>
Meie ühine siht peaks olema see, et ühtne turg ja selle tegevus oleksid kasulikud nii kodanikele kui ka ettevõtetele, aidates sealjuures kaasa Euroopa üldise konkurentsivõime paranemisele. Vastuvõetud õigusaktid peavad olema suunatud niisuguste eesmärkide täitmisele nagu stabiilne ja vastutustundlik palgapoliitika ning naiste piisav esindatus juhtivatel kohtadel.
<SPEAKER ID="078" NAME="Andrew Henry William Brons" AFFILIATION="NI">
Lugupeetud juhataja! Kui tegeleda ELi raportitega, ei tohi kunagi usaldada nende pealkirja, vaid alati tuleb vaadata nende sisu. Nende raportite sisuks näib olevat ühtne turg, kaubandus ja töökohtade üleviimine kõrge palga alusel toimivalt majanduselt madala palga alusel toimivale majandusele. Üks raportöör ei ole aga jätnud kasutamata võimalust leida ettekääne veelgi suuremaks sisserändeks - mitte ainult Euroopa piires, vaid viidates selgelt väljastpoolt Euroopat pärit sisserändele.
<P>
Correia de Campose raportis osutatakse kvalifitseeritud ja ka hooajaliste töötajate sissevoolule - ehkki viimased ei ole just tuntud väga hea kvalifikatsiooni poolest - kui Euroopa majanduse jaoks kasulikule tegurile. Neisse ei suhtuta mitte kui inimestesse, vaid kui tootmise liikuvatesse teguritesse. Kui tuua kolmandast maailmast ära oskustöölised, siis sellega röövitakse vaestelt riikidelt inimesed, kelle kaotamist nad ei saa endale lubada.
<P>
Veelgi enam - kui toote kolmanda maailma inimesed Euroopasse, toote nendega kaasa ka osa kolmandast maailmast. Neid ei saa muuta uuteks eurooplasteks üksnes sellega, et neile antakse aimu meie kultuurist ja oludest. Inimesed ei ole eriomaste kultuuride toode, vaid eriomased kultuurid on eriomaste inimeste toode.
<SPEAKER ID="079" NAME="Lara Comi" AFFILIATION="PPE">
(IT) Lugupeetud juhataja, austatud volinik, head kolleegid! Nõustun põhimõtetega, mis on sätestatud selles tähtsas teatises, mille Euroopa Komisjon koostas vastuseks professor Monti eelmise aasta mais vastu võetud raportile.
<P>
Juhtimine ja partnerlus on kaks otsustavat aspekti turu elavdamises. Tõepoolest, selleks, et turg muutuks tõhusamaks ja konkurentsivõimelisemaks, vajab see poliitilist suunamist ja kõrgetasemelist juhtimist. Selle saavutamiseks tuleb kogu Euroopa süsteem muuta demokraatlikumaks. Seisukohad, otsused ja aktid, mille me vastu võtame, peavad olema erinevate Euroopa institutsioonide tihedalt kooskõlastatud töö tulemus.
<P>
Peale selle on võimalik tugevdada veelgi Euroopa Parlamendi rolli ühtset turgu käsitlevate õigusaktide koostamises. Lissaboni leping on juba aidanud sellele kõvasti kaasa, sest sellega kehtestati uued eeskirjad, millega antakse Euroopa Parlamendile suurem võim, kuid sellest üksi siiski ei piisa. Pean silmas eeskätt neid teemasid, mille kohta väljendas parlament jõuliselt ja selgelt oma seisukohta, kuid mis ei ühti nõukogu ja liikmesriikide valitsuste seisukohaga.
<SPEAKER ID="080" NAME="Catherine Stihler" AFFILIATION="S&amp;D">
Lugupeetud juhataja! See arutelu on väga vajalik, sest kui ühtne turg hakkab tõhusamalt toimima, on meil võimalus tekitada majanduskasvu, mis aitab mõistagi luua ka töökohti. Mul on hea meel, et sotsiaalklausli küsimuses saavutati kompromiss. Turu ja meie sotsiaalsete väärtuste vaheline tasakaal on väga tähtis. Selle põhimõtte arvestamata jätmisel oleksid olnud väga kahjulikud tagajärjed.
<P>
Mis puudutab digitaalarengu tegevuskava, siis ehkki paljud liikmesriigid teevad selle suhtes edusamme, peavad paljud seda kahjuks siiski ebaoluliseks. Kui liikmesriigid ei aita kaasa selle tegevuskava täitmisele, siis kannatab kogu EL. Kuidas saaksime avaldada survet, tagamaks, et ükski ELi kodanik ei jääks hoolimata oma elukohast kõrvale digirevolutsioonist, mis meid ümbritseb?
<P>
Ja viimaseks, mis puudutab riigihankeid, siis mul on hea meel komisjoni ettepanekute üle. Kuidas me aga tagame, et uuenduslikud riigihanked oleksid meie tegevuskava keskmes?
<SPEAKER ID="081" NAME="Miroslav Mikolášik" AFFILIATION="PPE">
(SK) Lugupeetud juhataja! Mõte, et eurooplased peavad suurendama tööhõivet ehk looma rohkem töökohti, on meie jaoks väga tähtis. Eeskätt tuleb mõista, et algatuse keskmes peab olema kodanik, olenemata sellest, kas tegemist on tarbijaõiguste, kommunikatsioonistrateegiate, autoriõiguse või ettevõtluskeskkonna parandamisega VKEde piiriüleseks toimimiseks, sest viimased on iga majanduse alustalaks.
<P>
Meil tuleb kiirendada kutsekvalifikatsioonide tunnustamise protsessi, et edendada liikuvust, kuid arvestada sealjuures ka kollektiivlepingutega. Samuti pean oluliseks rakendada kõikides liikmesriikides ühtesid ja samu õigusakte, tagada piisav sotsiaalkaitse - ma kordan, sotsiaalkaitse - ja võidelda sotsiaalse tõrjutuse vastu.
<P>
Lugupeetud juhataja! Tahan lõpetuseks öelda, et nende elementide lisamine Euroopa kvalifikatsiooniraamistikku on kodanikele tõeliselt kasulik, kuid samas on ta ka tööjõu liikuvuse jaoks tõhus vahend.
<SPEAKER ID="082" NAME="María Irigoyen Pérez" AFFILIATION="S&amp;D">
(ES) Lugupeetud juhataja, austatud volinik! Tänan teid teie sõnade eest. Nõustun teiega, et meil tuleb võtta kuulda oma kodanikke ja taastada nende usk Euroopa projekti. Täna võiks seepärast olla Euroopa ja Euroopa sotsiaalse lõimumise jaoks tähtis päev. Põhjus seisneb selles, et nende raportite vastuvõtmisega ei liigu me mitte ainult ühtse turu taaselustamise suunas, millega saab oluliselt aidata leevendada praegust majanduskriisi, vaid vastame ka kodanike nõuetele. Nemad soovivad liikuda ulatuslikuma Euroopa suunas ja tugevdada sotsiaalseid õigusi.
<P>
Euroopa peab reageerima uutele üleilmsetele probleemidele, muutma Euroopa majanduse konkurentsivõimeliseks sotsiaalseks turumajanduseks ning stimuleerima märkimisväärselt majanduskasvu, luues rohkem ja paremaid töökohti. Selle eesmärgi saavutamise aluseks peaks olema sotsiaalklausli lisamine kõikidesse ühtset turgu käsitlevatesse õigusaktidesse, asetades sellega kodanikud meie tähelepanu ja prioriteetide keskmesse ja tugevdades nende sotsiaalseid õigusi.
<P>
Ja viimaseks palun komisjonil esitada need ettepanekud võimalikult kiiresti.
<SPEAKER ID="083" NAME="Seán Kelly" AFFILIATION="PPE">
(GA) Lugupeetud juhataja! Ühtne turg on olnud liikmesriikide jaoks majandusedu saavutamises kahtlemata väga oluline. Tema tähtsus kasvab edaspidi veelgi, eriti niisuguste riikide jaoks nagu minu kodumaa, mis püüavad üle saada majanduslangusest.
<P>
Minu arvates eeldab ühtne turg kahte asja: seda, et avalikkus ja eriti VKEd oleksid teadlikud tema võimalustest, ja seda, et me kaotaksime tõkked, mis takistavad edu saavutamist.
<P>
E-kaubanduse arengu möödapääsmatu eeltingimus on kiire lairiba internetiühendus. Selleks, et saavutada energiavaldkonna ühtne turg, on hädavajalik Euroopa supervõrk, mis on pikaajaline projekt. Mis puudutab uuendusi, siis meil on vaja nii Euroopa patenti, millele viitas Enikő Győri ja mis on loodud tõhustatud koostöö raames, kui ka kõrgkoolide juures tippkeskusi, mida hinnataks sõltumatult.
<SPEAKER ID="085" NAME="Ilda Figueiredo" AFFILIATION="GUE/NGL">
(PT) Lugupeetud juhataja! Kogemused on näidanud, et konkurentsi ning sotsiaalsete ja töötajate õiguste kaitse vahel puudub tasakaal. Praegu näeme, kuidas ühtse turu liberaliseerimise nimel järjest enam erastatakse, kuidas töötus, mille see ühtne turg põhjustas, suureneb järjest enam, nagu ka ebakindlate töökohtade arv, ning paljudel juhtudel halveneb tarbijatele pakutavate teenuste kvaliteet. Need on tähelepanuväärsed näited, mida esineb ka minu riigis Portugalis, kusjuures liberaliseerimine laieneb järjest enam, sealhulgas transpordi-, postiteenuste ja kommunikatsioonisektorisse, kusjuures nimetatud teenused on nüüd kehvemad, töötajaid on vähem ja töökohad on ebakindlamad. Sellepärast me ütlemegi, et vaja on kaitsta sotsiaalklauslit kõikides nendes protsessides. Põhiprobleem seisneb selles, et nimetatud nõuet ei täida ei valitsused, komisjon ega ka nõukogu, mida näitasid väga ilmekalt nõukogu 25. märtsi sõnavõtud.
<SPEAKER ID="086" NAME="Olga Sehnalová" AFFILIATION="S&amp;D">
(CS) Lugupeetud juhataja! Olen veendunud, et kodanike teadlikkus ja usaldus on ühtse turu edukuse jaoks otsustava tähtsusega. See eeldab muu hulgas teateid, mis jõuaksid kodanikeni ja mida nad mõistaksid. Soovin kutsuda veel kord komisjoni üles mõtlema põhjalikult läbi, kuidas ta selgitab oma kavatsusi kodanikele. Ühtse turu dokumenti käsitlevad avalikud konsultatsioonid juba näitasid, mida inimesed soovivad ja mis on nende arvates Euroopa lõimumise peamised nõrgad küljed. Paljud inimesed pidasid kõige tähtsamaks ettepanekut nr 48, milles komisjon lubab tihendada konsulteerimist ja dialoogi kodanikuühiskonnaga. Siis pööraks ta õigusaktide koostamisel eritähelepanu tarbijate arvamustele. Olen kindel, et sellisel juhul võetaks arvesse üldsusega konsulteerimise tulemusi.
<P>
Lõpetuseks tahan tänada ja kiita kõiki raportööre ning soovin teile, lugupeetud volinik, edu töö jätkamiseks.
<SPEAKER ID="087" NAME="Anna Maria Corazza Bildt" AFFILIATION="PPE">
Lugupeetud juhataja! Kätte on jõudnud aeg asetada reaalmajandus taas Euroopa tegevuskava keskmesse ja taastada kodanike usaldus meie ühise turu vastu. Ühtse turu taaselustamine on ajalooline võimalus Euroopa jaoks asuda uuesti asja kallale. Kasutagem siis seda.
<P>
Parim viis sotsiaalse Euroopa saavutamiseks on luua töökohti ja selles seisnebki ühtse turu akti mõte. Sellepärast olen püüdnud hoida ära selle olulise akti tähtsuse vähendamist ning edendada Euroopa võimet konkureerida rahvusvahelisel turul ja luua töökohti. Olen seisnud vastu katsetele kehtestada tarbetuid õigusakte ja lisabürokraatiat või niisuguseid nõudeid nagu sotsiaalklausli nõue. Toetasin üksmeelset otsust anda komisjonile laialdased volitused edasiliikumiseks.
<P>
Nüüd on aeg tegutseda. Kõik ELi institutsioonid, sidusrühmad ja nõukogu peaksid hakkama täitma ühiselt kohustust edendada niisuguste küsimuste elluviimist nagu kaupade pake, teenuste direktiiv ja Euroopa väikeettevõtlusalgatus "Small Business Act”, ning suurendama usaldust e-kaubanduse vastu.
<P>
Ja viimaseks loodan, et jaekaubandus, mis on Euroopa majanduse alustala, asetatakse samuti poliitilises tegevuskavas tähtsale kohale.
<SPEAKER ID="088" NAME="Sylvana Rapti" AFFILIATION="S&amp;D">
(EL) Lugupeetud juhataja, austatud volinik! Kas te mõistate, et Euroopa tuleviku võti on teie käes? Arvan, et tänane arutelu on väga oluline nii ELi, tema kodanike kui ka euro tuleviku seisukohalt. ELi 27 liikmesriigi kodanikel on väga raske mõista neile kehtestatud kokkuhoiumeetmeid ja nendega toime tulla, kui nad ei mõista ühtse turu väärtust ja tähtsust. Minu arvates otsustab seega tänane arutelu, kas ühtse turu 20. aastapäev, mis on järgmisel aastal, toimub selle tähistamise või mälestamise vaimus.
<P>
Arvan, et meil on kodanikest, ettevõtjatest ja valitsustest koosnev kolmnurk. See peab olema võrdkülgne kolmnurk. Praegu on kodanike külg väga nõrk. Seda saab parandada vaid horisontaalse sotsiaalse klausliga ning sellepärast me seda palusimegi ja sellepärast püüame jõuda kompromissile. Kokkuvõtteks tahan lisada, et Jacques Delors ütles kunagi, et keegi ei saa armuda ühtsesse turgu. Kuid teie peaksite muutma ta niisuguseks, millesse saaks armuda.
<SPEAKER ID="089" NAME="Michel Barnier" LANGUAGE="FR">
Lugupeetud juhataja, head kolleegid! Olen väga tänulik teile kõigile sisukate sõnavõttude eest paljude erinevate arusaamade kohta. Kuulasin hoolega kõike, millele tähelepanu juhtisite, samuti teie valvsuse väljendusi ja üldisemalt meie käsitlusviisile antud julgustuse ja toetuse avaldusi, mille võtan rõõmuga teadmiseks, sest vajame neid väga.
<P>
Tahan tänada veel kord teie kolme raportööri, Sandra Kalnietet, António Fernando Correia de Campost ja Cristian Silviu Buşoid, ning öelda Edvard Kožušníkile, et tal oli õigus, kui toonitas Malcolm Harbouri tähtsust selles arutelus, sest see, et 11 parlamendikomisjoni teeksid koostööd, ei ole endastmõistetav, ning ma soovin selle koostöövalmiduse eest tänada raportööre, kes sõna võtsid. Lugupeetud parlamendiliikmed! Niisugust terviklikku või üleüldist käsitlusviisi soovisid Louis Grech ja Mario Monti, kuid ka komisjon tegi samal ajal president Barroso ülesandel samasugust tööd. Töötasime 12 volinikuga koos selle nimel, et koostada need 50 ettepanekut ja et lõpuks, järgmisel nädalal, määrata kindlaks 12 vahendit ühtse turu moderniseerimiseks ja 12 märgilise tähtsusega ettepanekut nende vahendite jaoks.
<P>
Äsja rääkis Tadeusz Zwiefka utoopiast, meenutades meie eelkäijaid. Mulle tulevad meelde ühe asutaja - Jean Monnet - sõnad, kui 1950. aastal tehti esimesi samme ühtse turu suunas ning kui ühendati söe- ja terasetööstused. Ta ütles: "Ma ei ole ei pessimistlik ega optimistlik, olen lihtsalt otsusekindel.” Lugupeetud parlamendiliikmed! Usun, et praegu - olen seda juba ka öelnud -, kui te kuulate tähelepanelikult üldsust ja kuulete nende meelepaha ja muret, kui näete, kui paljud neist kannatavad, kui näete töökohtade ja majanduskasvu puudumist, on aeg muutuda uuesti otsusekindlaks, eriti majanduse ja majanduskasvu küsimustes. Ka Róża Gräfin von Thun und Hohenstein viitas äsja sellele otsusekindlusele. Sellepärast on minu arvates väga tähtis, et te jõuaksite - seda võimaldab teie asjalik töö, mida tegite ühiselt erinevates parlamendikomisjonides ja fraktsioonides - kiiresti hääletustulemuseni - ma vähemasti loodan, et te jõuate -, mis väljendab seda otsusekindlust ja mida nõukogu ning omalt poolt ka komisjon peab arvesse võtma. See toetav töö, mida te ühiselt tegite, paneb mind minu enda otsustavuse suhtes kindlamalt tundma ning seda kindlustunnet suurendas veelgi neli kuud kestnud ühtse turu akti käsitlevate avalike arutelude edukus, sest kui ma õigesti mäletan, esitati meile 850 ettepanekut. Peale selle on julgustav ka asjaolu, et Euroopa Ülemkogu näitas oma toetust meie käsitlusviisile.
<P>
Eeltoodu põhjal teeb komisjon kindlaks ettepanekud, mille ta peab esitama meetmete kohta 12 kuu jooksul, ning loodan, et meie - nõukogu, Euroopa Parlament ja komisjon - suudame need meetmed 2011. ja 2012 aasta jooksul ellu viia.
<P>
Lugupeetud parlamendiliikmed! Nagu näete, kehtestame me komisjonis teie esitatud õigusaktide kaudu palju eeskirju. Need, mida praegu koostan ja mis käsitlevad finantskriisi õppetunde, on reageerivad või ennetavad eeskirjad. Ühtse turu akti puhul on meie eesmärk koostada ennetavaid ja paindlikke õigusakte ning nagu Philippe Juvin ja Sophie Auconie soovitasid, muuta ühtne turg selliseks, nagu ta peab olema - pigem võimaluste kui piirangute allikaks, ning sellisena näevad seda ka VKEd ja kodanikud.
<P>
Kodanikud on tarbijad ja me teeme tööd selle nimel, et tagada nende tarbitavate toodete ohutust ja kaotada kõik diskrimineerivad tõkked. Kodanikud on töötajad ja me teeme tööd kutsekvalifikatsioonide tunnustamise ja teises riigis töötavate isikute sotsiaalsete õiguste austamise nimel. Seda soovitasid Liisa Jaakonsaari ja Evelyne Gebhardt. Kodanikud kasutavad avalikke teenuseid. Seda muret väljendasid teist paljud, eriti Kyriacos Triantaphyllides, ning peale selle soovitan ma Françoise Castex'l kes äsja rääkis, lugeda hoolikalt - mida ta on kahtlemata juba teinud - kolleeg Almunia ettepanekut Monti-Kroesi pakme läbivaatamise kohta. Minu arvates sisaldab see uusi ja avameelseid vastuseid avalike teenuste kvaliteedi ja kättesaadavuse kohta. Peale selle on kodanikud hoiustajad ja laenuvõtjad ning ma koostasin just sätted, mis käsitlevad hüpoteeklaenude integreeritud ühtset turgu.
<P>
Peale kodanike on meil veel ettevõtted, mis loovad töökohti. Jürgen Creutzmann, Othmar Karas ja Anna Maria Corazza Bildt, kes just äsja kõneles, rääkisid vajadusest konkurentsivõime järele, eriti VKEde puhul. Me teeme tööd soodsamate raamatupidamis- ja eelarvetingimuste nimel, samuti uuenduste, patentide ja autoriõiguse edendamise nimel, mida nimetas Toine Manders, aga ka investeeringute kättesaadavuse ja minu arvates ka avaliku ja erasektori partnerluste nimel. Soovin tänada Bernadette Vergnaud'd toetuse eest meie kontsessioone käsitlevale projektile.
<P>
Meil tuleb parandada ühtse turu juhtimist. Andreas Schwab ütles just äsja midagi väga olulist erinevuste kaotamise kohta ning ma olen püüdnud selle teema kallal kolleegidega komisjonis tööd teha. Seda erinevuste kaotamist rakendatakse erinevate direktiivide hindamisel. Nagu teate, tegelen ma praegu teenuste direktiivi hindamisega eri riikide ja teenuste kaupa, mida nimetas Małgorzata Handzlik ja äsja ka Zuzana Roithová, ning näen selgeid tõendeid erinevuste kehtestamise kohta. Teenuste, kutsekvalifikatsiooni ja e-kaubanduse direktiivides on sageli kattuvus kõigi jaoks: nii konkreetse töötaja või näiteks inseneri kui ka arhitekti jaoks. Lugupeetud Andreas Schwab! Olen võtnud endale eesmärgiks töötada erinevuste kaotamise nimel, mis on väga vajalik.
<P>
Morten Løkkegaard ja Louis Grech nimetasid ka suhtlemist. Enne sõnumi edastamist peate aga tegema midagi ja kui te midagi teete, tuleb teil seda selgitada nii, et kodanikud mõistaksid seda. Sellepärast pean ma kogu ühtse turu süsteemi puhul oluliseks neid vahendeid, mis toovad Euroopa tema kodanikele lähemale, näiteks Solviti süsteem, mis hakkas hästi tööle, siseturu infosüsteem, ühtsed kontaktpunktid, portaal "Teie Euroopa” ja foorum, mida Louis Grech nimetas, et parandada dialoogi kõikide sidusrühmade ja kodanikuühiskonnaga.
<P>
Lugupeetud juhataja! Lõpetuseks soovin tuletada kõikidele meelde mõningaid tõekspidamisi, millest olen juhindunud kogu oma mandaadi täitmise ajal, mis mulle teie toetusel usaldati.
<P>
Lubage mul alustada olulisima tõekspidamisega, sest me räägime majandusest ja tööhõivest. Lugupeetud parlamendiliikmed! Ülejäänud maailm ei oota meie järel. Ta liigub teatavates valdkondades meist palju kiiremini edasi. Me ei tohi seista ja vaadata kõrvalt, kuidas meie tulevikku kujundatakse. Meie, eurooplased, peame ise oma tuleviku kindlaks määrama. Peamine tegur, mis annab meile jõudu olla ise oma tuleviku kujundajad, on ühtne turg. Käisin paar päeva tagasi Hiinas. Meid austatakse seal, sest esindame 500 miljoni tarbija ja kodanikuga turgu. Püüdkem ka edaspidi kasutada ära oma vahendeid kõigi hüvanguks ja tugevdagem meie keskset elementi, milleks on ühtne turg.
<P>
Ühtne turg on meie majanduse alustala. Kui see toimib tõhusalt, siis kõik, mille aluseks see on - erasektori ettevõtlusprojektid, kohalikud, riiklikud ja Euroopa tasandi avaliku ja erasektori projektid -, on tulemuslikum. Näiteks kas me võitleme selle eest, et elavdada patentide teemat, mis on viimased 30 aastat olnud ummikseisus? Peame seda tegema, sest kõiki avaliku ja erasektori uuenduslikkuse ja loovuse projekte nõrgestab tõsiselt asjaolu, et meil ei ole Euroopa patenti, või kui on, siis see maksab kümme korda rohkem kui USAs. Niisiis peab alus olema tugev. See on kõige tähtsam, ja kui see saab teoks, saame sellele alusele rajada rohkem tõhusaid projekte.
<P>
Minu teise tõekspidamise kohaselt on kätte jõudnud aeg teha tööd uuendatud majanduskasvu nimel. Siinjuures soovin väljendada nõusolekut Emilie Turuneniga, kes äsja nõudis teistsugust majanduskasvu. Sellest kriisist tekkiv majanduskasv - ja siinjuures on Emilie Turunenil õigus - peab eelmisest erinema, selles tuleb arvestada rohkem loodusvaradega ja looduskeskkonnaga, mis ei ole ei vabad ega ammendamatud. Lisame need eesmärgid eeskätt uude riigihankeid ja maksustamist käsitlevatesse eeskirjadesse või uutesse õigusaktidesse ja need peaksid aitama saavutada keskkonnasäästlikumat majanduskasvu.
<P>
Lugupeetud parlamendiliikmed! Minu kolmas tõekspidamine on see, et jätkusuutlikud majandustulemused käivad käsikäes uuenduslikkuse ja sotsiaalse ühtekuuluvusega. See on dünaamiline kompromiss, millele viitas Pascal Canfin ja mida soovitas Mario Monti muu hulgas maksustamise valdkonnas. Pascal Canfin ja Sergio Gaetano Cofferati rääkisid sellest teemast ning Patrizia Toia nimetas äsja teemat, mida käsitletakse ka ühtse turu akti ettepanekutes, nimelt sotsiaalse suunitlusega ettevõtete sektori arendamist, millesse ka mina usun.
<P>
Neljandaks - ütlesin seda juba ka enne -, kui tahame võita konkurentsilahingu, peavad selles osalema kõik meie territooriumid, hoolimata sellest, kui nõrgad nad on või kui kaugel nad Brüsselist asuvad. Iga ettevõte, ka kõige väiksem, suudab ise oma võitluse võita ja me peame neid selles aitama. Ja viimaseks, kõik meie kodanikud, ka kõige nõrgemad, keda mõnikord tõrjutakse nende puude tõttu, suudavad võita oma võitluse konkurentsivõime eest, kui neid julgustatakse ja toetatakse.
<P>
Minu viies tõekspidamine on see, et seoses ülejäänud maailmas toimuvaga peame püüdma olla osalejad, mitte pealtvaatajad - ja seda pean väga tähtsaks. Me ei tohi olla rahul sellega, et Euroopa oleks üksnes koht, kus tarbitakse. Euroopa peab olema jätkuvalt ka koht, kus toodetakse, ja mitte ainult niisugune, kus toodetakse teenuseid, vaid niisugune, kus on olemas tootmisvahendid. Seda tahetakse saavutada paljude ettepanekutega, mis käsitlevad pikaajalisi investeeringuid.
<P>
Lugupeetud parlamendiliikmed! Niisugune oli minu kahetahuline eesmärk volinikuks saamisel. See ei muutu ja jääb samaks kuni minu mandaadi lõpuni. Me teeme nii, et finantsturud, mida vajame, teeniksid taas reaalmajanduse huve, mitte vastupidi, nagu see oli viimased 15 aastat. Mitte ettevõtjad ei pea töötama turgude heaks, vaid reguleeritud finantsturud, mida juhitakse ja kontrollitakse paremini, peavad töötama reaalmajanduse heaks. Meie eesmärk on teha nii, et reaalmajandus, s.o suur ühtne turg, teeniks taas majanduskasvu ja inimarengu huve. Peaksite lugema järgmisel nädalal ühtse turu akti eelnõud - see ei pruugi olla täiuslik ja kindlasti saab seda täiendada -, mille Euroopa Komisjon koostab teie arutelude ja selle kahetahulise eesmärgi põhjal, milleks on turu seadmine tagasi majanduse teenistusse ja majanduse seadmine tagasi majanduskasvu ja inimarengu teenistusse.
<SPEAKER ID="090" NAME="Enikő Győri">
nõukogu eesistuja. - (HU) Lugupeetud juhataja! Tahan tänada kõiki, kes täna selles arutelus osalesid. Minu jaoks on see väga oluline kahest seisukohast. Te andsite kinnitust eesistujariigi Ungari veendumusele, et ühtne turg aitab otsustavalt stimuleerida ELi majanduskasvu ja tagada, et lõpuks ometi saame taas luua töökohti. Kuid see arutelu on väga kasulik ka selle poolest, et siin avaldati palju mõtteid ja ideid, mida me saame kasutada ka nõukogu töös. Komisjon on suure osa sellest ülesandest juba täitnud. Kuid mõistagi on ka neil veel palju teha. Nõukogu tahab hiljem konkreetse õigusakti vastuvõtmisel teha Euroopa Parlamendiga väga tihedat koostööd. Seepärast tänan kõiki, kes on sellele protsessile seni kaasa aidanud, kas raportööri või siseturu- ja tarbijakaitsekomisjoni liikmena, ja kelle kaastööle me ka edaspidi loodame.
<P>
Nagu juba mitmel korral öeldud, pooldab eesistujariik Ungari eesmärki saavutada tugevat Euroopat. See on ka eesistujariigi Ungari juhtmõte. Peale selle ütleme alati, et peame silmas niisugust tugevat Euroopat, mis asetab inimesed oma poliitikavaldkondade keskmesse, ning ka seda ei tohi me unustada, kui tegeleme ühtse turu teemaga.
<P>
Soovin käsitleda eraldi mõningaid arutelus põhjalikku kajastust leidnud küsimusi. Esimene neist puudutab VKEde olukorda. Nad on tõepoolest ühtse turu peamised osalejad ja seega on meil kavas teha kõik endast olenev, et nende tähtsust suurendada. See tähendab osaliselt seda, et juurdepääs rahastamisele muudetakse VKEdele lihtsamaks. Selleks vähendatakse halduskoormust ja tehakse juurdepääs riigihangetele lihtsamaks. Peame väga tähtsaks Euroopa väikeettevõtlusalgatuse "Small Business Act” läbivaatamist. See on konkurentsivõime nõukogu päevakorras maikuus. Meil on kavas ka sellel teemal võtta vastu järeldused.
<P>
Teine niisugune teema on digitaalarengu tegevuskava. Ka tänases arutelus räägiti sellest palju. Teame, et nimetatud valdkonnas on palju kasutamata võimalusi. Peame parandama paberivaba asjaajamise ja tehingute võimalusi ja tingimusi. E-kaubandust ja e-valitsust käsitlevad algatused täidavad seda eesmärki, kuid usun, et laiemas mõttes on tarbijate õiguste direktiivi eesmärk ka piiriüleste tehingute edendamine ühtsete ELi eeskirjade põhjal. Siinjuures võiksin nimetada teenuste direktiivi rakendamist, sest see mõjutab ühtsest turust suurt osa ja selle tähtis element on lihtsustatud elektrooniline asjaajamine.
<P>
Kolmandaks soovin tuua esile, et minu arvates ei saa ühtset turgu ilma energia- ja transporditaristu ehitamise ja valmimiseta lõpule viia. Eesistujariik Ungari pööras juba esimesel kolmel kuul suuremat tähelepanu ühtse energiaturu elluviimisele. Paljud parlamendiliikmed rääkisid ka arutelus taristu võlakirjadest. Ootame huviga selleteemalise avaliku konsulteerimise tulemusi. Intellektuaalomandi õiguste kaitse on samuti üks teema, millele oleme tänaseni palju tähelepanu pööranud. Nimetasin sissejuhatuses Euroopa patendisüsteemi ning olen kindel, et kui tõhustatud koostöö on alanud, saame koos määrata kindlaks selle sisu, ja mis puudutab rakenduseeskirju, siis loodan, et saavutame mais konkurentsivõime nõukogu kohtumisel parimad võimalikud tulemused. Loodan, et meil on koguni võimalus jõuda kokkuleppele.
<P>
Viimaseks soovin käsitleda sotsiaalseid tahke. See küsimus andis ka tänases arutelus enim kõneainet ja tekitas siin saalis enim emotsioone. Usun, et komisjonis toimus sellel teemal sama elav arutelu kui siin saalis ning olen kindel, et samamoodi on see ka nõukogus.
<P>
Nagu ma juba ütlesin, vajame tugevat Euroopat ja inimesed on selle keskmes. Arvan, et see näitab selgelt, kuidas eesistujariik Ungari seda küsimust käsitleb, kuid me saame teha seda vaid tasakaalustatud viisil ja kõiki asjaolusid arvestades. Kui asetame inimesed kesksele kohale, on töökohtade loomine kõige tähtsam ülesanne, sest kui tagame töö kõigile, kes töötada tahavad, siis minu arvates ei saagi me midagi enamat oma kodanike heaks teha.
<P>
Teine küsimus puudutab Euroopa sotsiaalset mudelit, s.o Euroopa sotsiaalset turumajandust, mis - nagu me kõik hästi teame - on proovile pandud. Selle kaitsmine on meie kõigi huvides. Mõistagi ei ole kõigis 27 liikmesriigis ühtset mudelit, sest me kõik rakendame seda erinevalt. Peame olema ka realistlikud. See mudel on pandud proovile - ELi ja liikmesriikide konkurentsivõime oleneb sellest, kas me suudame kohandada seda sotsiaalset mudelit 21. sajandi uutele ülesannetele. Sellepärast ei tohi seda kohelda pühadusena, vaid millegi sellisena, mida saame kaitsta ühiste jõupingutuste abil, kohandades seda 21. sajandi oludele.
<P>
Ja viimasena, ka liikuvust nimetati tihti. Usun, et see on valdkond, kus saame edeneda kõige kiiremini ja lihtsamalt ning soovime iga hinna eest võtta maikuus toimuval konkurentsivõime nõukogu kohtumisel vastu järeldused selle kohta.
<P>
Lõpetuseks, eesistujariik Ungari soovib ühtsele turule tagada suurima võimaliku läbipaistvuse ning oleme valmis pühenduma sellele kõrgeimal tasandil. Sellega seoses loodame nii komisjoni liikmetele ja komisjoni presidendile kui ka Euroopa Parlamendi liikmetele ja presidendile.
<SPEAKER ID="091" NAME="Sandra Kalniete" LANGUAGE="LV">
Lugupeetud juhataja! Selle viljaka arutelu kokkuvõtteks tahan rõhutada, et see arutelu näitas, et meie, Euroopa Parlamendi liikmed, mõistame oma vastutust Euroopa inimeste ees majanduse elavdamise ja uute töökohtade loomise suhtes. Ühtse turu tugevdamine on majanduse elavdamise seisukohalt sama tähtis kui kaks teist projekti, nimelt majanduse juhtimise tugevdamine ja Euroopa 2020. aasta strateegia. Meil tuleb parandada ühtse turu poliitilist profiili. Nii poliitikud kui ka kogu ühiskond peab mõistma selle tähtsust ja seega on suhtlemisel ühtse turu elavdamises täita väga oluline osa. Suhtlus peab toimuma nii ettevõtjate ja Euroopa elanikega kui ka kolme institutsiooni vahel. Mul on hea meel, et meie eesmärk on ühine - elavdada, ühtlustada ja tugevdada Euroopa turgu.
<SPEAKER ID="092" NAME="António Fernando Correia de Campos" LANGUAGE="PT">
Lugupeetud juhataja! Soovin kõigepealt tänada kõiki selle arutelu eest, mis oli väga tulemuslik. Mul ei olnud aga aega lugeda oma kõne viimast osa, milles peamiselt tänasin volinik Barnier'd. Kõige paremini saan väljendada aga oma tänu tema enda sõnavõtu esimese lausega. Ta ütles, et kätte on jõudnud hetk, mil Euroopa peaks seadma kõrgemad sihid, mitte edastama inimestele üksnes halbu uudiseid. Lugupeetud volinik! Nõustun teiega täielikult ning tahan teile öelda, et sellega seoses tegi Euroopa Parlament oma tööd õigel ajal ja on valmis andma inimestele häid uudiseid.
<SPEAKER ID="093" NAME="Cristian Silviu Buşoi">
raportöör. - Lugupeetud juhataja! Tahan tänada teid kõiki teie osaluse eest selles arutelus ja teie toetavate märkuste eest. Samuti soovin avaldada kiitust kolleegidele Kalnietele ja Correia de Camposele hea töö eest.
<P>
Meil on nüüd laual kolm raportit, mis on mitu kuud väldanud tõhusa töö tulemus. Hoolimata raskustest, millega kokku puutusime, olen saavutatud tulemustega rahul. Selgitasime välja õiged kitsaskohad ja leidsime asjalikud lahendused. Need tulemused näitavad ka selgelt, kui tähtis on Euroopa Parlamendi jaoks ühtse turu süvendamine ja tugevdamine.
<P>
Olen veendunud, et need kolm raportit täiendavad asjakohaselt põhjalikku üldsusega konsulteerimist, mille korraldas komisjon ja mille raames esitati peaaegu 750 ettepanekut. Mul on hea meel, et ettevõtjad, üksikisikud, vabaühendused ja riiklikud asutused on näidanud ühtse turu akti vastu üles nii suurt huvi, sest oluline on, et oleksime üksmeelel meetmete suhtes, mis aitavad kohandada turgu vastavalt kodanike ja ettevõtjate ootustele.
<P>
Mul on hea meel näha komisjoni aktiivset tegutsemist ja et mõningate ettepanekute koostamist on juba alustatud. Olen kindel, et komisjon võtab Euroopa Parlamendi seisukohti arvesse, sest lõppude lõpuks on kõige olulisem küsimus see, kas me saame oma tegevuse ja jõupingutustega midagi oluliselt muuta. Ma vastan, et jah, saame, kuid selleks peame olema julged, mitte tagasihoidlikud. Peame tegutsema viivitamatult, mitte aastate pärast. Peame ühise eesmärgi nimel ühendama oma jõud, mitte tegutsema omaette ja eri suunas. Käes on aeg tegudeks.
<SPEAKER ID="094" NAME="Nicole Sinclaire" AFFILIATION="NI">
Lugupeetud juhataja! Kolleeg de Jong ütles tänases arutelus enne, et minu märkused kolleegile esitatud küsimuses olid kohatud. Arvan, et see ei ole kohatu, kui ma esitan küsimuse siinse parlamendi liikme mõju tasakaalustatuse kohta seoses selle institutsiooniga.
<P>
Kas ma võiksin paluda vaikust, et saaksin asjakohaselt sõna võtta?
<P>
See ei ole õiglane, kui inimest kritiseeritakse siin parlamendis küsimuse esitamise eest. Sellele küsimusele ei vastatud, kuid seda tuleks teha. Selle asemel tõi kolleeg vastuses esile töökohad West Midlandsi piirkonnas. Kas ta tuletaks siis ka meelde, kuidas ELi toetuste tõttu kaotati Coventrys Rytoni tehases töökohad?
<SPEAKER ID="095" NAME="Juhataja">
Arutelu on lõppenud.
<P>
Hääletus toimub 6. aprillil 2011.
<P>
Hääletus komisjoni avalduse üle, mis käsitleb riigihankeid, toimub järgmise osaistungjärgu ajal.
<P>
Kirjalikud avaldused (kodukorra artikkel 149)
<SPEAKER ID="095" NAME="Luís Paulo Alves" LANGUAGE="PT">
Selle ettepanekuga lihtsustatakse õigusakte, sest see hõlmab mitut direktiivi. Sellega täpsustatakse mitut õigusakti ja muudetakse nii, et ettevõtjatel ja tarbijatel on neid lihtsam mõista ja omaks võtta. Arvan, et kõnealuse ettepanekuga antakse uus tõuge ühtsele turule ning loodan, et ka nendele riikidele, mille majandus on nõrgem nende suuruse ja kauguse, aga ka asjaolu tõttu, et see sõltub väiksemast arvust toodetest, nagu kõige äärepoolsemate piirkondade puhul. Üldiselt on vaja meetmeid, et takistada nõudluse kahanemist piiriüleste ostude tõttu, ning oluline on tagada, et need õigusaktid oleksid kasulikud ka niisugustele piirkondadele nagu Assoorid. Eraldatumad piirkonnad on rohkem huvitatud oma kauba turustamisest välismaal. Nende ettevõtted vajavad konkreetseid õigusakte ja nende tarbijate kaubavalik peab olema suurem ja kaubad soodsamate hindadega. Kõnealuse uue ettepanekuga nähakse ette ühtsed õigusaktid ka niisugustes valdkondades nagu lepingueelne teavitamine ja kui need kehtestatakse, siis saab usaldust äärepoolseimatest piirkondadest pärit toodete vastu - ja seega ka nende kättesaadavust ja tarbimist ühtsel turul - suurendada nende kuvandi parandamise kaudu kvaliteedisertifikaatide abil, võttes selleks konkreetseid meetmeid.
<SPEAKER ID="096" NAME="Ioan Enciu" AFFILIATION="S&amp;D">
kirjalikult. - (RO) Majandus- ja finantskriis, mis meid endiselt räsib, on näidanud meile, et kui kaotame silmist majanduse põhieesmärgi, milleks on kodanike heaolu tagamine, on oht, et tõukame kogu ühiskonda kokkuvarisemise suunas. See kehtib ka ühtse turu kohta. Me ei tohi unustada, et selle ülesanne on võimaldada kõikidel Euroopa kodanikel kasutada võrdseid majanduslikke ja sotsiaalseid õigusi, mis tagavad nende heaolu kogu ELis. Ühtset turgu tuleb süvendada ning juhtida kodanike ja nende huvide suunas. Usun, et kriisiajal on meie jaoks oluline saada suurimat võimalikku kasu millestki väärtuslikust, mis Euroopal olemas on, nimelt inimkapitalist. Töötajate liikuvus ELis aitab elavdada majandust ja arendada ühtset turgu. Peame edendama seda liikuvust ja esimene asjalik samm selles suunas oleks kaotada ELis töötajate liikumist takistavad tõkked. Uutest liikmesriikidest pärit töötajatele kehtestatud piirangud takistavad ühtse turu tasakaalustatud arengut ning tuleb viivitamatult kaotada.
<SPEAKER ID="096" NAME="Elisabetta Gardini" LANGUAGE="IT">
Ühtse turu elavdamiseks peab meie Euroopa poliitikavaldkondade aluseks olema ettevõtjasõbralik keskkond, mille eesmärk on edendada uuenduslikkust ja majanduskasvu ning muuta Euroopa majanduse strateegilist suunda. Euroopa vajab tugevat poliitilist juhtimist, et seada ja viia ellu majanduses nii ulatuslikke eesmärke. Uus Euroopa strateegia, mille aluseks on Monti raporti suunised, on väärtuslik selle poolest, et hõlmab konkreetseid meetmeid majanduskriisist väljumiseks tootlikkuse ja tööhõive taseme taastamise kaudu. Komisjoni 50 ettepanekust soovin teiste seast esile tõsta neid, millega tahetakse parandada VKEde konkurentsivõimet ning tagada neile krediidi parem kättesaadavus ja rahvusvahelistumine, et nad saaksid kasutada ära rahvusvahelise turu pakutavad uued investeerimisvõimalused. Soovin kasutada võimalust ja tuletada teile veel kord meelde, et VKEd näitavad kõige paremini, milline on Euroopa majanduse struktuur ning nende seas on palju väga häid näiteid, mille poole püüdlemist peaks julgustama ja toetama. Digitaalarengu tegevuskava, võltsimise vastu võitlemine, e-kaubanduse tugevdamine ja riigihankekorra ühtlustamine on samuti suurt toetust leidnud eesmärgid, mille abil saavutada konkreetseid majanduse kasutegureid, mis soodustavad rahanduslikku stabiilsust ja ühtekuuluvust.
<SPEAKER ID="097" NAME="Lidia Joanna Geringer de Oedenberg" LANGUAGE="PL">
Väljend ühtse turu akt on olnud kõigi huulil alates professor Monti raporti valmimisest. Ootan innukalt neid 12 vahendit, mis on Euroopa Komisjoni arvates ühtse turu edasise käekäigu jaoks otsustava tähtsusega. Sama ajal võin aga juba ette kujutada, millised need on. Seepärast ei taha täna viidata niivõrd konkreetsetele nähtustele, nagu ELi patent, autoriõigus või riigihanked, vaid keskenduda põhimõtetele, millest minu arvates lähtuma peaksime.
<P>
Arvan, et tulevane ühtse turu õigusakt peaks kajastama ühtse turu põhimõtet, mis on kujunenud aastate jooksul, kuid samas tuleb seda kohandada ka 21. sajandi oludele. Näiteks toon põhimõtte, millest juhinduti Euroopa Ühenduses alates selle tekkimisest peale. Selleks on niisugune nähtus nagu paralleelkaubandus või seaduslike toodetega kaubitsemine väljaspool ametlikke levitamiskanaleid - Prantsusmaalt õiguspäraselt ostetud Grundigi televiisorite müümine Saksamaal - ja selle kaitsmine. Tänapäeval toimub paralleelkaubandus sageli internetis mitmesugustel veebilehtedel. Seda õigust tuleks kaitsta internetis ühtse turu e-kaubanduse üldise arendamise toetamise kaudu ning tagada selleks kultuurikaupade parem kättesaadavus internetipoodides. Meil on selles valdkonnas palju teha, eriti seoses sellega, et ettevõtetel oleks lihtsam tegutseda virtuaalmaailmas ja et tarbijad tunneksid ennast internetis tehinguid sõlmides kindlamalt.
<SPEAKER ID="098" NAME="Kinga Göncz" LANGUAGE="HU">
Ühtne turg on ELi arengu peamine mootor ning peale konkurentsivõime parandamise on see ka sotsiaalse kaasamise ja töökohtade loomise raamistik. Ühtse turu süvendamise ettepanekud - hoolimata sellest, kas need käsitlevad väikeettevõtete haldustõkete kaotamist või e-kaubanduse stimuleerimist - peavad teenima kodanike huve. Strateegia elluviimisega ei tohi ohustada sotsiaalseid õigusi ega kahjustada heaolu suhtes saavutatud edusamme. Sisepiirideta alal on ikka veel liiga palju tegureid, mis takistavad töötajate, ostjate ja tarbijate õiguste kasutamist. Vaba liikumise direktiivi ei rakendata ikka veel täielikult hoolimata asjaolust, et töökohtade tagamine võimalikult paljudele inimestele ja Euroopa tööjõu parim võimalik juhtimine on kriisist väljumise seisukohast eriti oluline. Ühtse turu tõrgeteta toimimisele aitab kaasa ühtne üleeuroopaline võitlus korruptsiooni ja organiseeritud kuritegevuse vastu ning vabadusel, turvalisusel ja õigusel rajaneva ala loomiseks ette nähtud Stockholmi programmi rakendamine. Peame võtma meetmeid, millega tagada ELis kutsekvalifikatsioonide tunnustamine, pensioniõiguste ülekantavus ja peamiste pangateenuste kättesaadavus. Edaspidi tuleb meil tagada ka teenuste vaba liikumine ja lähetatud töötajate õiguste austamine.
<SPEAKER ID="099" NAME="Liem Hoang Ngoc" AFFILIATION="S&amp;D">
kirjalikult. - (FR) Arvestades selle teema tähtsust ja seda, kui vähe oli Euroopa Parlamendil aega oma töö jaoks, võime saavutatud tulemustega rahul olla. Üldiselt nõustun ma raportites kindlaks määratud eesmärkidega, eriti mis puudutab kutsekvalifikatsioonide tunnustamist, pensioniõiguste ülekantavust, riigihangete korra mõistlikumaks muutmist, VKEsid käsitlevaid ettepanekuid ja teatavate peamiste pangateenuste kättesaadavust.
<P>
Minu arvates vääriksid esile toomist ka muud meetmed, nagu ühtsete vahendite teema, kuid tean ka hästi, et nende 50 ettepaneku seast ei olnud lihtne valida. Olen rahul ka sellega, et saavutasime kompromissi sotsiaalklausli suhtes, milles on öeldud, et ühtset turgu käsitlevatele õigusaktidele tuleb teha sotsiaalse mõju hindamine ning põhjendatud tulemuste korral lisada neisse viide poliitilistele ja sotsiaalsetele õigustele.
<P>
Peale selle võime olla rahul ka asjaoluga, et Euroopa Parlament nõuab, et üldist majandushuvi pakkuvad teenused ja üldhuviteenused oleksid kõigile kättesaadavad, kvaliteetsed ja taskukohased, ning kutsub komisjoni üles esitama selles valdkonnas sektoripõhiseid õigusakti ettepanekuid.
<SPEAKER ID="100" NAME="Jan Kozłowski" LANGUAGE="PL">
Soovin kõigepealt tänada raportööre nende olulise kaastöö eest ühtset turgu käsitlevate raportite koostamisel ning kiidan neid tulemuste eest. Olen rahul, et ühtse turu loomise 20. aastapäeval on meil resolutsioon, mis aitab Euroopa kodanikel kasutada täielikult ära ühtse turu võimalusi. Selle jõustumine võimaldab minu arvates parandada Euroopa turu konkurentsivõimet ning aitab kaasa Euroopa 2020. aasta strateegias sätestatud eesmärkide täitmisele. Olen seisukohal, et üleeuroopalised transpordivõrgud täidavad olulist osa ühtse turu tõhusa toimimise saavutamises. Niisiis olen rahul, et raportites on neile pööratud eritähelepanu. Üleeuroopalised transpordivõrgud on tõhusalt toimiva turumajanduse alustala, sest loovad kogu ELis tingimused ausaks konkurentsiks. Mis puudutab üleeuroopalisi transpordivõrke käsitlevaid tulevasi otsuseid, siis tahan juhtida tähelepanu vajadusele luua parem ühendus 15 vana liikmesriigi ja uute liikmesriikide vahel ja asjaolule, et laienenud ELi suurem ühtekuuluvus liidusisese transpordi vallas täidab ELi konkurentsivõimes tähtsat osa.
<SPEAKER ID="101" NAME="Alajos Mészáros" LANGUAGE="HU">
Ühtne turg on ELi majanduse edasise kasvu jaoks määrava tähtsusega. Eritähelepanu tuleb pöörata VKEdele, sest neil on kõige enam võimalusi majanduskasvu ja töökohtade loomiseks. Ühtne turg peab tekitama väikeettevõtetele eelised, sest just nemad on enamiku töökohtade allikas, kuid samal ajal on neil kõige raskem kasutada ühtse turu pakutavaid võimalusi. Arengu ja uuenduste rahastamine on nende jaoks problemaatiline. Samamoodi tuleb meil pöörata tähelepanu kohalikule ettevõtlusele ebasoodsamas ja hõredalt asustatud piirkondades ja raskustes olevates linnapiirkondades. Konkurentsipoliitika on peamine vahend, tänu millele on ELi ühtne turg paindlik, tõhus ja uuenduslik ning rahvusvahelisel tasandil konkurentsivõimeline. EL peab võtma olulisi meetmeid VKEdele teabe parema kättesaadavuse tagamiseks, et nad oleksid teadlikud ühtse turu pakutavatest võimalustest ja ELi finantsmeetmetest. Olen ka seisukohal, et oluline on kaasata kõikidesse ühtset turgu käsitlevatesse meetmetesse Euroopa 2020. aasta strateegia eesmärgid ja väikeettevõtlusalgatuse "Small Business Act” põhimõtted. See on nii riiklike kui ka ELi tasandi tõkete kaotamiseks määrava tähtsusega.
<SPEAKER ID="102" NAME="Rareş-Lucian Niculescu" AFFILIATION="PPE">
kirjalikult. - Minu arvates peaks Euroopa kodanike jaoks ette nähtud ühtne turg tähendama ka kvaliteetset ühtset turgu. Kahjuks aga raportis sellest teemast ei räägita. ELis pakutakse vahel eri riikides ühe ja sama kaubamärgi all erinevalt toodetud kaupu. Kirjade järgi ühe ja sama kaubamärgiga toode on saadaval erineva kontsentratsiooni ja tugevusega. On teateid toodetest, mida on müüdud ühe ja sama kaubamärgi all neljas kvaliteedikategoorias, olenevalt sihtriigist. Selle tulemusena on ilmselgelt üks ja sama toode erineva kvaliteediga, mis sõltub riigist, kust see osteti. Et kaubamärki seostatakse kvaliteediga, võib niisugune tegevus avalikkust eksitada. Ettevõtted peaksid hoiduma tarbijate eksitamisest toote kaubamärgiga seotud eeliste suhtes. Kui tootjad tahavad vähendada pakutavate toodete kvaliteeti, peaksid nad kasutama teistsugust kaubamärki. Meie kodanikud on seisukohal, et kaubamärgiga toodete kvaliteet peaks kõikidel turgudel olema ühesugune, s.o et ühe ja sama kaubamärgiga tooted peaksid olema ühe ja sama kvaliteediga. Kuna see küsimus valmistab minu valijatele muret, soovin, et seda siin parlamendis arutataks.
<SPEAKER ID="103" NAME="Marianne Thyssen" LANGUAGE="NL">
Olen rahul, et Euroopa Parlament reageeris kiiresti endise voliniku Monti raportile, mida on siin üldiselt kiidetud ja milles ta pooldab ühtse turu edasist arendamist ja lõpuleviimist, sest see on väga hea konkurentsivõimega sotsiaalse turumajanduse eeltingimus. Lõppude lõpuks ei saa keegi vaielda vastu asjaolule, et finants- ja majanduskriis on mõjunud Euroopale rängalt. Sellega seoses on üks meie tähtsamaid ülesandeid ühtse turu kui maailma suurima turu arendamine.
<P>
Peame oma VKEde jaoks, mis moodustavad Euroopa majanduse tuumiku, võtma sihipäraseid meetmeid: tagama piisava juurdepääsu kapitaliturgudele, hõlbustama kaubitsemist internetis ning astuma esimese sammu ühtse konsolideeritud tulumaksubaasi suunas. Meie kodanikud saavad sellest samuti kasu, näiteks paranevad välismaal õppimise võimalused, mänguasjad muutuvad ohutumaks ja rändlustasud vähenevad. Euroopa poliitika kujundajatena ei suuda me küllaldaselt selle tähtsust rõhutada. Uusi ülesandeid on palju ja sellepärast peame andma endast kõik, et luua e-teenuste ühtse turu jaoks kõikehõlmav raamistik. Nende kolme raportiga edastab Euroopa Parlament selge sõnumi selle kohta, et oleme otsustanud ühtset turgu reformida. Püüdkem nüüd teha seda tööd järjekindlalt.
<SPEAKER ID="104" NAME="Niki Tzavela" LANGUAGE="EL">
Kui Euroopa tahab saada üle praegusest raskest olukorrast ja konkureerida kiiresti tärkava majandusega riikidega, peab ta investeerima sektoritesse, mis annavad talle konkurentsieelise. Ühtne turg on Euroopa suurim konkurentsieelis ja seda tuleks ka sellele vastavalt ära kasutada. Peale selle sunnib majanduslangus ELi liikmesriike oma majandustegevust tihedamalt kooskõlastama ning meil tuleb seda ära kasutada, et tugevdada Euroopa majandust nii, et see oleks nii piirkondlikul tasandil kui ka rahvusvahelisel areenil konkurentsivõimelisem. Sellest tulenevalt peame püüdma oma ametlikes dokumentides toetada Euroopa ühtse turu, eriti teenuste turu veelgi kaugeleulatuvamat süvendamist. Tunnustada tuleb ka ettevõtjate osatähtsust toimiva ühtse turu loomises.
