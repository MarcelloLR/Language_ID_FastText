<CHAPTER ID="012">
Tööplaan
<SPEAKER ID="022" NAME="Juhataja">
Laiali on jagatud lõplik päevakorra projekt, mille esimeeste konverents koostas kodukorra artikli 137 alusel kolmapäeval, 10. veebruaril 2010.
<P>
Kokkuleppel fraktsioonidega teen ettepanekud järgmiste muudatuste kohta.
<P>
Neljapäev:
<P>
neljapäevase istungi kohta on Sotsiaaldemokraatide ja demokraatide fraktsioon Euroopa Parlamendis teinud ettepaneku lükata edasi hääletus Klaus-Heiner Lehne raporti üle, mis käsitleb teatavat liiki äriühingute raamatupidamise aastaaruandeid seoses mikro-majandusüksustega.
<SPEAKER ID="023" NAME="Martin Schulz" LANGUAGE="DE">
Lugupeetud juhataja! Meie fraktsioonis toimus täna hommikul Klaus-Heiner Lehne raporti üle väga elav arutelu. Me ei jõudnud küsimuse arutamisega fraktsioonis lõpule. Mõnikord tuleb seda fraktsioonides ette. Me palume raportöör Lehnelt aega kuni märtsikuise osaistungjärguni, et veel kord kaaluda, millises suunas me saaksime selle raportiga edasi minna ja millise seisukoha meie, sotsiaaldemokraadid, tahame antud küsimuses võtta. Tunnistan ausalt, et meie fraktsioonis on erinevaid arvamusi.
<P>
Ma oleksin tänulik, kui saaksime arutelu läbi viia ja kui teie, härra Lehne, lubaksite meil lükata hääletus edasi kuni märtsikuu esimese osaistungjärguni. Nii oleks vähemalt minu fraktsioonil, aga usutavasti ka teistel fraktsioonidel pisut rohkem aega küsimuse põhjalikuks arutamiseks ja arvamuse kujundamiseks.
<SPEAKER ID="024" NAME="Klaus-Heiner Lehne" LANGUAGE="DE">
Austatud juhataja, lugupeetud daamid ja härrad! Minu meelest on hea, et Sotsiaaldemokraatide ja demokraatide fraktsioon Euroopa Parlamendis uurib teemat üksikasjalikult. Kuid tahan öelda, et 2008. aasta detsembris võttis Euroopa Parlament peaaegu ühehäälselt vastu resolutsiooni, milles me kutsusime komisjoni üles esitama just säärast ettepanekut, mida me praegu arutame. Euroopa Parlament peaks oma otsustele ja pikki aastaid kuulutatud kavatsustele kindlaks jääma.
<P>
Kuna on täiesti loomulik, et igasuguse õigusakti ettepaneku puhul tekib ühe või teise asjaga seoses kahtlusi, siis oleme lahtised küsimused lahendanud õiguskomisjonis kompromissi teel. Tahan selgelt öelda, et see kompromiss on kinnitamiseks valmis. Ma saan siiski aru, et oleks mõistlik suurendada raporti poolt olevate saadikute hulka. Kui Martin Schulzi eesmärk on suurendada toetajate arvu, ei ole mul midagi selle vastu, et hääletamine lükatakse edasi märtsis toimuva järgmise täiskogu istungini. Selline on minu isiklik arvamus antud küsimuse kohta. Nii ei arva minu fraktsioon, kus tehti täna hommikul selgelt teistsugune otsus. Kuid ma leian, et peaksime andma sotsiaaldemokraatidele võimaluse teha järeldus, et ka nemad saaksid bürokraatia ning väikeste ja keskmise suurusega ettevõtete koorma vähendamisele kaasa aidata.
<SPEAKER ID="025" NAME="Dirk Sterckx" AFFILIATION="ALDE">
- (NL) Lugupeetud juhataja! Tahan tänada kolleeg Lehnet tema äsjaöeldud sõnade eest, kuid soovin ikkagi paluda, et meile antaks praeguses olukorras võimalus esitada ja arutada muudatusettepanekuid. Praegu on kavas ainult hääletus, aga me ei saa esitada Klaus-Heiner Lehne raporti kohta ühtegi muudatusettepanekut.
<SPEAKER ID="026" NAME="Martin Schulz" AFFILIATION="S&amp;D">
- (DE) Lugupeetud juhataja! Soovin korrata oma ettepanekut. Kahtlemata pooldame me arutelu. Me lihtsalt palume, et hääletus lükataks edasi. Kuid ausalt öeldes pean lisama, et kuigi ma mõistan Klaus-Heiner Lehne soove, lähtutakse meie fraktsioonis demokraatiast. Lugupeetud härra Lehne, ma ei saa teile tulemuse kohta lubadusi anda.
<SPEAKER ID="028" NAME="Hannes Swoboda" AFFILIATION="S&amp;D">
- (DE) Lugupeetud juhataja! Ma teen lühidalt. Paari viimase päeva jooksul on esitatud kandidaadid kahele olulisele ametikohale: esiteks komisjoni esindaja kohale Washingtonis Ameerika Ühendriikides ja teiseks eriesindaja kohale Afganistanis. Mõlemad kandidaadid tekitavad vaidlusi ja mõlema üle on käimas hulk kõnelusi. Ma ei taha praegu käsitleda sobivuse küsimust. Tahan lihtsalt paluda, lugupeetud juhataja, et mõlemad isikud ilmuksid enne ametisseastumist väliskomisjoni ette. Nii on meil võimalik viia seal läbi põhjalik arutelu ning ma loodan, et teie abiga, austatud president Buzek, annavad antud ettepanekule täieliku toetuse nii komisjoni president kui ka Euroopa Ülemkogu eesistuja.
<P>
(Aplaus)
