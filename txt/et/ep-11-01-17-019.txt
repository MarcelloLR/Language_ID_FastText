<CHAPTER ID="019">
Üheminutilised sõnavõtud (kodukorra artikkel 150) 
<SPEAKER ID="190" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="191" NAME="Zuzana Roithová" AFFILIATION="PPE">
(CS) Austatud juhataja! Sellest on möödunud 19 kuud, kui Kanada kehtestas ootamatult ja ühepoolselt viisanõude Tšehhi Vabariigi kodanikele. ELi liikmesriigina ei tohi Tšehhi Vabariik aga sellele vastuseks omalt poolt kõikidele Kanada kodanikele viisanõuet kehtestada. President Barroso kinnitas kohe, et see oli ühenduse küsimus, mitte kahepoolne küsimus, aga volinik Malmström ei käsitle seda kahjuks prioriteetse küsimusena, vaid jälgib ainult passiivselt kahepoolseid läbirääkimisi. Vastuseks minu sekkumisele ütles nõukogu, et liit ei aruta vastastikkuse küsimist, sest volinik ei ole esitanud veel ettepanekuid. Seega on Tšehhi kodanikud ELi teise järgu kodanikud, kui kõne all on nende õigused, ning on üllatav, et kanadalased saavad Tšehhi Vabariiki endiselt ilma viisata reisida.
<P>
Soovin rõhutada, et komisjoni visadus suurendab ka ohtu, et Tšehhi Vabariik viivitab Euroopa Liidu ja Kanada kokkulepete ratifitseerimisega. Tšehhi Vabariigil ei ole enam ühtegi teist võimalust oma kodanike õiguste kaitsmiseks, sest EL ei avalda Kanadale survet. Seepärast nõuan koos teiega, et komisjon võtaks Kanada probleemi viivitamatult päevakorda ning seisaks ka Rumeenia ja Bulgaaria eest. Kas ühine viisapoliitika ja solidaarsuse põhimõte ei ole enam Euroopa väärtused? Kas volinik teab, mis praegu kaalul on?
<SPEAKER ID="192" NAME="Petru Constantin Luhan" AFFILIATION="PPE">
(RO) Austatud juhataja! Psühhotroopsete ja psühhoaktiivsete ainete tarbimisel, mis ei ole üldiselt õiguslikult eriti selge teema, on palju kahjulikumad tagajärjed, kui teadaolevate uimastite tarbimisel. Neid aineid kohtab Euroopas tihti nn narkopoodides nn etnobotaanika toodete nime all, mis võeti kasutusele, et uimastikaubandus ja uimastite tarbimine ohutuma kõlaks.
<P>
Sellised riigid nagu Poola, Iisrael, Rootsi, Taani, Inglismaa ja Saksamaa on keelustanud juba märkimisväärse arvu psühhotroopseid ja psühhoaktiivseid aineid. Turul saadaolevaid aineid, mis ei kuulu keelatud ainete nimistusse, on väga raske kontrollida, mistõttu ei saa arstid inimesi aidata, sest kasutatud kemikaalide kombinatsioonidel on tundmatu mõju. Ainus meede, mille saame võtta, on nende nn narkopoodide tegutsemise keelamine, mille järel peame suunama tähelepanu nende ainete müügi peatamisele Internetis.
<SPEAKER ID="193" NAME="Anni Podimata" AFFILIATION="S&amp;D">
(EL) Austatud juhataja! Euroala jätkuv kriis on sundinud meid kõiki - Euroopa institutsioone, liikmesriike ja poliitilisi juhte - seisma silmitsi oma kohustustega. Peame lõpetama turgude omavolitsemise ning andma kriisile integreeritud ja tõsiseltvõetava vastuse sellega, et täiendame - mitte ei asenda või ei kontrolli - neid vastutusi, mida liikmesriigid oma kohustuste täitmiseks võtsid. Selles kontekstis on kõrge profiiliga eurooplased, poliitilised erakonnad, rahvas oma meeleavaldustega ning Euroopa ametiühingud arvamusel, et eurovõlakirjad mängiksid võlakriisist üle saamises ning euro stabiilsuse tagamises pearolli.
<P>
Seepärast soovin rõhutada, et nõukogu peab andma viivitamatult vastuse Euroopa Parlamendi 2010. aasta 16. detsembri resolutsioonis avaldatud nõudmisele ning saatma Euroopa Komisjonile selge sõnumi, et komisjon saaks teemat üksikasjalikult uurida ja konkreetseid ettepanekuid teha.
<SPEAKER ID="194" NAME="Graham Watson" AFFILIATION="ALDE">
Austatud juhataja! Soovin teha avalduse sadade tuhandete Euroopa lennureisijate kannatuste kohta kümme päeva enne jõule ning kogu selle kaose kohta, mis kaasneb nende ja nende pagasi sihtkohta transportimisega. Asjaolu, et meie lennuettevõtted ja lennuväljad ei tulnud paaris liikmesriigis toime paari sentimeetri lumega, tekitas reisijate jaoks katastroofilisi viivitusi, rikkus nende plaane ja põhjustas palju meelehärmi.
<P>
Kutsun parlamendi transpordi- ja turismikomisjoni, liidu transpordivolinikku ja nõukogu transpordiministreid üles korraldama selle kaose uurimiseks juurdluse, võtma meetmeid selliste olukordade ennetamiseks edaspidi, tagama kannatanute nõuetekohase kompenseerimise ning kaaluma võimalusi, kuidas jagada kompenseerimisega seotud kohustusi edaspidi lennuettevõtete ja teiste sidusrühmade, nagu lennuväljade haldajad, vahel.
<P>
2009. aastal prognoosis Potsdami instituut, et Arktika jää sulamine põhjustab erakorraliselt tugevat lumesadu ja ebatavaliselt madalaid temperatuure. Need nähtused muutuvad üha sagedamaks. Ükskõik, mida kõike me nende piiramiseks ka ei teeks, ei suuda me neid ennetada, aga me saame ja peamegi tegema kõik, et nendeks valmis olla.
<SPEAKER ID="195" NAME="Ryszard Czarnecki" AFFILIATION="ECR">
(PL) Austatud juhataja! Erikomisjon, mis uuris Poola lennukiga eelmise aasta 10. aprillil Smolenski linnas juhtunud õnnetust, avaldas Moskvas juurdluse tulemused. Lennuõnnetuses hukkus Poola president ja veel 96 reisijat, nende seas palju tähtsaid poolakaid. See aruanne on täiesti skandaalne. Selles on arvukaid valesid ning on ilmselge, et selles lükatakse vastutus lennuõnnetuse eest Poolale, ignoreerides täielikult Venemaa poolel tehtud raskeid vigu, nagu seda, kuidas Smolenski juhtimistorni lennujuhid lennukit laskumise ajal nõuetele mittevastavalt juhendasid. Aruandes ei ole Venemaa pool arvestanud väga paljude Poola märkustega - täielikult on ignoreeritud 20 lehekülge märkusi. See on täiesti vastuvõetamatu! Euroopa Liit peab juhtumit ise uurima.
<SPEAKER ID="196" NAME="João Ferreira" AFFILIATION="GUE/NGL">
(PT) Austatud juhataja! 2010. aasta, mis kuulutati vaesuse ja sotsiaalse tõrjutuse vastu võitlemise Euroopa aastaks, on läbi. See oli aasta, mil Euroopa Liit rakendas enneolematu künismi ja silmakirjalikkusega poliitikameetmeid ja suuniseid, mis põhjustasid märkimisväärse vaesuse ja sotsiaalse tõrjutuse kasvu, mida me nüüd näeme.
<P>
Portugali 2011. aasta riigieelarve, mis koostati ja kiideti heaks Euroopa Liidult tulnud suure surveavaldamise ja lõpliku heakskiidu järel, suunab riigi majanduslangusesse ning põhjustab täieliku allakäigu sotsiaalsel tasandil, tõstes töötuse, laiaulatusliku vaesuse ja sotsiaalse tõrjutuse enneolematule tasemele.
<P>
Kõigele sellele lisandub vastuvõetamatu surveavaldamine ja väljapressimine, mille all riik viimastel nädalatel kannatanud on ja millele me siin täielikult vastu oleme: finantskapitalismi ja selle teenistuses olevate institutsioonide üha pealetükkivam suhtumine, mille eesmärk on sundida riiki ja selle rahvast alla andma ning leppima ebaõigluse ja rüüstamise ning riigi vahendite tühjendamisega otse finantskapitalistide taskutesse.
<P>
Üks on selge: kui nad nii jätkavad, siis tuleb eelseisev aasta väga võitlusrikas.
<SPEAKER ID="197" NAME="Angelika Werthmann" AFFILIATION="NI">
Austatud juhataja! Mulle anti teada, et lähtudes inimõiguste ülddeklaratsiooni artiklist 18 ja Euroopa Liidu põhiõiguste harta artiklist 10, pandi jõulupäeval Rizokárpaso linnas Püha Sinesiose kirikus toime kohutav usuvabaduse rikkumine.
<P>
Türgi toetatud nn ametivõimud peatasid laupäevase jumalateenistuse ettekäändega, et missa korraldamiseks sellel päeval ei olnud esitatud avaldust, kuigi Küprose kirik ütleb, et selleks taotleti luba detsembri alguses, nagu on tehtud juba viimased 36 aastat.
<P>
Austatud juhataja! Nõuan, et võtaksite vastavad meetmed, et tagada usuvabadus ühe Euroopa Liidu liikmesriigi pinnal.
<SPEAKER ID="198" NAME="Ioannis Kasoulides" AFFILIATION="PPE">
Austatud juhataja! Jõulupäeval peatasid Türgi julgeolekujõud okupeeritud Küprose osas Rizokárpaso linnas jõudu kasutades jõulumissa, mida sealsed vähesed allesjäänud - eakad - kristlased pühitsesid, saatsid kirikuõpetaja välja ja sundisid koguduse lahkuma. Ettekäändeks toodi asjaolu, et neile anti kirjalik luba pühapäevamissaks, aga jõulud olid laupäeval.
<P>
Kirjaliku loa taotlemine missa pidamiseks on juba iseenesest usuvabaduse piiramine, rääkimata jõulumissa peatamisest puhtalt bürokraatlikel alustel, ja seda kõike veel Euroopa Liidu liikmesriigis, kusjuures selle rikkumise pani toime veel riik, mis soovib ise ELiga ühineda.
<P>
Viini kokkuleppega lubati 12 000 Kreeka küproslasel pärast Türgi sissetungimist jääda Karpassi poolsaare enklaavi elama. Praeguseks on neid vaid 300 ja nüüd teate, miks see nii on.
<SPEAKER ID="199" NAME="Alf Svensson" AFFILIATION="PPE">
(SV) Austatud juhataja! Minu arvates oleks väga hea, kui EL algataks uskudevahelise dialoogi kõige kõrgemal tasandil. Tahan, et EL teeks kõik, et panna Türgi seda dialoogi algatama. Me kõik teame, kuidas kristlasi maailmas koheldakse - eri Lähis-Ida piirkondades, kopti kristlasi Egiptuses, kristlastest iraaklasi Iraagis jne. Olen veendunud, et me ei tohi piirduda vaid sellest rääkimise või selle kuulmise ja sündmuste kõrvaltvaatamisega, vaid peame midagi käega katsutavat ette võtma.
<P>
Esimese asjana peame minu arvates dialoogi alustama. Oleks väga hea, kui Türgi suudaks seda dialoogi hallata, arvestades kogu potentsiaali dialoogi loomiseks, mis minu arvates selles riigis kõigele vaatamata olemas on. See puudutab juute, kristlasi ja moslemeid. Pangem ELi raames aluse uskudevahelisele dialoogile!
<SPEAKER ID="200" NAME="Philippe Juvin" AFFILIATION="PPE">
(FR) Austatud juhataja! Iraagi ja Egiptuse kristlased ütlevad, et nad kannatavad väga. Head kolleegid, varsti ei ole maal, kus kristlus alguse sai, enam ühtegi kristlast. Nagu äsja öeldi, oli Türgis, sekulaarses moslemiriigis, mis nüüd ELiga ühineda soovib, kristlaste osakaal 100 aastat tagasi 20%, nüüd on see alla 1%.
<P>
See liikumine, mida näeme, kogub massiivselt jõudu. Araabia ja moslemimaailm kiusab taga sealseid kristlasi, mõistab neid hukka, karistab ja tapab neid. On selgesti näha, et islamist on saamas riiklik usk. Selle tulemust võivad näha kõik: kristlus on maailmas kõige enam tagakiusatud usk.
<P>
Sellegipoolest, head kolleegid, suurendab kristlaste kaitsmine Lähis-Idas võimalusi islamiäärmusluse esilekerkimise tasakaalustamiseks maailmas. Asjaolu, et kristlasi on kõikjal, on tasakaalustav tegur. Seepärast peame kristlasi kaitsma.
<P>
Head kolleegid! Tahaksin tõesti teada, kuhu on kadunud need inimõiguste kaitsjad, kes on sama õnnelikud nagu meiegi, et läänemaailm on ilmalik ja pluralistlik, aga kes pööravad häbis näo kõrvale Lähis-Ida ees, kus üks usk järk-järgult võimust võtab?
<SPEAKER ID="201" NAME="Frédéric Daerden" AFFILIATION="S&amp;D">
(FR) Austatud juhataja! Head kolleegid! Ungari valitsus tegi 2010. aasta lõpus otsuse lõpetada Emmi Pikleri asutatud Budapesti lasteinstituudi toetamine.
<P>
See Ungari teadlane asutas keskuse, et töötada välja teaduslikke õppemeetodeid väga noorte laste õpetamiseks. Nende meetodite tõhusust laste psühhomotoorses arengus on tunnustatud rahvusvaheliselt. Sellel mudelil põhinevaid lasteinstituute on asutatud kogu Euroopas, kaasa arvatud minu kodulinnas Belgias.
<P>
On väga kahju, et Ungari saadab sellise sõnumi vaesuse - ennekõike laste vaesuse - vastu võitlemise Euroopa aasta lõpus. See otsus on väga üllatav, kui arvestada Pikleri instituudi rahvusvahelise mõju ning asjaoluga, et Ungari haldusasutused ütlesid, et nad soovivad seda edasi toetada. Kuigi mul ei ole eelarvamusi, tahaksin siiski teada, mis alusel Ungari valitsus sellise otsuse tegi.
<SPEAKER ID="202" NAME="Ramon Tremosa i Balcells" AFFILIATION="ALDE">
Austatud juhataja! Soovin väljendada oma muret ELi ja Maroko kokkuleppe üle. Kui kokkulepe jääb selliseks, nagu see hetkel on, avaldab see suurt mõju Euroopa-Vahemere piirkonna riikide põllumajandussektorite tulevikule.
<P>
Peame avama oma piirid ja sõlmima kokkuleppe Euroopa põllumajandussektoritega, mitte nende selja taga. Komisjon korraldas uuringud, mis näitavad selgesti, et ELi ja Maroko kokkulepe avaldaks kõige rohkem negatiivset mõju Euroopa- Vahemere piirkonna riikidele.
<P>
Ma ei ratifitseeriks seda kokkulepet, lisamata klausleid Maroko tööturu, sotsiaalse mõõtme ja keskkonna kohta. Kui me midagi ei tee, siis on oht, et meie põllumajandus- ja toiduahela tööstused satuvad ennekõike Euroopa-Vahemere piirkonna riikides halvemasse positsiooni. Need on mured, mida soovisin täna õhtul teiega jagada.
<SPEAKER ID="203" NAME="Constance Le Grip" AFFILIATION="PPE">
(FR) Austatud juhataja! Nagu tegid paljud teised kolleegid, soovin ka mina juhtida tähelepanu kristlaste olukorrale maailmas, eriti Lähis-Idas.
<P>
Ma ei pea teile meelde tuletama, milliseid hirmuäratavaid tegusid hiljuti toime pandi. Soovin veel kord pühalikult öelda, et kristlaste kaitsmine Lähis-Idas ja muljal maailmas ning usuvabaduse ja usulise mitmekesisuse eest seismine tähendab vabaduse, demokraatia ja inimõiguste eest seismist ning need väärtused on Euroopa projekti südames ja need on ka universaalsed väärtused, millesse vähemalt kõik siinviibijad usuvad.
<P>
Nüüd on tõesti viimane aeg saada üle pahameelest, emotsioonidest ja pühalikust hukkamõistust ning liikuda sõnadelt tegudele. Seepärast nõuan, et Euroopa Liidu ametiasutused - välisasjade ja julgeolekupoliitika kõrge esindaja ning samuti kõik meie juhid ja välisministrid - võtaksid konkreetseid meetmeid ning esitaksid konkreetse tegevuskava, et teha usulise mitmekesisuse austamisest ja võitlusest kõikide usulise tagakiusamise vormidega prioriteet.
<SPEAKER ID="204" NAME="Tamás Deutsch" AFFILIATION="PPE">
(HU) Austatud juhataja! Head kolleegid! Kuni viimase maini oli olnud Ungaris juba kaheksa aastat järjest võimul sotsialistide ja liberaalide koalitsioon. Nende kaheksa aasta jooksul muutus demokraatia järjest nõrgemaks, inimõiguste rikkumine muutus endeemiliseks ning ajakirjandusvabadust piirati üha rohkem. Euroopa sotsialistid ega Euroopa liberaalid ei öelnud selle kohta midagi. Eelmisel mail hääletas enamik Ungari kodanikest selle sotsialistide ja liberaalide valitsuse vastu ning Euroopa jaoks enneolematu valimisvõidu järel tuli võimule erakonna Fidesz kristlik-demokraatlik valitsus. Eelmise aasta lõpus võttis see valitsus vastu uue meediaseaduse, mis tagab ajakirjandusvabaduse. Need on tingimused, milles praegu ELi eesistujariigi kohta täitvat Ungarit ja Ungari valitsust raevukalt rünnatakse. Selline kaksikmoraal ei sobi kokku Euroopa väärtustega ja peame selle vastu sõna võtma.
<SPEAKER ID="205" NAME="Sergej Kozlík" AFFILIATION="ALDE">
(SK) Austatud juhataja! Kolme aasta eest laiendati Schengeni ala ka uutele liikmesriikidele. Uute ja vanade liikmesriikide piiridel rakendatakse aga endiselt piiravaid meetmeid.
<P>
Rusovce-Kittsee piiriületuspunktis, mis on maantee piiriületuspunkt Slovakkia ja Austri vahel, on näiteks kehtestatud range 30 km/h kiirusepiirang. Lisaks sellele teeb maantee piiriületuspunkti veel märkimisväärselt kitsamaks betoonbarjäär.
<P>
Sellel piiril ei ole kiirusepiirangud sõidukitele ning sagedad dokumentide ja pagasi politseikontrollid üldsegi mitte haruldane nähtus.
<P>
Schengeni ala liikmeks olemine tähendab ju inimeste ja kaupade vaba liikumist. Inimene peaks märkama, et ületab ELi liikmesriigi piiri ainult tavalist teadetetahvlit vaadates. Eelpool mainitud käitumine, mis ei ole omane ainult Austriale, tähendab Schengeni eeskirjade rikkumist ja Euroopa Komisjon peab sellele põhimõtteliselt reageerima.
<SPEAKER ID="206" NAME="Marek Henryk Migalski" AFFILIATION="ECR">
(PL) Austatud juhataja! Eelmised sõnavõtjad rääkisid kristlaste diskrimineerimisest. Ka mina tahan rääkida mõnede Euroopa riikide vastu üles näidatud taunitavast suhtumisest. Viimase paari nädala jooksul on Ungari eesistumise algusest peale ungarlasi palju kritiseeritud ning tihti on see kriitika olnud alusetu ja põhjendamata. Kahjuks tuleb öelda, et lisaks sellele, mida ütles Luksemburgi välisminister, on öelnud ka poliitikud siin täiskogul, kaasa arvatud Martin Schulz, sellised asju, mis olid samuti ebaausad ja minu arvates ungarlaste jaoks solvavad. Ma arvan, et see tuleb teatud liiki usust, et Euroopa Liidu liikmesriigid jagunevad paremateks ja halvemateks riikideks. Paremad riigid on need, mis on liidus juba pikka aega olnud, ja halvemad on need, mis on alles 2004. aastast liidus olnud.
<P>
Ma arvan, et selline diskrimineerimine peab lõppema ja et kõik peavad harjuma asjaoluga, et ka uued liikmesriigid on täisväärtuslikud Euroopa Liidu liikmed - seda on ennekõike siin istungisaalis vaja. Selle pärast tahan, et neid inimesi siin istungisaalis, kes endale sellist diskrimineerivat suhtumist lubavad, korrale kutsutakse ja karistatakse.
<SPEAKER ID="207" NAME="Alajos Mészáros" AFFILIATION="PPE">
(HU) Austatud juhataja! Nagu paljud teised, nii on ka minul hea meel näha Ungarit eesistujariigi rollis. Ma olen uhke, et see Kesk-Euroopa liikmesriik on 2004. aastal ühinenud liikmesriikidest juba kolmas, kes seda auväärt ja vastutusrikast rolli täidab. Ei ole mingit kahtlust, et Ungari olnud võitluses demokraatia eest alati eesrinnas. Kes kahtleks 1956., 1989. või 2006. aasta sügise sündmustes? Seepärast olen tõesti vapustatud sellest negatiivsest kampaaniast, mille algatasid teatud poliitilised jõud praeguse ELi eesistujariigi vastu, tuues muu hulgas ettekäändeks ka Ungari meediaseaduse. On ilmselge, et tegemist ei ole mitte õigusloome küsimusega, vaid poliitiliste kaotajate rünnakuga. Nemad on need, kes üritavad ühtset Euroopa vaimu õõnestada. Rääkides Ungari kaardist kultuuriajaloolisel vaibal, soovin ainult öelda, et need, kes ei suuda ajalooga leppida, ei näe selgelt ka tulevikku. Nii nagu prantslased, sakslased ja poolakad saavad rääkida oma riigi ajaloost, saavad ka ungarlased oma riigi ajaloost rääkida. Minu arvates on meie eesistujariigi kritiseerimine vastutustundetu ja ohtlik, eriti veel ajal, mil tihe koostöö on tähtsam kui kunagi varem.
<SPEAKER ID="208" NAME="Georgios Papanikolaou" AFFILIATION="PPE">
(EL) Austatud juhataja! Head kolleegid! Kreeka on ebaseaduslike sisserändajate jaoks peamine sissepääsutee kogu Euroopasse. Frontexi andmetel tuleb 90% ebaseaduslikest sisserändajatest Euroopasse just Kreeka kaudu.
<P>
Seepärast on Kreekas selle probleemi pärast tohutu kriis. Alles hiljuti andis Kreeka valitsus teada oma kavatsusest ehitada meie maapiirile Türgiga kaitsetõkked. Tekib küsimus, kas selline lahendus on piisav strateegia selle probleemi lahendamiseks. Loomulikult mitte. Ei ole oluline, kui palju tõkkeid ehitame või milliseid meetmeid võtame, Euroopa riikide vahel on vaja üleüldist strateegiat ja solidaarsust. Kui me asjale õigest küljest läheneda tahame, siis tuleb esimese asjana hakata Türgi kui päritoluriigiga nende probleemide asjus konkreetset koostööd tegema.
<P>
Me ootame ikka veel ELi ja Türgi kokkuleppe allkirjastamist. Nagu me kõik teame, kulub kokkuleppe sõlmimiseks ja selle rakendama hakkamiseks 18 kuud kuni kaks aastat. Seniks peame rakendama kahepoolset kokkulepet, mis sõlmiti Kreekaga juba 2002. aastal, nagu on teinud ka teised lõunapoolsed riigid selle probleemi lahendamiseks.
<SPEAKER ID="209" NAME="Catherine Stihler" AFFILIATION="S&amp;D">
Austatud juhataja! Järgmisel nädalal meenutatakse igal pool maailmas Šoti rahvusluuletaja Robert Burnsi elu. Nagu paljud teist teavad, oli Burnsi õhtusöögi lahutamatu osa haggis.
<P>
Hetkel on Šoti haggis'i importimine USAsse keelatud, kuid sellegipoolest tunneb iga kolmas ameeriklane, et ta pärineb šotlastest ning tahab proovida ka ehtsat Šoti haggis'it. Milliseid meetmeid saavad komisjon ja nõukogu võtta oma Atlandi-ülestes dialoogides, et tuua Šoti haggis tagasi mitte ainult päevakorda, vaid ka toidulauda, mis puudutab Ameerika traditsioonilist šotipärast Burnsi õhtusööki?
<SPEAKER ID="210" NAME="Sonia Alfano" AFFILIATION="ALDE">
(IT) Austatud juhataja! Head kolleegid! 13. ja 14. jaanuaril korraldati Fiati Mirafiori tehases hääletus, kus nii haldus- kui ka vabrikutöötajatel paluti hääletada Torino tehase taastamise kava poolt või vastu.
<P>
Kava aluseks on uus kollektiivleping, mis rikub töötajate põhiõigusi, mis puutuvad haigestumist ja streikide korraldamist ning isegi lõunapausi kaheksatunnise tööpäeva sees liinitööl. See hääletus on ebaseaduslik, sest tegevdirektor Sergio Marchionne ähvardas töötajaid, et kui kokkulepe tagasi lükatakse, lõpetab ettevõte tootmise Itaalias ja paigutab selle mujale ümber.
<P>
Seda hirmutamise ja ohjeldamatu kapitalismi kampaaniat, milles ei arvestata eeskirjade ega õigustega, toetas ka valitsus ning isegi suur osa Demokraatlikust Parteist, mis on opositsioonipartei, mis kujunes välja Itaalia Kommunistlikust Parteist. Ainsate ametiühingutena olid kokkuleppe vastu Itaalia metallitöötajate liit (FIOM) ja Itaalia tööliste konföderatsioon (CGIL) ning nemad tõrjuti ametiühingute esindajate seast välja.
<P>
Igal juhul võeti kokkulepe kõigest 54% häältest vastu. Selle kokkuleppe tulemusel lükati töötajate õigused Itaalias mitu aastakümmet tagasi. Euroopa peab seda teadma ja seda meeles pidama.
<SPEAKER ID="211" NAME="Rodi Kratsa-Tsagaropoulou" AFFILIATION="PPE">
(EL) Austatud juhataja! Soovin tõstatada küsimuse Vahemere piirkonna partnerriikide murettekitava olukorra ning selle olukorra tagajärgede kohta meie suhetele piirkonna riikidega, sealsele julgeolekule ning heaolule.
<P>
Täna pärastlõunal toimus meil arutelu tõsise olukorra üle Tuneesias. Riikides Magrib ja Mašrik on sotsiaalsed rahutused ning Liibanon on taas poliitiliselt ebastabiilseks muutunud ning sealne rahuprotsess on endiselt patiseisus. Peame sellele olukorrale põhjalikult tähelepanu pöörama, sest Vahemere piirkonna riigid on partnerriigid, mitte ainult naaberriigid.
<P>
Tuletan teile meelde, et 1995. aastast alates on Tuneesia saanud lisaks Euroopa Investeerimispanga sooduslaenudele ka üle miljardi euro ulatuses otsetoetust ning suured otsetoetuse summad on nähtud ette kuni 2013. aastani.
<P>
Mul on üks ettepanek. Vajame mõtlemapanevat mitmepoolset arutelu, et meie suhted üle vaadata ning mõelda vajalikele väljavaadetele ja menetlustele, ning kutsun kõrget esindajat üles koostama Vahemere Liidu raames integreeritud naabruspoliitikat, et nende kriisidega saaks tegeleda ühes koos partnerriikidega.
<SPEAKER ID="212" NAME="Joe Higgins" AFFILIATION="GUE/NGL">
Austatud juhataja! Detsembris kirjutas komisjoni president Barroso mulle saadetud kirjas, et möödunud oktoobris toimunud kohtumine president Nazarbayeviga aitab kaasa inimõiguste paremale austamisele Kasahstanis. Sama öeldi ka Kasahstanile 2010. aastal OSCE eesistuja koha andmise ja detsembris suure OSCE tippkohtumise korraldamise kohta Astanas. Maailmajuhid aga lahkusid sellelt tippkohtumiselt salaja, kui anti teada, et märtsis korraldatakse rahvahääletus, et tühistada 2012. aasta presidendivalimised, mis lubaks Nazarbayevil kuni 2020. aastani võimule jääda.
<P>
Opositsiooni toetava ajakirjanduse ja inimõiguste eest võitlejate tagakiusamine muutub sagedamaks. Vasakpoolse liikumise "Kasahstan 2012” liikmeid kiusatakse taga ja vangistatakse.
<P>
Nõuan, et EL lõpetaks Nazarbayevi diktatuuri toetamise! Kasahstani sõltumatud ametiühingud ja sotsiaalliikumised vajavad täit toetust, et nad suudaksid kutsuda rahvast üles sellele diktatuurile lõppu tegema - nagu rahvas tegi lõpu Ben Ali diktatuurile Tuneesias - ning et luua struktuurid Kasahstani rikkuse toomiseks enamuse demokraatlikku omandisse.
<SPEAKER ID="213" NAME="Krisztina Morvai" AFFILIATION="NI">
(HU) (sõnavõtja mikrofon oli välja lülitatud ja lause algust ei ole kuulda) ...erakorraline komisjoni kohtumine. Teema ei saanud olla midagi muud kui Ungari meediaseadus. Ma ei suutnud oma kõrvu uskuda, kui mõjukad sotsiaaldemokraatidest ja liberaalidest kaasparlamendiliikmed nõudsid, et EL peab algatama ELi praeguse eesistujariigi Ungari vastu nn raske rikkumise menetluse - kõige rangema võimaliku sanktsiooni. Ei sellist ega ka ühtegi teist tüüpi sanktsiooni ei rakendatud perioodil 2002-2010, kui Ungari sotsialistide ja liberaalide režiim peatas vägivaldselt kõik meeleavaldused, vangistas meelevaldselt sadasid inimesi, tulistas inimestele silma ja põhjustas tõsiseid vigastusi. Kui Euroopa Liit algatab kõige selle järel rikkumismenetluse praeguse Ungari valitsuse ja riigi vastu, siis avab ta sellega lõpuks täielikult kõigi nende silmad, kellel on kunagi olnud vähimatki kahtlust Euroopa Liidu Ungari-vastase hoiaku suhtes, ning ma arvan, et Ungari rahvas nõuab siis, et me Euroopa Liidust lahku lööksime, ja on ka teisi, kes meist siis eeskuju võtavad.
<SPEAKER ID="214" NAME="Antigoni Papadopoulou" AFFILIATION="S&amp;D">
Austatud juhataja! Soovin samuti tõstatada kõigi inimeste usuvabaduse austamise küsimuse ilma diskrimineerimiseta, sest see on põhiõigus.
<P>
Seda inimõigust rikuti minu riigis mõnede kristlaste jaoks, kes võtsid osa jõulumissast Püha Sinesiose kirikus Rizokárpaso linnas.
<P>
Türgi okupatsioonirežiimi nn politseijõud sisenesid kirikusse ja sundisid kirikuõpetaja jumalateenistust lõpetama. Seejärel käskisid nad enklaavis elavatel Kreeka küproslastel, kes messist osa võtsid, kirikust lahkuda.
<P>
Euroopa Parlament peab mõistma tugevalt hukka sellise käitumise, mis paljastab n-ö Türgi okupatsiooni koleda ja rõhuva näo Küprose põhjaosas, mis rikub Euroopa õigust ja inimõigusi ning 1975. aasta kolmandat Viini kokkulepet.
<P>
EL peab sundima Türgit ja sellele alluvat kohalikku valitsust okupeeritud Küprose osas lõpetama edasiste rikkumiste toimepanemise ning lõpetama allesjäänud 300 kristlasest Kreeka küproslase etnilise puhastuse.
<SPEAKER ID="215" NAME="Seán Kelly" AFFILIATION="PPE">
Austatud juhataja! Toidulisandeid käsitlev direktiiv võeti vastu 2002. aastal, aga peaaegu üheksa aastat hiljem ei rakendata seda ikka veel täielikult. Komisjoni ei ole teinud veel ettepanekut vitamiinide ja mineraalide maksimumkoguste ühtlustamise kohta, mida võib direktiivi kohaselt toidulisandites kasutada. See tähendab, et ettevõtted peavad tootma erineva koostistega tooteid, et pidada kinni eri riigi õigusaktidest. See on ebaaus ja kulukas, eriti arvestades sellega, et maksimumkoguste määramiseks on olemas teaduslik mudel. Seda ütles komisjon ise ühes 2006. aasta dokumendis.
<P>
Seega tekib küsimus, miks ei ole selle kohta veel ettepanekut tehtud? Ehk võiks, parafraseerides Robbie Burnsi, keda alles veidi aega tagasi mainiti, öelda, et hiirte ja inimeste ning komisjoni parimadki plaanid võivad luhta minna. Seda tuleb aegsasti teha, sest ELi õigusaktide eesmärk on standardida nõudeid, et muuta siseturul konkureerimine ettevõtete jaoks lihtsamaks. Mida varem seda tehakse, seda parem. Nõuan, et komisjon hakkaks tegutsema.
<SPEAKER ID="216" NAME="Iliana Ivanova" AFFILIATION="PPE">
(BG) Austatud juhataja! Head kolleegid! Bulgaaria rahvale avalikustati alles hiljuti materjalid erijärelevalveseadmete kohta, mida kasutati valitsuses kõrgel kohal olevate isikute pealtkuulamiseks. Kes selle teabe avalikustas, kust see tuli ja kas see vastab tõele, ei ole teada ning mitte keegi ei ole selle avalikustamise eest vastutust endale võtnud.
<P>
Selle pingeid loova ning võimukandjate vastu umbusaldust tekitava kampaania põhjuseks oli valitsuse selge soov reformide tegemiseks ja organiseeritud kuritegevusega võitlemiseks, valitsuse järeleandmatus endise julgeolekuteenistuse mõjuavaldustele ning asjaolu, et sel aastal toimuvad Bulgaarias presidendi- ja kohalikud valimised. Ainsad, kes sellisest olukorrast huvi tunnevad, on need, kes edendasid ja said kasu asjaolust, et kuritegevuse ja riigi piirid olid väga ähmased. Nüüd üritavad nad oma huvide rikkumise eest kätte maksta.
<P>
Kinnitan teile, et Bulgaarias peetakse kinni õigusriigi põhimõtetest, et ametivõimud kasutavad selliseid meetodeid ainult seadusega ette nähtud piirides ja et valitsuskoalitsioon jätkab reformidega ega luba, et ebaseaduslikud huvid seavad ohtu võitluse kuritegevusega.
<SPEAKER ID="217" NAME="Stanimir Ilchev" AFFILIATION="ALDE">
(BG) Austatud juhataja! Viimastel kuudel on hakatud Bulgaarias tundma üha rohkem muret erijärelevalvemeetodite üha sagedamaks muutuva kasutuse pärast. Sellel probleemil on aga ka teine külg. Pealtkuulamisest on saamas mõnede poliitikute ja praeguse eriteenistuse kõrgemate ametnike jaoks kinnisidee.
<P>
Kuritegevusevastases võitluses ei ole tehtud mingeid edusamme. Veelgi vastuvõetamatum on aga kasvav paranoia selliste pealtkuulamismeetmete kasutamise suhtes. Ei ole selge, kes on selle segaduse korraldajad: kas need on julgeolekusektori liikmed või nende endised kolleegid või hoopis põrandaalused struktuurid, kes olukorda destabiliseerida tahavad. Meedia käsutusse sattus müstiliselt salvestatud vestluste sisu. Ühes nendest salvestatud vestlustest osales ka Bulgaaria peaminister. Sisu oli diskrediteeriv, aga ta väidab, et seda oli manipuleeritud.
<P>
Lisaks nendele ebameeldivatele faktidele on bulgaarlastel tunne, et nende institutsioonid ei tööta korralikult ja et inimõigusi rikutakse paadunult. Nendel põhjustel vajab Bulgaaria kui Euroopa Liidu uus liige abi oma eriteenistuste ümberkorraldamisel.
<SPEAKER ID="218" NAME="Juhataja">
Päevakorrapunkt on ammendatud.
