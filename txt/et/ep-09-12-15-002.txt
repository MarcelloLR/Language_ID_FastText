<CHAPTER ID="002">
Presidentuuri teatis
<SPEAKER ID="006" NAME="Juhataja">
Kõigepealt tahaksin lugeda ette ühe olulise teate. Ma sain 2. detsembril komisjonilt teatise, mis on adresseeritud Euroopa Parlamendile ja nõukogule ning käsitleb Lissaboni lepingu jõustumise mõju käimasolevatele institutsioonidevahelistele otsustamismenetlustele. Euroopa Parlament kui institutsioon leiab, et talle esitati selle teatisega uuesti kõik selles sisalduvad ettepanekud, mille osas Lissaboni lepingus Euroopa Parlamendi pädevust tunnustatakse. Euroopa Parlament võtab ühtlasi teadmiseks, et komisjon võttis selle teatisega teatavad ettepanekud tagasi.
<P>
Lissaboni lepingu jõustumise kuupäeval 1. detsembril 2009 menetluses olnud õigusakti ettepanekute osas kutsus komisjoni president üles neid parlamendikomisjone, kes on Euroopa Parlamendi praeguse koosseisu ametiajal juba neid ettepanekuid menetlenud (nagu on kirjas osaistungjärkude protokollides) kontrollima õiguslikke aluseid ja komisjoni soovitatud menetluslikke muudatusi ning kõiki muid muudatusettepanekuid, mida tuleb teha Lissaboni lepingust tulenevalt, ning otsustama, kas nad jäävad nõuandemenetluse käigus esitatud seisukohtade juurde ja loevad selle seadusandliku tavamenetluse esimeseks lugemiseks või heakskiitmiseks.
<P>
Euroopa Parlament jätab endale igal juhul õiguse paluda komisjonilt uute ettepanekute esitamist. Seoses ettepanekutega, mille osas Euroopa Parlamendiga enne Lissaboni lepingu jõustumist ei konsulteeritud, peab komisjon esitama uued ettepanekud seadusandliku tavamenetluse või muu asjakohase menetluse kohaselt.
<P>
See teatis käsitleb meie õigusloomealast tegevust lähitulevikus ning komisjoni ja Euroopa Parlamendi omavahelisi suhteid õigusloomeprotsessis. Nagu te teate, on meil käsil üleminekuperiood - me läheme Nice'i lepingult üle Lissaboni lepingule; samas on äsja alguse saanud Euroopa Parlamendi uue koosseisu ametiaeg. Komisjoni uut koosseisu ei ole veel kinnitatud. See kõik eeldab üsna vaevanõudvat tööd, mida komisjon ja Euroopa Parlament peavad tegema kooskõlas õigusaktidega. See ongi selle teatise teema.
