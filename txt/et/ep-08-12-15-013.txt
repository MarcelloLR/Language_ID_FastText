<CHAPTER ID="013">
Üheminutilised sõnavõtud poliitiliselt olulistel teemadel
<SPEAKER ID="017" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="018" NAME="Maria Petre" AFFILIATION="PPE-DE">
- (RO) Aitäh. Lugupeetud juhataja, daamid ja härrad! Ma soovin kõikide Rumeenia naiste nimel tänada teid selle erakordse au eest, mis on meile osaks saanud kahel korral, kui me võitsime Euroopa naiste organisatsiooni International Association for the Promotion of Women of Europe auhinna. Ma soovin eriti tänada Euroopa Parlamendi asepresidenti Rodi Kratsa-Tsagaropoloud.
<P>
Esimene auhinnasaaja Rumeeniast oli üks meie suurepäraseid näitlejaid Maia Morgenstern, kes võitis auhinna 2004. aastal. Teine Rumeenia naine on käesoleva aasta võitja Rumeenia endine sõltumatu justiitsminister Monica Macovei. Monica Macovei väärib täielikult seda tunnustust oma erakordsete jõupingutuste eest, mis ta tegi selleks, et tagada Rumeenia püsimine Euroopa kursil ilma võimaluseta sellelt tagasi pöörata, kohkumata tagasi sealjuures niisugustest takistustest nagu kaitseklauslid.
<P>
Teine teema seostub Moldova Vabariigiga. Sõltumatu telejaama litsentsi keelduti pikendamast. Jutt käib PRO TV-st. See juhtum on üks paljudest sellistest juhtumitest, mille eesmärk on piirata sõnavabadust selles riigis.
<P>
Seepärast kutsun ma nii Euroopa Komisjoni kui ka Euroopa Parlamenti üles näitama sel korral kindlameelsust ning paluma Chişinău ametiasutustel konkreetselt ja viivitamatult lõpetada niisugused väärkohtlemised. Aitäh.
<SPEAKER ID="019" NAME="Gyula Hegyi" AFFILIATION="PSE">
(HU) Praegu ei saa me öelda midagi täpset kliimapaketi tuleviku kohta, sest otsus selle kohta tehakse alles paari päeva või nädala pärast. Ma soovin rõhutada aga üht: kaugküte vabastati niinimetatud keskkonnamaksu tasumisest. Ma pean seda väga oluliseks. Algatus selleks tuli Ungarit esindavatelt parlamendiliikmetelt, sealhulgas ka minult. Me oleme seisukohal, et kaugküttega korterite elanikud on peamiselt madala sissetulekuga inimesed, kes ei suuda niisuguseid lisamakse tasuda. Samuti peaksime teadma, et kaugküte on keskkonnahoidlik. Kuna lokaalküte on niikuinii vabastatud igasugustest keskkonnamaksudest, siis ma arvan, et keskkonnamaksudest saadud vahendeid peaks kasutama kaugküttesüsteemide ajakohastamiseks. Kui me moderniseerime ELi vahendite abil Kesk- ja Ida Euroopa riikide kaugküttesüsteeme, siis sarnaseid vabastusi pole mõistagi pärast 2020. aastat vaja.
<SPEAKER ID="020" NAME="Jules Maaten" AFFILIATION="ALDE">
(NL) Lugupeetud juhataja! Mitu nädalat tagasi lõppes õigusmenetlus, mida juhtis Birma hunta ja millega taheti saata suur hulk - vähemalt sada - opositsiooniliidrit, sealhulgas koomik Zarganar ja munk Ashin Gambira, pärast kahtlast kohtumenetlust vangi. Kohtualustele määrati ranged karistused. Inimõiguste olukorra paranemisest Birmas ei ole ühtegi märki. 2010. aastal toimuvad selles riigis valimised ja üsna õigustatult on opositsioonil palju kahtlusi nende valimiste suhtes, eriti pärast 2008. aasta mais toimunud põhiseaduse referendumit.
<P>
Kahjuks ei ole režiimi suhtes kohaldatud sanktsioonide ja isoleerimisega viimastel aastatel saavutatud midagi, mis võiks aidata olukorda parandada. Ma arvan, et kätte on jõudnud hetk muuta suunda. Sealsel režiimil ei ole mitte mingisugust aimu sellest, mida teised riigid arvavad või neilt ootavad, ning uue põlvkonna liidritel ja sõjaväelastel ei ole võimalustki puutuda kokku teistsuguse arusaamaga, sest neil puudub kontakt teiste riikidega.
<P>
Ma arvan, et parlament peaks kaaluma Birmasse ametliku või mitteametliku visiidi korraldamist, et luua sealse opositsiooniga sidemed, ning ta peaks huntale avaldama uuesti ja rohkem survet. Kahjuks seda vaid sanktsioonidega ei saavuta.
<SPEAKER ID="021" NAME="László Tőkés" AFFILIATION="Verts/ALE">
(HU) 1989. aasta detsembris samal kuupäeval kui täna sai Timişoaras alguse liikumine, tänu millele varises hämmastavalt kiiresti - vaid nädalaga - kokku kurikuulus natsionalistlik, kommunistlik ja ateistlik Ceauşescu diktatuur. 15. detsembri hommikul hakkasid Ungari kalvinistliku kiriku liikmed hämmastava julgusega vastu valitsevale korrale, et kaitsta oma kirikut ja kirikuõpetajat. Nad kihutasid minema julgeolekuteenistuse ja miilitsa käsilased ning moodustasid seejärel kiriku ümber inimketi. Vastuhakuga liitusid mõne tunni jooksul sajad rumeenlased, ungarlased, sakslased, serblased, katoliiklased, baptistid, luterlased, õigeusklikud ja juudid. Õhtuks oli rahumeelsest liikumisest saanud kommunismi ja valitseva režiimi vastane meeleavaldus. 1989. aastal sai Timişoarast esimene vaba linn Rumeenias. Tänu jumala armule ja usule oma tegevusse saavutati vabadus. Olgu õnnistatud kangelaste, märtrite ja ohvrite mälestus! Me peame režiimi muutmist jätkama! Rumeenia tee Euroopasse kulgeb läbi Timişoara.
<SPEAKER ID="022" NAME="Giovanni Robusti" AFFILIATION="UEN">
(IT) Lugupeetud juhataja, head kolleegid! Ma sain teada, et ainuüksi Itaalias hävitatakse iga päev neli miljonit kilogrammi söögikõlbulikku toitu, mille väärtus on vähemalt neli miljonit eurot. See on ligikaudu pool Itaalia antavast rahvusvahelisest abist. Paljudes liikmesriikides valitseb üsna sarnane olukord.
<P>
Me räägime siinjuures toidust, mille säilivusaeg ei ole läbi, kuid mis kõrvaldatakse turueeskirjade, liiga rangete Euroopa õigusaktide ja ettevõtte mainega seotud küsimuste tõttu. Seda teemat käsitles juba Itaalia valitsuse minister Luca Zaia viimases põllumajandusministrite nõukogus. Paremini defineeritud ühenduse õigusaktide ja niisuguste projektide nagu toidupanga või viimase minuti turu piisava toetamisega saab aidata seda osa rahvast, mis kannatab majanduskriisi tõttu ja mille osakaal moodustab nüüdseks kahekohalise arvu, kuid saab aidata ka lõpetada niisuguse kahetsusväärse raiskamise.
<P>
Seetõttu kutsun ma pädevaid parlamendikomisjone üles alustama viivitamatult selle küsimuse käsitlemist, et saaksime sellele lahenduse leida.
<SPEAKER ID="023" NAME="Věra Flasarová" AFFILIATION="GUE/NGL">
- (CS) Lugupeetud juhataja, austatud volinik, daamid ja härrad! Ma soovin rääkida 5. detsembril aset leidnud Euroopa Parlamendi delegatsiooni külaskäigust Praha lossi. Ma eelistaksin kirjutada vastastikuse mõistmatuse, mis sellel ajal ilmnes, läbirääkimiste laua mõlemal poolel ilmselgelt valitsenud närvilisuse ja kannatamatuse arvele ja mitte pahatahtlikkuse arvele, mis on tundmus, millele tänapäeva Euroopas enam õigustust ei ole. Ma soovin siiski nimetada ühe murettekitava asjaolu. Tšehhi avalikkus sai teavet lossis toimunud kõneluste kohta ajakirjanduse kaudu ja poliitilise elu tegelastelt, kes lisasid juurde enda huve teenivaid kommentaare. Mõned ründasid vabariigi presidenti, kasutades seda sündmust sobiva juhusena, ning teised nõudsid muudatusi Euroopa Liidus, ajendatuna soovist suurendada oma populaarsust inimeste seas igal võimalikul viisil. Seetõttu soovin ma kutsuda üles käituma üksteise suhtes viisakalt ja mõistvamalt. Kesk- ja Ida-Euroopa riikidel on ikka veel palju kinnikasvamata haavu, mida võidakse kasutada ära valedel põhjustel. See sündmus võib tuua kaasa ebameeldivaid tagajärgi kuue kuu pärast toimuvatel Euroopa Parlamendi valimistel.
<SPEAKER ID="024" NAME="Juhataja">
Et vältida olukorra halvenemist, soovin ma hoiduda seda kommenteerimast ning ütlen vaid, et esimeeste konverents hakkas seda küsimust käsitlema.
<SPEAKER ID="025" NAME="Gerard Batten" AFFILIATION="IND/DEM">
Lugupeetud juhataja! Et maailm seisab vastamisi ettenägematutesse mõõtmetesse ulatuva majanduslangusega, väheneb naelsterlingi väärtus nii dollari kui ka euro suhtes. Ühendkuningriigi võime kohandada naela teiste valuutade suhtes on eelis, mida ei saa kasutada paljud Euroopa ühisraha kasutavad riigid.
<P>
Kreekas on vallandunud rahvarahutused ja meelavaldused. Kreeka kirjanik Mimis Androulakis on öelnud: "Noored inimesed on tänapäeval äärmiselt rahulolematud Euroopa struktuuriga. Me ei saa vähendada euro väärtust, et saada ekspordieelist.”
<P>
ELi liikmesuse ja euro tõttu on elamiskulud Kreekas suurenenud ning noorem põlvkond kardab, et elab tulevikus vaesuses. Euroopa Liit on oma olemuselt ideoloogiline projekt, mis on peale sunnitud Euroopa inimestele, kes elaksid pigem demokraatlikes rahvusriikides. Poliitilise ideoloogia hinnaks on alati inimeste viletsus.
<SPEAKER ID="026" NAME="Sergej Kozlík" AFFILIATION="NI">
(SK) Peaaegu kõikides Euroopa riikides on holokausti eitamise ja fašismi propageerimise suhtes kehtestatud ranged õigusmeetmed.
<P>
Et võidelda nõuetekohaselt neonatsismi ja teiste äärmusluse vormide ilmingute vastu Ungaris, on vaja muuta lisaks muudele seadustele ka põhiseadust. Ungaril ei ole aga nüüdseks juba üsna pikka aega jätkunud poliitilist tahet niisuguse sammu jaoks. Erakond Fidesz, mis on Euroopa Rahvapartei fraktsiooni liige, keeldus karmistamast õigusakte, millega saaks tõhusamalt võidelda natsionalismi ja äärmusluse vastu. Seega toetab Fidesz kaudselt äärmuslust Ungaris.
<P>
Vaid üks kuu on möödunud sellest, kui Ungari äärmuslased marssisid fašistide vormis kohalike inimeste õuduseks üle piiri rahumeelsesse Slovakkia linna. Kõikide head tahet omavate Euroopa kodanike nimel kutsun ma Ungari poliitikuid üles võtma kiiresti vastu tõhusad õigusaktid, et võidelda fašismi ja äärmusluse ilmingute vastu Ungaris.
<SPEAKER ID="027" NAME="Carlos José Iturgaiz Angulo" AFFILIATION="PPE-DE">
(ES) Lugupeetud juhataja! Täpselt aasta tagasi hääletasid Venezuela inimesed referendumil selle poolt, et Hugo Chávez ei peaks pikendama oma presidendiks olemise ametiaega, mis on kindlaks määratud Venezuela põhiseaduses.
<P>
Hugo Chávez aga eiras suveräänse rahva demokraatlikku otsust ja teatas, et kavatseb võimule jäämise nimel seadust muuta.
<P>
Hugo Chávez näitas taas kord, et ta ei ole demokraatlik president, vaid on isevalitseja ja sõjaväeline diktaator, kelle eesmärk on muuta kogu Venezuela oma erarantšoks ning jätkata seega oma vastaste ja teisitimõtlejate ähvardamist, solvamist ja ründamist. Samuti on tal kavas jätkata sõnavabaduse mahasurumist meediakanalite sulgemise kaudu, nagu ta tegi telekanaliga Radio Caracas Televisión.
<P>
Euroopa Parlament peab mõistma kindlalt hukka kavalad võtted ja ettekäänded, mis Hugo Chávez tahab kasutusele võtta selleks, et jätkata riigi presidendina, ning neid mitte tunnustama. Me kutsume Venezuela ühiskonda toetama demokraatia ja vabaduse väärtusi, mis on otseses vastuolus sellega, mida Hugo Chávez teeb ja ütleb.
<SPEAKER ID="028" NAME="Csaba Sándor Tabajdi" AFFILIATION="PSE">
(FR) Lugupeetud juhataja! Mai lõpus hääletas Prantsuse rahvuskogu Prantsuse põhiseaduse muutmise poolt seoses piirkondlike keelte austamisega. Võib öelda, et need moodustavad Prantsusmaa rahvusliku pärandi.
<P>
Võis loota, et see otsus oli murrangulise pöörde algus jakobiinliku Prantsusmaa kontseptsioonis, mida on kohaldatud piirkondlikele keeltele ja põlistele rahvusvähemustele. Kahjuks lükkas Prantsuse Teaduste Akadeemia selle otsuse tagasi ja avaldas senatile survet, kes hääletas lõpuks selle Prantsuse põhiseaduse positiivse muudatuse vastu, mis oleks lisaks Prantsusmaale olnud oluline ka kogu Euroopa Liidule.
<P>
Ma ei arva, et kui harida inimesi elsassi, bretooni või katalaani keeles või kui kasutada neid keeli haldusasutustes, õõnestaks see kuidagi territoriaalset terviklikkust või Prantsuse rahva riiklikku ühtsust, tegelikult on see pigem vastupidi.
<P>
Lugupeetud juhataja! Elagu prantsuse keelt kõnelev maailm, elagu piirkondlikud keeled, elagu keeleline mitmekesisus!
<P>

<SPEAKER ID="029" NAME="Marco Cappato" AFFILIATION="ALDE">
(IT) Lugupeetud juhataja, daamid ja härrad! Paar päeva tagasi rääkis Euroopa Parlamendi sekretariaadi pressiesindaja Marjory Van den Broeke ajakirjandusele, et Euroopa Parlament ostis kaheksa kehaskannerit. Need on seadmed, mille üle arutasime täiskogus nädalaid ja mille kohta võeti vastu isegi resolutsioon.
<P>
Me olime need seadmed ostnud, kuid arutelu ajal ei teavitanud sellest meid keegi, ei sekretariaat ega president, ehkki me arutasime, kas sedasama seadet peaks lubama lennujaamades kasutada või mitte. Ma arvan, et see oli presidentuuri ja sekretariaadi uskumatu viga. Lisaks sellele esitasin ma 4. novembril kirjaliku teabepäringu kõnealuse küsimuse kohta, kuid seni ei ole ma saanud mitte mingisugust vastust. Ma pidin vastuse ise 10. detsembri EU Observerist välja otsima.
<P>
Ma imestan, et kuidas on see võimalik, et me ostsime need seadmed, kuid arutelu ajal, kui me avaldasime oma rahulolematust nende seadmete kasutamise üle, meile isegi ei öeldud, et parlament oli need juba ostnud. See on teinud meist avalikkuse silmis naljanumbri.
<SPEAKER ID="030" NAME="Juhataja">
Mul puudub ülevaade sellest küsimusest, kuid me selgitame selle välja.
<SPEAKER ID="031" NAME="Monica Frassoni" AFFILIATION="Verts/ALE">
(IT) Lugupeetud juhataja, daamid ja härrad! Nagu te teate, toimus eelmisel nädalal Euroopa Ülemkogu kohtumine ja taas - nagu see on olnud juba mitu kuud - ei saanud Euroopa Parlamendi liikmed ruumi siseneda. Nad ei saanud siseneda isegi pressikeskusesse. Ma arvan, et see olukord on täiesti naeruväärne. Me oleme palunud neil selle suhtes midagi ette võtta, kuid tulemusteta.
<P>
Ma arvan, et see on tõsine probleem, mitte lihtsalt nende parlamendiliikmete edevuse küsimus, kes soovivad seal edasi-tagasi käia ja ennast näidata. Ma arvan, et me oleme seal arutatavate küsimuste ja teemade puhul kaasseadusandjad. See on äärmiselt tähtis, et avalikkusel oleks ülemkogule ligipääs, mõistagi ajakirjanike kaudu, aga ka Euroopa Parlamendi liikmete hääle kaudu. Praegune olukord ei saa jätkuda.
<P>
Me oleme palunud neil mitmel korral midagi ette võtta. Me loodame, et ka teie olete seda teinud, kuid võib-olla saaks seda teha paremini. Me loodame, et meil õnnestub saavutada positiivne tulemus, sest asjade praegune seis on ausalt öeldes šokeeriv.
<SPEAKER ID="032" NAME="Juhataja">
Proua Frassoni, kuna te pöördusite isiklikult minu poole ja - vähemasti tõlkes - esitasite halvustava vihje, siis ma soovin teile kinnitada, et me oleme teinud jõupingutusi selle nimel ja anname endast parima. Tulemuslikkust ei saa aga mina tagada. Nõukogu on see, kes peab otsuse vastu võtma. Te võite aga olla rahulik selle suhtes, et minu kolleegid ja mina oleme andnud endast parima.
<SPEAKER ID="033" NAME="Mieczysław Edmund Janowski" AFFILIATION="UEN">
- (PL) Lugupeetud juhataja! 10. detsembril tähistasime ÜRO inimõiguste ülddeklaratsiooni väljakuulutamise 60. aastapäeva. Deklaratsiooni artiklis 2 on öeldud: "Igal inimesel peavad olema kõik käesoleva deklaratsiooniga välja kuulutatud õigused ja vabadused, olenemata rassist, nahavärvusest, soost, keelest, usulisest, poliitilisest või muudest veendumustest ...” Selle dokumendi on allkirjastanud ka India, kes võlgneb nii palju üksikisiku õiguste innukale kaitsjale Mahatma Ghandile. Kahjuks saame aga pidevalt väga ärevaks tegevaid uudiseid kristlaste tagakiusamise kohta Indias. Uudised räägivad julmadest mõrvadest, rünnakutest, vägistamisest ning kodude ja pühakodade põletamisest. Olukord on iseäranis halb Orissa osariigis.
<P>
Austatud juhataja, me ei jäänud ükskõikseks terroristide poolt Mumbais toime pandud kuritegude suhtes ning me ei tohi jääda ükskõikseks ka kristlastevastaste nn pogrommide suhtes. Me peame püüdma teha lõpu niisugustele vihkamise väljendustele, millega rikutakse ilmselgelt inimõigusi, nimelt õigust usuvabadusele ja elule.
<SPEAKER ID="034" NAME="Søren Bo Søndergaard" AFFILIATION="GUE/NGL">
(DA) Lugupeetud juhataja! Viimasel paaril päeval oleme tähistanud selleaastase Sahharovi auhinna andmist. Seetõttu oleks sobiv küsida, kuidas on lood eelmiste auhinnasaajatega, näiteks kurdi rahvusest Türgi poliitiku Leyla Zanaga, kellele anti auhind 1996. aastal. Ta vabastati 2004. aastal kümme aastat kestnud vangistusest, kuid eelmisel reedel, 5. detsembril mõisteti ta taas kümneks aastaks vangi. Selle põhjuseks oli asjaolu, et ta jätkas tööd kurdide põhiõiguste - õigus rääkida emakeeles - tagamise nimel Türgis. See näitab kahjuks, et inimõiguste olukord Türgis mitte ei parane, vaid halveneb. Seetõttu kutsun ma kõiki parlamendiliikmeid üles väljendama oma solidaarsust Sahharovi auhinna varasema saajaga Leyla Zanaga ning ma kutsun presidenti üles tegema ettepaneku selle kohta, kuidas Euroopa Parlament saab esitada protesti Türgi ametiasutustele.
<SPEAKER ID="035" NAME="Juhataja">
Härra Søndergaard, ma soovin mainida, et külastasin Leyla Zanat vanglas ühe teise asjaoluga seoses. Me võtame ka edaspidi meetmeid selles küsimuses.
<SPEAKER ID="036" NAME="Georgios Georgiou" AFFILIATION="IND/DEM">
(EL) Lugupeetud juhataja! Ma tunnen, et olen kohustatud juhtima teie ja kõigi kolleegide tähelepanu Alzheimeri tõvele ja paluma teie abi. See on haigus, mis puudutab eakaid inimesi ja muudab praegu armetuks kuue miljoni kaaskodaniku elu Euroopas. See ei muuda halvaks aga mitte ainult nende inimeste elu, vaid ka kuue miljoni perekonna elu, mistõttu mõjutab see 25 miljonit inimest. Nad võitlevad selle nimel, et haigusega toime tulla, tundmata, et Euroopa neid sealjuures kuidagi aitaks. Ometi kergendaks abi nende võitlust selle nuhtlusega, mis näib esinevat järjest sagedamini.
<P>
Seega kutsun ma meid kõiki üles paluma komisjonil ja liikmesriikide valitsustel seada see haigus Euroopa tervishoiuprogrammides prioriteetseks, et me saaksime vabastada 25 miljonit kaaskodanikku sellest tragöödiast.
<SPEAKER ID="037" NAME="Irena Belohorská" AFFILIATION="NI">
- (SK) Kui Slovakkia esitas oma taotluse Euroopa Liidule, oli ta juba Euroopa Nõukogu liige ning oli seega allkirjastanud ja ratifitseerinud inimõiguste ja põhivabaduste kaitse konventsiooni.
<P>
Euroopa Nõukogu poolt nõutud standard oli kõikidele riikidele nii võrdne kui ka siduv. Kui sellest kinnipidamise kohta esines kahtlusi või sellest ei peetud kinni, võis esitada nn järelevalvekomiteele kontrollitaotluse. Euroopa Parlament käsitleb seda teemat valikuliselt, kui mõni parlamendiliige otsustab selle kohta küsimuse tõstatada. Kahjuks ei kontrollita aga olukorda samal ajal paljudes liikmesriikides. Lisaks sellele näib mulle, et teatavatel rahvusvähemustel on Euroopa Liidus, või õigemini Euroopas, suuremad ja privilegeeritud õigused.
<P>
Vojvodinas on suur slovakkide vähemuskogukond, mis on rohkem kui 200 aasta vältel säilitanud oma traditsioonid, mille paljud meist Slovakkias on unustanud. Lugupeetud juhataja, ma sain teada, et Vojvodina ungarlastest vähemuskogukond, mis on väiksem kui slovakkide oma, saab eristaatuse, mis tagab neile liikmesriigiga ühesugused õigused.
<P>
Ma palun seega Euroopa Liidul tagada nii kohustuste kui ka õiguste võrdsus, et slovaki vähemuskogukonna liikmed Vojvodinas saaksid kasutada samasuguseid õigusi, nagu nende ungari rahvusest kaaskodanikud.
<SPEAKER ID="038" NAME="Ioannis Varvitsiotis" AFFILIATION="PPE-DE">
(EL) Lugupeetud juhataja! Politseiniku tulistatud kuul, mille tõttu hukkus viieteistkümneaastane poiss, põhjustas viimastel päevadel Ateenas aset leidnud sündmused. Selle poisi surm oli kahtlemata tragöödia, mis meid kõiki kurvastas. See vahejuhtum üksi ei saa aga olla sellele järgnenud äärmuslike sündmuste põhjuseks. Ma kardan, et seisame vastamisi nähtusega, mis ähvardab kontrolli alt täielikult väljuda, ja seda mitte ainult Kreekas, sest noorem põlvkond näeb enda tulevikku süngena ja et see on täis ületamatuid takistusi. Sarnased sündmused on ilmnenud ka teistes Euroopa pealinnades. Keegi ei alahinda nende sündmuste tõsidust. Kreeka puhul aga liialdati kõvasti ja seda tegid eelkõige need, kes avaldasid artikleid ja esitasid negatiivseid kommentaare ning ennustasid, et Ateena olümpiamängude korraldamine ebaõnnestub, kuid kuna need osutusid edukaks, siis nad pidid avalikult vabandama. Ma olen kindel, et kõik on mõistnud, mis toimub.
<SPEAKER ID="039" NAME="Maria Matsouka" AFFILIATION="PSE">
(EL) Lugupeetud juhataja! Alates laupäevast, 6. detsembrist, kui me hakkasime leinama noore õpilase asjatut kaotust, pöördus Euroopa tähelepanu Kreekale. Saatuslik kuul vallandas noorte enneolematud meeleavaldused kogu Kreekas. Noored kaotasid enesevalitsuse ja püüdsid meile omal viisil öelda, et nad ei soovi elada müüdavas ühiskonnas ning et nad keelduvad aktsepteerimast seda, et teadmised on tarbekaup, ning et ebakindlusel, konkurentsil ja ahnusel ei ole nende tulevikukujutluses kohta.
<P>
Olgem ausad - see, mille vastu noored praegu võitlevad, on ebahumaanse arengu ülim väljendus, mis õõnestab heaoluriiki, mis muudab õigusriigi põhimõtteid järgiva riigi politseiriigiks, mis põhjustab võõrandumist ja vaenu ning mis viib vastastikuse hävitamiseni. Me ei tohi jääda ükskõikseks ja mis veelgi olulisem - me ei tohi alahinnata noorte ahastamapanevaid karjeid. Lahendus ei seisne repressioonis, vaid suhtumise muutmises, poliitika muutmises. Me võlgneme selle nooremale põlvkonnale, me võlgneme selle asjatult hukkunud poisi Alexandri mälestuse eest.
<SPEAKER ID="040" NAME="Zbigniew Krzysztof Kuźmiuk" AFFILIATION="UEN">
- (PL) Lugupeetud juhataja! Poola kodaniku Robert Dziekoński traagiline surm eelmisel aastal Vancouveri lennujaamas avaldas suurt mõju Poola ja Kanada avalikkusele. Neid sündmusi filmiti juhuslikult. Lindistus näitab, et Robert Dziekoński sai surma Kanada politsei jõhkra tegevuse tagajärjel. Politsei kasutas tarbetult elektrišokirelva inimese vastu, kes oli täielikult kurnatud ja vajas abi. Saime hiljuti teada, et hämmastaval kombel otsustas Kanada kohus, et politseinikke ei võeta mitte mingil viisil vastutusele oma tegevuse eest.
<P>
Minu enda ja kolleegi härra Wojciechowski nimel ning andes edasi paljude Poola ja Kanada inimeste soovid, pöördun ma Euroopa Parlamendi presidendi poole palvega kutsuda Kanada ametiasutusi üles edastama Poola kodaniku surma asjaolude kohta korrektset teavet. See isik oli mõistagi ka Euroopa Liidu kodanik.
<SPEAKER ID="041" NAME="Roberto Musacchio" AFFILIATION="GUE/NGL">
(IT) Lugupeetud juhataja, daamid ja härrad! Meieni on jõudnud teave, et Ameerika Ühendriigid kaaluvad tõepoolest autotööstuse suurte kontsernide riigistamist, et aidata sektoril kriisiga toime tulla. Nagu alati USA puhul lükatakse teatavatel aegadel ideoloogia kõrvale, kaasa arvatud ka laissez-faire'i põhimõte, ning võetakse väga praktilisi meetmeid.
<P>
Euroopa ei saa lihtsalt seista ja vaadata pealt, kui mootorsõidukitööstus on kriisis. Mõistagi on oluline võtta vastu uus heitkoguste määrus. See on õige, et komisjon peaks ütlema, et keskkonnakaitse ja innovatsioon peaksid suunama kriisiga toimetuleku meetmeid, ning et sedasama tuleb öelda ka mootorsõidukitööstusele, kuid sellest ei piisa. Lugupeetud president, ma palun teil, aga ka nõukogul ja komisjonil omalt poolt kaaluda seda, kas me ei vaja tegelikult erakorralist kava, et võtta viivitamatuid meetmeid enne, kui vallandamised ja koondamised kiiresti levima hakkavad. Minu kodumaal Itaalias on neid juba palju ning need puudutavad suuri kontserne Eatonist Fiati endani.
<SPEAKER ID="042" NAME="Hans-Peter Martin" AFFILIATION="NI">
(DE) Lugupeetud juhataja! See, et Euroopa Parlamendi täiskogu istungjärgul osalejatele ei ole öeldud, mida Viini piirkondlik kriminaalkohus mõnda aega tagasi otsustas, on märkimisväärne. Kohus taotles parlamendiliikme Hannes Swoboda väljaandmist, s.o puutumatuse äravõtmist. Seda juhtumit kajastati ajakirjanduses ning me räägime siinjuures kuni ühe aasta pikkusest karistusest. Kuid siin parlamendis ei öeldud meile midagi.
<P>
Minu puhul oli aga olukord täiesti teistsugune. Vaevalt oli niisugune taotlus tehtud, kui teie, austatud president, selle siin paljude parlamendiliikmete juubeldamise saatel ette lugesite. Lugupeetud president, siiski ei teavitanud te parlamenti sellest, et mitte mingisugust õigusmenetlust ei järgnenud, et kohtunik luges juhtumi lõpetatuks, et kõikide instantside otsus selles oli ühehäälne või et puutumatuse äravõtmise taotlus ei olnud korrektne.
<P>
Härra Pöttering, minu arvates ei ole see demokraatia!
<SPEAKER ID="043" NAME="Juhataja">
Härra Martin, kuna te õpetate mind pidevalt, siis ma soovin esile tuua, et kui me järgiksime d'Hondti süsteemi, s.o õiget menetluskorda, ei oleks teile sõna antudki.
<SPEAKER ID="044" NAME="Marie Panayotopoulos-Cassiotou" AFFILIATION="PPE-DE">
(EL) Lugupeetud juhataja! Kui me soovime esile tuua üle viiekümne aasta tegutsenud Euroopa Liidu tähtsust, tuleb meil rõhutada asjaolu, et see lõpetas sõja ning et me elame rahuajal. Me näeme aga, et seda rahu ohustavad teised vaenlased ja üks olulisemaid sealhulgas on vägivald. Seetõttu peame pöörama oma tähelepanu vägivallale ning astuma sellele vastu hoolimise kultuuri, solidaarsuse kultuuriga.
<P>
Ma arvan, et me oleme unustanud rõhutada seda, kui suur jõud seisneb ühe inimese toetuses teisele, ning juhtida inimesi, eriti noori teadmiste, uuenduse ja kultuuri väljavaadete suunas. Kui me soovitame noortel väljendada oma seisukohti vägivalla kaudu, siis peame Euroopa Liidu pärast kartma.
<SPEAKER ID="045" NAME="Maria Eleni Koppa" AFFILIATION="PSE">
(EL) Lugupeetud juhataja! Ka mina soovin siin väljendada oma nördimust ja meelepaha selle pärast, et politsei tappis Ateenas viieteistkümneaastase poisi. See vahejuhtum põhjustas sündmused, mis on Kreekat viimaste päevade jooksul vapustanud. Kreeka on praegu keset ühiskondlikku kriisi, mis avaldub paljudes linnades aset leidvates üldistes rahutustes. Inimesed tänavatel - peamiselt üliõpilased ja õpilased, töötud ja alatasustatud - annavad häälekalt teada ühiskonna kriisist ning näib, et sellest puudub väljapääs. Viha, nördimus ja protest on saanud kokku ja sellel on olnud plahvatuslikud tagajärjed. Olles niisuguse olukorraga vastamisi, on nõrk ametist lahkuv, erakonna Uus Demokraatia juhitud valitsus lasknud sündmustel kontrolli alt väljuda ning selle tagajärjel pole riik juba mitu päeva toiminud.
<P>
Nende sündmuste põhjused on keerulised ja peituvad sügaval: ühiskondlike rahutuste puhkemine on ebavõrdsuse lakkamatu süvenemise tagajärg. Selle põhjustajaks on neoliberaalne poliitika, mis tekitab järjest enam vaesust, marginaliseerimist ja tõrjutust. Seetõttu on ohus sotsiaalne ühtekuuluvus ning meid ootavad ees äärmuslikud sündmused nagu need, mida me praegu näeme. Mõistes küll vägivalla hukka, tuleb meil hoolikalt kuulata Kreekas esile toodud protestisõnumit ning sellele tuleb anda konkreetne ja õiglane vastus.
<SPEAKER ID="046" NAME="Jelko Kacin" AFFILIATION="ALDE">
(SL) Itaalia riik avaldab taas jõuliselt survet sloveenlastest vähemusele, vähendades vähemuste haridus- ja kultuurialaseid võimalusi, mis on iga vähemuse püsimajäämise eelduseks.
<P>
Vahejuhtum, mis leidis aset selle nädala teisipäeval Trieste lähedal asuva Barkovlje Sloveenia koolis, oli ka katse terroriseerida kooli direktrissi, õpetajaid, lapsi ja nende vanemaid. Karabinjeeride ilmumine kooli oli lubamatu. Karabinjeeridel ei ole mitte mingisugust alust kooli läbi otsida. See meenutab fašismi ajastut. Samal ajal on sadadel rajatistel Triestes hiinakeelsed sildid ja kirjad ning see ei näi kedagi häirivat. Kuid vastupidi sellele häirivad Sloveenia sümbolid Sloveenia koolil mõnesid Itaalia poliitkuid, kes omakorda tekitavad sellest probleemi Itaalia ametiasutustele, kelle korraldusel saadeti kooli karabinjeerid ja otsiti kool läbi.
<P>
Need ei ole ei Euroopa ega Sloveenia käitumisreeglid. Lugupeetud juhataja, see on surveavaldus ning kujutab endast lubamatut häbiplekki.
<SPEAKER ID="047" NAME="László Surján" AFFILIATION="PPE-DE">
(HU) Meie kõigi jaoks oli see imeline tunne, kui Euroopa Liidu laienemine jõudis aasta tagasi uude etappi, s.t Schengeni piirid kaotati väga suurel alal, mille tulemusel lisati Schengeni süsteemi uued liikmed. Möödunud on üks aasta. Süsteemi hüvesid kasutavad nüüd paljud. Samas on aga ilmnenud ka puudused, mis näitavad, et mõned inimesed on huvitatud suuremast eraldatusest. Teed, mida sõidukid saaksid läbida, on suletud kunstlikult liiklusmärkide või lillepottidega. Lugupeetud juhata, oleks hea, kui iga Euroopa kodanik mõistaks, et liikumisvabadus on meie ühine väärtus ning seda ei tohiks piirata kellegi huvidest lähtuvalt, nagu on juhtunud näiteks Sátoraljaújhelys.
<SPEAKER ID="048" NAME="Silvia-Adriana Ţicău" AFFILIATION="PSE">
- (RO) Tänan teid, austatud juhataja. Mul on heameel, et ka volinik Špidla on saalis. Euroopa Liidu aluseks on neli põhivabadust: kaupade, teenuste, kapitali ja inimeste vaba liikumine.
<P>
1. jaanuaril 2009 täitub kaks aastat ajast, mil Rumeenia ja Bulgaaria ühinesid ELiga. Liitumisleping, mille mõlemad riigid 2005. aastal allkirjastasid, võimaldab liikmesriikidel kehtestada kahepoolselt minimaalselt kaheks aastaks ja maksimaalselt seitsmeks aastaks tõkked, et takistada Rumeenia ja Bulgaaria töötajate vaba liikumist. Mõned liikmesriigid on need tõkked kaotanud juba enne 2009. aastat, kuid teised on teatanud, et säilitavad need sisepoliitilistel põhjustel.
<P>
Ma arvan, et praegusel finants- ja majanduskriisi ajal on nende tõkete kaotamine muutunud hädavajalikuks. Rumeenia ja Bulgaaria töötajate vaba liikumise takistamiseks kehtestatud tõkete kaotamine näitaks Euroopa põhimõtete ja väärtuste austamist. See näitaks ka Euroopa Liidu asutamislepingute austamist. Seetõttu kutsun ma üles kaotama tõkked, mis takistavad Rumeenia ja Bulgaaria töötajate vaba liikumist. Aitäh.
<SPEAKER ID="049" NAME="Jaromír Kohlíček" AFFILIATION="GUE/NGL">
- (CS) Daamid ja härrad! Viimastel aastatel on Euroopa Parlamendi delegatsioon külastanud tulevast eesistujariiki. See on hea ettevõtmine ning ma avaldan sellele kiitust. Mulle aga ei meeldinud taktitundetus, mis ilmnes delegatsiooni külaskäigul Praha lossi. Me kõik teame, et peamised võtted, mida Daniel Cohn-Bendit oma maine tõstmiseks kasutab, on provokatsioon ja häbematus. Mind häirib see, et sellel korral Prahas ühines temaga ka meie parlamendi president. Te valmistasite mulle pettumuse ja ma arvan, et kui varem olin teist heal arvamusel, siis nüüd pean oma seisukohta muutma. Teil puudub tagasihoidlikkus ja kannatus, mida on vaja selleks, et kuulata seisukohti, mida te ei jaga. Ma olen sageli teisel arvamusel kui Tšehhi Vabariigi presidendi oma, kuid ma ei väljenda oma seisukohta nii häbematul viisil, nagu teie lasite oma delegatsiooni liikmel teha. Seetõttu ootan ma ametlikku vabandust ja mitte tavapärast kõrki vastulauset.
<SPEAKER ID="050" NAME="Juhataja">
Kolleeg Kohlíček, kui te oleksite seal kohal olnud, ei oleks te rääkinud nii, nagu praegu tegite.
<SPEAKER ID="051" NAME="Mairead McGuinness" AFFILIATION="PPE-DE">
Lugupeetud juhataja! Üks Itaalia kolleeg ütles, et ulatuslik toiduainete raiskamine on Itaalias suur probleem. Kindlasti on toiduainete raiskamine ja üleliigse toidu saatmine tagasi toiduainete tarneahelasse probleem, millega Iirimaa on kokku puutunud viimased seitse päeva. See näitas, et kui meil ei ole piisavat järelevalvet toiduainete tarneahela iga aspekti üle - mitte ainult teekonnal talust toidulauale, vaid ka vastupidi -, võib meil tekkida tohutuid probleeme.
<P>
Iirimaa kulud sellega seoses on 180 miljonit eurot ja me oleme tänulikud ELi solidaarsuse eest eraladustusabi kättesaadavuse näol, kuid me peame teadma, mis täpselt läks valesti Iirimaal toiduainete tarneahelas, kus võimaldati sööta loomadele dioksiini sisaldavat ainet.
<P>
Meil on heameel, et probleem on lahendatud, kuid me peame teadma, kuidas see juhtus, et saaksime seda tulevikus vältida. Kui me ei suuda kontrollida seda, mis toimub loomade söödaahelas seoses toiduainete jääkidega, siis me peame selle lõpetama. Me peame kontrollima jääkide segamist kodumaal ning me vajame päritoluriigi märgistust, et tarbijad teaksid, missugust liha nad söövad.
<SPEAKER ID="052" NAME="Marco Pannella" AFFILIATION="ALDE">
(IT) Lugupeetud juhataja, daamid ja härrad! Tulevikus meenutatakse seda aega siin parlamendis ja Euroopa Liidus geneetilise muutuse ajana, mida teie, austatud president, 1985. aastal teadlikult aitasite kujundada: Euroopa kodumaa vastandatuna vana kodumaade Euroopa ruineeruva illusiooniga.
<P>
Praegu liigume iga päev selles suunas. Alles eile ja üleeile nõuti nõukogus Euroopat, mis ulatuks Atlandi ookeanist Uuralini, vana natsionalistlik, mitte euroopalik mälestus. Mitte Coudenhove-Kalergi, Winston Churchilli ega meie esiisade Euroopa, kes andsid oma nime meie parlamendile. Nad pooldasid Euroopa ühendriike. Praegu räägime aga partnerlusest kõigile neile, kes tegelikult soovivad liikmesust, kes soovivad olla osa Euroopast. Ma arvan, et meie tegevuse tõttu saab neile osaks saatus - vaadake Vahemere-äärseid riike -, mis on kahtlemata ohtlik ning mis on muidugi hoop euroopameelsetele ja demokraatidele nendes riikides.
<SPEAKER ID="053" NAME="Ioannis Kasoulides" AFFILIATION="PPE-DE">
(EL) Lugupeetud juhataja! Ma soovin rääkida taimekaitsevahendite määrusest. Ma usun, et kõik nõustuvad, et hooletu ümberkäimine pestitsiididega on ohtlik nii inimestele kui ka keskkonnale. Ma usun aga, et kõik nõustuvad ka sellega, et pestitsiidide kasutamine on võimaldanud toitu massiliselt toota ja inimesi toita. Seega on taimekaitsevahendeid vaja, kuid me peame neid õigesti kasutama.
<P>
Ma olen aga seisukohal, et uus määrus tekitab palju küsimusi ja kartusi. Euroopa põllumajandustootjad kardavad, et kui neid piiranguid kohaldatakse vaid neile, tõrjub see neid tootmisest välja ning nad ei saa enam konkurentsivõimeliselt toota. Siis peavad hakkama tarbijad tõeliselt muretsema, sest kolmandate riikide toodete kvaliteet on küsitav. Ja lõpuks hakatakse kolmandates riikides, kus tootmismeetodeid ei kontrollita, keskkonda kuritarvitama ja massiliselt hävitama. Kuna see võib nii minna, siis ma arvan, et peame sellele küsimusele eritähelepanu pöörama, sest võime muidu teha rohkem kahju kui kasu saada. Teades tegelikke asjaolusid, tuleb meil seda teemat käsitleda väga hoolikalt.
<SPEAKER ID="055" NAME="Dariusz Maciej Grabowski" AFFILIATION="UEN">
- (PL) Lugupeetud juhataja! Me kõik teame, et ammustel aegadel oli olemas kojanarride ja klounide ametikoht. Nende inimeste kohustus ja eelisõigus oli isanda meelt lahutada, isegi kui nad solvasid sellega kõiki teisi kohalviibijaid. Kui aga isand soovis arutada tõsiseid teemasid, paluti narril lahkuda.
<P>
Ma soovin esitada meie presidendile järgmise küsimuse. Härra Pöttering, kas teil on kavas see vana komme veidi muudetud kujul Euroopa Parlamendis taaselustada? Kas see on vastuvõetav, et poliitikud, kelle vaated kaldusid punaste poole, kuid kes on nüüd võtnud omaks rohelise suhtumise, solvavad liikmesriikide liidreid - väites, et teevad seda siinse parlamendi nimel - ja seda parlamendi presidendi juuresolekul? Just see juhtuski Tšehhi Vabariigis seoses president Klausiga. Euroopa Parlamendi liikmetena peaksime näitama, kuidas tuleks demokraatiat mõista. Me peaksime olema eeskujuks liidu liikmesriikide õiguskorra ja liidrite austamisel. Kas siinse parlamendi liikmeid hakkavad esindama inimesed, kes kunagi vaimustusid demokraatiast, kuid nüüd kohtlevad seda põlgusega? Keegi isegi ei söanda noomida või vaigistada neid.
<P>
Niisugune olukord ei tohiks jätkuda. President Klausi ees tuleb vabandada parlamendi delegatsiooni visiidi ajal Prahas aset leidnud sündmuste pärast. Ma palun tungivalt niisuguse vabanduse esitamist.
<SPEAKER ID="056" NAME="Dimitrios Papadimoulis" AFFILIATION="GUE/NGL">
(EL) Lugupeetud juhataja! Kreeka ühiskond vihkab vägivalda ja seepärast oldi nii šokeeritud viieteistkümneaastase poisi tapmise pärast politsei poolt. Sellest ajendatuna läksid noored tänavatele rahumeelselt protestima, sest see oli säde, mis süütas lõkke ning tõi ka teised kitsaskohad esiplaanile: skandaalid, ebavõrdsuse, inflatsiooni, töötuse, onupojapoliitika, korruptsiooni ja õigusriigi põhimõtte puudumise. Euroopa Ühenduste Kohus on Kreeka ametiasutused viimastel aastatel sageli hukka mõistnud ülemäärase vägivalla ja liigse surve kasutamise ilmingute pärast, mille eest ei ole kedagi karistatud. Ma kutsun teid, austatud juhataja, ja kõiki parlamendi fraktsioone tegema sedasama, mida tegi Kreeka parlament selle viieteistkümneaastase poisi mälestuseks. Ma kutsun Euroopa Parlamenti kui inimväärikuse ja inimõiguste kaitsjat üles pidama nüüd vaikuseminutit selle Ateenas nädal tagasi tapetud viieteistkümneaastase poisi mälestuseks.
<SPEAKER ID="057" NAME="Milan Gaľa" AFFILIATION="PPE-DE">
- (SK) Eelmisel nädalal tähistasime 10. detsembril 1948. aastal ÜRO Peaassamblee resolutsiooniga vastu võetud inimõiguste ülddeklaratsiooni 60. aastapäeva.
<P>
Valgevene opositsioon on püüdnud inimõiguste päeva puhul korraldatud mitme protesti kaudu pöörata tähelepanu inimõiguste rikkumistele nende riigis. Aktivistid marssisid Minskis tänavatel vanglariietega sarnaseis rõivais ja kandsid plakateid loosingiga "Ma olen poliitvang”. Teises paigas andsid aktivistid möödakäijatele deklaratsiooni teksti ja riigi lääneosas Grodna linnas toimus meeleavaldus. Lukašenka režiim reageeris kõikidele opositsiooni ettevõtmistele aktivistide vahistamisega.
<P>
See on paradoksaalne, et Valgevene on allkirjastanud lubaduse tagada oma kodanikele inimõigused. Rahvusvahelisele üldsusele on see vastuvõetamatu, et deklaratsiooni allkirjastanud riik keelab kõnealuse teksti levitamise.
<SPEAKER ID="058" NAME="Ewa Tomaszewska" AFFILIATION="UEN">
- (PL) Lugupeetud juhataja! Euroopa ajaloo maja rajamise mõte esitati kultuuri- ja hariduskomisjoni koosolekul paar kuud tagasi. Siis ei esitatud aga ühtegi dokumenti. Lisaks sellele ei olnud aruteludeks piisavalt aega. Sellest hoolimata avaldasid parlamendiliikmed mõtte enda pärast muret.
<P>
Nüüd on minu ees Euroopa ajaloo maja põhikontseptsioon ning ma pean ütlema, et olen jahmunud töö kvaliteedi pärast. See sisaldab ajaloolisi vigu, näiteks kristluse alguseks pandud neljas sajand meie aja järgi. Lisaks sellele on tekstis teatavaid sündmusi ületähtsustatud, kuid samal ajal teistest täiesti mööda vaadatud. See kehtib iseäranis Teise maailmasõja perioodi ja ka kahe viimase aastakümne kohta. Näib, et siinjuures on püütud Euroopa ajalugu tahtlikult moonutada. Euroopa Parlament ei peaks niisuguse küsitava väärtusega ettevõtmisele oma heakskiitu andma ega seda rahaliselt toetama.
<SPEAKER ID="059" NAME="Nicodim Bulzesc" AFFILIATION="PPE-DE">
Lugupeetud juhataja! Eelmisel nädalal Brüsselis nõukogus aset leidnud kohtumise tulemuste ja Poznańis toimunud ÜRO kliimakonverentsi järelduste üle on heameelt avaldanud paljud Euroopa Parlamendi liikmed. Tavainimestel on raske mõista, mida tähendab heitkogustega kauplemise süsteemi lubade ostmine või müümine või missugused on süsinikdioksiidi lekke riskid. Nad peavad aga mõistma seda, et Euroopast on saanud kliimamuutusega võitlemise meister ja ta on seda ka tulevikus.
<P>
Rumeenia ja teised Ida-Euroopa liikmesriigid avaldavad heameelt nii pakkumise üle saada tasuta rohkem süsinikdioksiidi saastelubasid kui ka uue kompromissi üle suurendada solidaarsusfondi vahendeid. Nii ei pea tsemendi-, keemia- ja klaasitööstuse ettevõtted oma tehaseid, töökohti ja süsinikdioksiidi heitkoguseid teisele poole maakera üle viima. Ma ootan huviga homset täiskogu arutelu kogu paketi üle ja tänan kõiki kõnealuse küsimusega tegelenud raportööre ja parlamendiliikmeid.
<SPEAKER ID="060" NAME="Pedro Guerreiro" AFFILIATION="GUE/NGL">
(PT) Ma soovin kasutada seda võimalust Euroopa Parlamendi osaistungjärgu alguses ja väljendada oma äärmist solidaarsust raudteetöötajatega, kes kannatavad Portugali raudteeettevõtte Caminhos-de-Ferro Portugueses (CP) direktorite nõukogu surveavalduste tõttu.
<P>
CP direktorite nõukogu on algatanud üheksa raudteetöötaja suhtes töölt vabastamise eesmärgil distsiplinaarmenetluse selle eest, et nad osalesid streigis, mis oli seadusega kooskõlas. Sama juhtus raudteeinfrastruktuuri ettevõtte REFER kolme raudteetöötajaga.
<P>
Me peame väljendama oma meelepaha niisuguse hoiaku suhtes ja nõudma nende menetluste viivitamatut lõpetamist ning demokraatliku õiguspärasuse, töötajate õiguste ja ametiühinguvabaduse austamist.
<SPEAKER ID="061" NAME="Colm Burke" AFFILIATION="PPE-DE">
Lugupeetud juhataja! Mul on heameel, et ÜRO puuetega inimeste õiguste konventsioon jõustus 2. detsembril 2008. Euroopa Ühendus on selle konventsiooni kaasallkirjastaja. See tagab kaitse 50 miljonile puudega ELi kodanikule, näiteks neile, kellel on mõni kehaliige amputeeritud.
<P>
Iirimaa on aga üks nendest Euroopa Liidu liikmesriikidest, kus kehaliikme kaotanud inimene peab liikme asendamist proteesiga rahastama ise kas omavahenditest või kindlustuse kaudu.
<P>
Hoolimata konventsiooni jõustumisest ei kehtestanud Iiri valitsus hiljutisesse eelarvesse ühtegi sätet, et aidata kehaliikme kaotanud isikutel proteesi ostmist rahastada. Ma mõistan hukka sellise hooletu suhtumise inimestesse, kellel on niisuguse raske puue, ning kutsun komisjoni üles koostama suunised, mille kohaselt oleksid liikmesriigid kohustatud tagama piisavad vahendid niisugustele puuetega inimestele.
<SPEAKER ID="062" NAME="Ryszard Czarnecki" AFFILIATION="UEN">
- (PL) Lugupeetud juhataja! Ma soovin pöörata tähelepanu mõnevõrra ebatavalisele olukorrale, mis on tekkinud minu kodumaal Poolas.
<P>
Euroopa Parlamendi ja eriti selle tulevaste valimistega seoses on Poola õigusaktides sätestatud sõnaselgelt, et valimisseaduse mis tahes muudatused tuleb esitada kuus kuud enne valimisi. Poola valitsus jäi aga hiljaks Euroopa Parlamenti käsitleva valimisseaduse muudatuste esitamisega. Üks nendest muudatustest puudutab Euroopa Parlamendi Poola liikmete arvu.
<P>
Sellest tulenevalt võib konstitutsioonikohus vaidlustada valimisseaduse, mille kohaselt on siinse parlamendi Poola liikmete arv väiksem. Tõepoolest võidakse minu kodumaal Poolas seada Euroopa Parlamendi valimiste õiguspärasus tegelikult kahtluse alla. See on väga eriline olukord, mida ei ole Euroopa Parlamendi ajaloos varem esinenud. Kahjuks vastutab selle eest Poola valitsus.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Töötus, ohtlik ja vähetasustatud töö ning palkade väljamaksmisega hilinemine on probleemid, mis esinevad Portugali põhjaosas üha sagedamini ja mis ähvardavad järjest rohkem töötajaid.
<P>
Ma nimetaksin kaht näidet: ajakirjanduse teatel läks täna 51 Portugali töötajat Marco de Canavezesi piirkonnast meelt avaldama Hispaanias Galiitsias asuvasse ettevõttesse, kes ei ole neile kahe kuu palka ega puhkuseraha maksnud. Samuti ei ole need töötajad saanud veel töötu abiraha. Samal ajal süveneb Portugalis Vila do Condes asuvas pooljuhte tootvas ettevõttes Quimonda mure 2000 töötaja tuleviku pärast, võttes arvesse asjaolu, et selle Saksamaal asuv emafirma teatas töökohtade vähendamisest, ehkki ei ole teada, missuguseid harusid see puudutab. Seetõttu on oluline leida kiiresti lahendus nendele probleemidele ja teha nii, et hiljuti vastu võetud ühenduse meetmetega ei vaadata mööda töötajate ja nende perekondade rasketest katsumustest.
<SPEAKER ID="064" NAME="Roger Helmer" AFFILIATION="NI">
Lugupeetud juhataja! Ma saan aru, et eelmisel nädalal toimus fraktsioonide juhtide ja Tšehhi Vabariigi presidendi Václav Klausi kohtumine. Palju on räägitud sellest, et kõnealusel kohtumisel pöördus mitu kolleegi, eriti aga Daniel Cohn-Bendit, Tšehhi Vabariigi presidendi poole häbematul, solvaval ja lubamatul viisil, mis häbistab siinset parlamenti. Mul on väga kahju, et meie parlamendi president, kes kohtumisest osa võttis, ei suutnud neid ohjeldada ega kutsunud korrale.
<P>
Ennist ütles ta, et kui me oleksime kohapeal olnud, oleksime kuulnud seda võib-olla teisiti. Kui ta aga arvab, et tema sõnu on moonutatud, peaks ta tulema parlamendi ette ja ütlema meile, kuidas ja miks seda on tehtud.
<P>
Ma palun, et meie parlamendi president kirjutaks president Klausile ja vabandaks parlamendi nimel niisuguse häbiväärse käitumise eest.
<SPEAKER ID="065" NAME="Charles Tannock" AFFILIATION="PPE-DE">
Lugupeetud juhataja! Detsembris toimuvate Bangladeshi üldvalimiste Euroopa Parlamendi vaatlusmissiooni esimehena soovin ma avaldada tänu presidentuurile, kes tegi selle missiooni toimumise võimalikuks. Eelmine juht - Robert Evans sotsiaaldemokraatide fraktsioonist -, kes keeldus minemast, püüdis viimasel minutil lasta selle sõidu tühistada, väites, et osalejate nimekiri ei ole poliitiliselt või rahvuslikult piisavalt tasakaalustatud. Kui on veel liikmeid, kes soovivad selles osaleda, siis kohti on ja nad oleksid väga teretulnud.
<P>
Mul on heameel, et presidentuuril oli arukust seda takistada. Missiooni tühistamine oleks saatnud täiesti vale sõnumi Bangladeshile - ja Bangladeshi kogukonnale, keda ma Londonis esindan -, mis püüab vapralt tugevdada oma habrast ilmalikku demokraatlikku korda pärast kaks aastat kestnud peaaegu sõjaväelist valitsemist.
<P>
Bangladesh on strateegiliselt oluline riik ebastabiilses piirkonnas, mida ähvardab üha enam islamistlik terrorism, ning see on fakt, mida parlamendi Lõuna-Aasia delegatsiooni juht Robert Evans väga hästi teab. Bangladesh väärib meie julgustust, sest püüdleb demokraatliku tuleviku poole. Kui me väidame, et oleme demokraatia pooldajad, tuleb meil teha kõik endast olenev, et toetada Bangladeshi selles püüdluses.
<SPEAKER ID="066" NAME="Juhataja">
Daamid ja härrad! Kell on kuus läbi. Vastavalt päevakorrale lõpetame selle punkti ja läheme edasi järgmisega.
