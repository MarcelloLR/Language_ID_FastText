<CHAPTER ID="007">
Euroopa Parlamendi presidendi valimine
<SPEAKER ID="011" NAME="President">
Täna hommikul peame kooskõlas kodukorraga valima presidendi. Vastavalt kodukorra artiklile 13 seab presidendi kandidaadid üles asjassepuutuvate isikute nõusoleku olemasolul fraktsioon või vähemalt 40 parlamendiliiget.
<P>
Kooskõlas kodukorras sätestatud tingimustega on Euroopa Parlamendi presidendi kandidaatideks üles seatud järgmised isikud:
<P>
Jerzy Buzek
<P>
Eva-Britt Svensson
<P>
Kandidaadid on mulle teatanud, et nad on nõus oma kandidatuuri ülesseadmisega. Mõlemad kandidaadid tutvustavad ennast nüüd lühidalt, alustades volinik Svenssonist.
<SPEAKER ID="012" NAME="Eva-Britt Svensson" AFFILIATION="GUE/NGL">
(SV) Austatud president, kallid kolleegid! Ma sooviksin õnnitleda kõiki kaasliikmeid usalduse puhul, mida teie suhtes näitasid üles teie riigi kodanikud. See on väga suur usaldus ja seega lasub meil kõigil tohutu vastutus, et vastata oma kodanike ootustele ja nõuetele viia ellu muutuseid, mis on vajalikud kodanike Euroopa ülesehitamiseks. Demokraatia ja õigus valida oma esindajaid on kõige tähtsam kodanike käsutuses olev vahend. Et saaksime rääkida tõelisest demokraatiast, on vaja rohkem kui õigust hääletada. Selleks on vaja avatust, läbipaistvust ja avatud arutelu.
<P>
Ma sooviksin seega öelda, et meie jaoks on praegu ülimalt tähtis tagada, et me reformiksime esimese lugemise korda. Me peame suhtuma tõsiselt parlamendi suhtes üles näidatud usaldusesse ja demonstreerima avatust, mis on vajalik ka seoses esimese lugemise korraga.
<P>
Kallid kolleegid! Meie ees on tohutud väljakutsed: majanduskriis, mis on toonud kaasa suurema tööpuuduse, võõrandumise ja vähenenud sotsiaalse turvatunde. Meil on kliimakriis, mis on juba kaasa toonud kliimapagulaste tekke. Nagu ikka, tunnetavad mõjusid esimesena ja kõige teravamalt vaesed inimesed. Me näeme ELi ja maailma, mis on täis ebaõiglust ja vaesust. Nimetatud kriise on siiski võimalik poliitiliselt lahendada, kuid selleks on vaja poliitikaid muuta. Meie poolt siiani ellu viidud poliitikaga ei ole lahendatud probleeme, mille lahendamise eest me vastutame. Vastupidi, paljudes valdkondades on see aidanud kriisi tekkele kaasa.
<P>
Me peame poliitikat muutma. Me vajame sotsiaalse Euroopa poliitikat, poliitikat, mis edendab töötajate õigust kaitsele sotsiaalse dumpingu vastu. Me vajame poliitikat, mis välistab sotsiaalse marginaliseerumise ja vaesuse. Me vajame poliitikat, mis tagab kõigi kodanike osaluse. Me vajame poliitikat, mis ei ole diskrimineeriv mitte ühegi kodaniku suhtes, vaatamata nende rahvusele, puudele, soole, vanusele või seksuaalsele orientatsioonile. Ma tahaksin näha ELi, mis kaitseb kõigi oma kodanike huvisid.
<P>
Ma tahan näha poliitikat, millega luuakse uusi töökohti - uusi rohelisi töökohti. Meil on vaja investeerida rohelisesse tehnoloogiasse, mis - lisaks vajaminevate uute töökohtade loomisele - aitab samuti kaasa kasvule ja kliimamuutuste peatamisele, mis on üks kõige põhimõtteliselt tähtsamatest inimkonna ja Euroopa ees seisvatest ülesannetest.
<P>
Ma tahan näha ELi, mis võtab endale vastutuse õiglase ja vastutustundliku rahvusvahelise kaubanduse eest. Ma tahan näha ELi, millel on inimlikud varjupaiga- ja sisserändepoliitikad, mis kaitsevad sisserändajaid ja nende õigusi. Ma tahan näha mitmekesist Euroopat. See on viis, kuidas me aitame kaasa arengule. Ma tahan näha mitmekesist Euroopat, kus kõik kodanikud on kaitstud. Ma tahan näha Euroopat, ELi, mis võtab vastutuse inimõiguste eest. Kui ükskõik kus maailmas rikutakse inimõigusi, siis ei tohi me mitte kunagi minna kompromissile. Need õigused on puutumatud ja see kehtib viimse kui ühe inimolevuse suhtes. Inimõigused peavad alati olema puutumatud, vaatamata sellele, kas küsimuse all on sõnavabadus, avalikkuse juurdepääs, eraelu või midagi muud. Kallid kolleegid! Meie kohus on kaitsta inimõigusi, ükskõik kus maailmas need on ohtu sattunud.
<P>
Mul oli hea meel, kui president teatas, et juunivalimiste tagajärjel suurenes naiste osakaal praeguses parlamendis. See sai võimalikuks nii meeste kui ka naiste ühiste jõupingutuste tulemusel. Me töötasime koos, et suurendada naiste esindatust. Nüüd astume sammukese kaugemale ja tagame naiste mõju suurenemise, sealhulgas vastutavad ametikohad parlamendis ja teistes ELi institutsioonides. See on meie võimalus. Kallid kolleegid, üheskoos saame näidata Euroopa kodanikele, et me võtame vastutuse, ning demonstreerida kaasaegse, mitmekesise ühiskonna kujunemist.
<P>
Täna on igal ühel teist hääleõigus. Teil on voli saata tugev sõnum meie kodanikele selle kohta, et me oleme nüüd ehitamas kodanike Euroopat, sotsiaalset Euroopat. Teil on voli demonstreerida nii meie kodanikele kui ka maailmale meie ümber, et EL on valmis võtma vastutust globaalse õigluse, inimõiguste ja globaalse keskkonna eest ning demonstreerida oma häältega meie jõudu, et saata Euroopa kodanikele sõnum, mida nad antud parlamendilt ootavad.
<P>
(Aplaus)
<SPEAKER ID="013" NAME="Jerzy Buzek" AFFILIATION="PPE">
(PL) Austatud president, nõukogu ja komisjoni esindajad, kolleegid! Kõigepealt lubage mul meid õnnitleda siin saalis kokkusaamise puhul. Me esindame selle mandri poolt miljardit elanikku - see on märkimisväärne vastutus.
<P>
Sooviksin mõne sõnaga rääkida endast. Elukutselt olen ma teadlane. Poliitilise tegevusega alustasin 1980. aastal Solidaarsuse ametiühingus, mis võitles vabaduse, inim- ja kodanikuõiguste eest. (Aplaus) Minu tegevuse keskmes on alati olnud võitlus inim- ja kodanikuõiguste eest. Aastatel 1997-2001 olin ma Poola peaminister. Nelja aasta jooksul pidasime läbirääkimisi Poola liikmesuse üle Euroopa Liidu struktuurides. Alates 2004. aastast olen olnud Euroopa Parlamendi liige. Olen olnud seotud uuringute, innovatsiooni ja uute tehnoloogiatega, seejärel energiajulgeoleku ja kliimamuutustega ning viimasega seotud probleemide lahendamisega ning samuti ka idapartnerlusega. On nii juhtunud, et kõik nimetatud küsimused on ka selle ametiaja prioriteedid.
<P>
Me ei tohiks unustada, et praegu on kriisiaeg ja meie kodanikud ootavad meilt esimeses järjekorras kriisi lahendamist. Me ei tohiks ka unustada lihtsustamast parlamendi tegevust. See on protsess, mis tänu viimastel aastatel võetud meetmetele on juba alanud. Saavutada saame seda ainult tingimusel, et Lissaboni leping võetakse täies ulatuses vastu. Leping aitab meil muutuda tõhusamaks ja produktiivsemaks ning võimaldab meil tegutseda rahvusvahelisel areenil. Meil on teatud kohustused: Vahemeri, idapartnerlus, Ladina-Ameerika, strateegiline allianss Ameerika Ühendriikidega ja maailma areenil arenevad jõud. Need on peamised väljakutsed meie ees ja neile vastamiseks on just Lissaboni leping see erakorraline vahend.
<P>
Lõpetuseks sooviksin teile öelda, et kõige suurem kriis, millele peame lahenduse leidma - ja mida endale tunnistama, olgu see nii raske kui tahes - on usalduse puudumine meie vastu meie kodanike seas. Olgem üksteise suhtes karmid, nagu me mõnikord olema peame, et suudaksime oma nõrkustest üle saada. Meie kodanikud ei mõista meid sageli. Peame tegema kõik, mis võimalik, et seda muuta. See on eelkõige meie kui parlamendiliikmete kohustus, kui me igal nädalal üle kogu Euroopa siia oma valimisringkondadest koguneme ja kui me siis nädala lõpus naaseme. Me teame paremini kui ükskõik kes, mis meie kodanikele muret teeb ja mida nad ootavad. Loodame eelöeldule üle kõige, kuna siis on meil lihtsam meie ees seisvatele väljakutsetele vastata.
<P>
(Aplaus)
<P>
(Hääletamine ja häälte lugemine: (vt protokoll)
<P>
(Istung katkestati kell 11.00 häälte lugemiseks ja jätkus kell 11.45.)
<SPEAKER ID="015" NAME="President">
Teatan nüüd hääletuse tulemused:
<P>
Hääletanute arv: 713
<P>
Tühjad või kehtetud hääletussedelid: 69
<P>
Antud hääled: 644
<P>
Absoluutne enamus: 323
<P>
Jerzy Buzek sai 555 häält.
<P>
(Kestev vali aplaus)
<P>
Eva-Britt Svensson sai 89 häält.
<P>
(Aplaus)
<P>
Seega on Jerzy Buzek saanud absoluutse häälteenamuse. Ma kordan siis oma emakeeles seda, mida ma üritasin poola keeles öelda: Minu kõige siiramad õnnitlused härra Buzekile veenva valimisvõidu puhul ja soovin talle parimat selles suurepärases ametis, mille ta üle võtab, ning palun tal võtta sisse oma koht siin presidendi ametitoolil.
<P>
(Aplaus)
<SPEAKER ID="017" NAME="President">
Kallid kolleegid! Tänan teid, et valisite mu Euroopa Parlamendi presidendiks. Minu jaoks on see nii tohutu väljakutse kui ka suur au. Tänan kõiki, kes minu poolt hääletasid. Ma teen kõik, et teie usaldust mitte petta. Ma proovin võita nende usalduse, kes minu poolt oma häält ei andnud. Ma soovin töötada koos kõigi teiega, olenemata poliitilistest kokkulepetest. Ma arvestan teie toetusega.
<P>
Proua Svensson, tänan teid antud valimises osalemise ja teie arutluste eest. Kolleegid Mario Mauro ja Graham Watson, kes te olite esitatud kandidaatideks ja loobusite varakult, et tugevdada meie täiskogu ühtsust - see oli üllas žest.
<P>
Mario, ma tean kui olulised on sulle inimõigused. Minu kodumaal sündis Solidaarsus, suurepärane liikumine inimõiguste eest...
<P>
(Aplaus)
<P>
... mis sai võimalikuks tänu paavst Johannes Paulus II õppetunnile. Minu jaoks on inimõigused alati prioriteetsed.
<P>
Graham, sa rääkisid vajadusest muuta Euroopa Parlamenti, vajadusest reformida parlamenti, vajadusest kaasata meie aina ükskõiksemaks muutuvad kodanikud Euroopa projekti. Ma hoolitsen selle eest, et me koos teeme kõik, mis meie võimuses, et nimetatud olukorda muuta.
<P>
(Aplaus)
<SPEAKER ID="019" NAME="Joseph Daul" LANGUAGE="FR">
Austatud president! See oli ootamatu, kuid usun, et kõik siinviibijad rõõmustavad, et esimest korda ei ole meil siin parlamendis enam Ida- ja Lääne-Euroopat. Meil on lihtsalt Euroopa, mida sümboliseerib meie president, kes siin saalis täna viibib.
<P>
(Aplaus)
<P>
See on ühtsus; kuid see on ühtlasi ka meie vastutus, nagu te enne ütlesite, härra Buzek. Minu sooviks teile ja kogu Euroopale on, et unustaksite järgneva kahe ja poole aastase ametiaja jooksul Ida ja Lääne ning räägiksite ainult ühest Euroopast.
<SPEAKER ID="020" NAME="Martin Schulz" LANGUAGE="DE">
Austatud president! Soovin teid valituks osutumise puhul meie fraktsiooni nimel õnnitleda. Me toetasime teie kandidatuuri ja kuigi me ei tohiks väljendi "ajalooline hetk” kasutamisega liiale minna, siis ma usun, et teie valimine Euroopa Parlamendi presidendiks on tõepoolest ajalooline hetk.
<P>
(Aplaus)
<P>
On tähelepanuväärne, et 20 aastat pärast Berliini müüri langemist, kuus aastat pärast teie riigi ja paljude teiste Kesk- ja Ida-Euroopa riikide liitumist - ja lõppeks käivitasite teie ise oma maa peaministrina selle protsessi, kuna liitumisläbirääkimised toimusid teie ametiaja jooksul -, et 20 aastat pärast seda, kui tehti lõpp maailma jagunemisele kaheks üdini relvastatud blokiks, et pärast seda, kui lõppes stalinistlik diktatuur riikides, mis pidid selle diktatuuri all kannatama 40 aastat kauem kui Lääne-Euroopa fašistliku diktatuuri all, et 20 aastat hiljem on loomulik, et ühte saali kogunenud saadikud Poolast, Ungarist, Balti riikidest, Tšehhi Vabariigist või Slovakkiast istuvad külg külje kõrval saadikutega Prantsusmaalt, Portugalist, Soomest, Saksamaalt, Austriast või Itaaliast. On tähelepanuväärne, et me saime valida selle assamblee peaks Solidaarsuse esindaja, demokraatlikult valitud Poola valitsuse juhi ja et see toimus vaba, salajase ja õiglase hääletuse teel - nii mõistan mina ajaloolist hetke, mis tõestab, et Euroopa, meie suurepärane kontinent, mille 27 riiki on ühinenud Euroopa Liiduks, esindab tõepoolest midagi. See midagi on, et unistus demokraatiast ja vabadusest võib saada reaalsuseks, kui me lihtsalt ei unista, vaid tegutseme aktiivselt oma unistuse täitumiseks, nii nagu teie seda olete oma elu jooksul teinud.
<P>
Ma usun seega, et teie presidentuur on ühtlasi üleskutse meile kõigile ja et väärtused, millele meie liit rajati, on väärtused, mis saatsid diktaatorid seina äärde ja tegid lõpu diktatuuridele. Meie fraktsiooni soov on, et teie presidentuur põhineb nendel väärtustel. Minu siirad õnnitlused, härra Buzek.
<P>
(Aplaus)
<SPEAKER ID="021" NAME="Guy Verhofstadt">
fraktsiooni ALDE nimel. - Austatud president! Kõigepealt õnnitlen teid demokraatide ja liberaalide liidu fraktsiooni poolt. Kinnitan teile, et teil on demokraatide ja liberaalide liidu fraktsiooni täielik toetus kõigile tegemistele eesoleval perioodil. Meie seisukohast vaadatuna on teie ülesanne integreerituma Euroopa Liidu loomine; Euroopa Liidu loomine, mis kasutab ühisuse meetodit.
<P>
Teid valiti presidendiks väga keerukal ajal: me peame ratifitseerima Lissaboni lepingu; me peame leidma ühise strateegia majandus- ja finantskriisiga toime tulemiseks. Kõnealune ülesanne on tohutu ja teil on meie fraktsiooni täielik toetus. Te peaksite teadma, et teie selja taga on väga suur Euroopa-meelne enamus siin parlamendis. Te peaksite sellest teadlik olema.
<P>
(Aplaus)
<P>
Meil on ainult üks palve: kasutage seda Euroopa-meelset enamust. Kasutage seda, et Euroopa saaks edasi liikuda ja avaldada oma seisukohti Euroopa Ülemkogus, mida te läbi ja lõhki tunnete - nagu minagi. Ma loodan, et teete oma hääle siin kuuldavaks ja et meil oleks ka siin antud institutsioonis rohkem "Euroopat”.
<P>
(Aplaus)
<SPEAKER ID="022" NAME="Rebecca Harms" LANGUAGE="DE">
Austatud president! Ühinen eelmiste sõnavõtjatega ja õnnitlen teid meie fraktsiooni nimel. Ka meie oleme teie valimise üle väga rõõmsad.
<P>
Mulle tundub, austatud president, et kui te räägite, et teie jaoks on suur au võtta vastu ametikoht, millele me teid täna valisime, siis te olete liiga tagasihoidlik. Vastupidi, see on au meile - vähemalt Roheliste/Euroopa Vabaliidu seisukohast - , et olete meie president. Kõik, mida te oma poliitikukarjääri jooksul teinud olete, on aidanud teil saavutada tänast positsiooni ja me kõik anname teile oma usalduse. Ma pole kindel, et kahe ja poole aastaga on võimalik üle saada Ida ja Lääne jagunemisest, kuid usun, et kui teie olete selle täiskogu juht, siis suudame tugevdada sidemeid Ida ja Lääne vahel.
<P>
Ma isiklikult sooviksin, et Lääne-Euroopast pärinevad saadikud teeksid endale selgeks, et Poola paikneb kontinendi keskel, et te olete riigist, mis paikneb mandri keskel ja et töö sidemete tugevdamiseks Idaga peab minevikuga võrreldes olema nüüd märksa intensiivsem. Teie positsioon on antud töö tegemiseks parim. Mul oli väga hea meel kuulda teie suust, et meil on vaja jõuda lähemale oma kodanikele. Roheliste fraktsioon toetab teid selles alati. Euroopa tugevdamine seestpoolt on tähtis, kuid sama oluline on ka vaadata Euroopat laiemas plaanis.
<P>
Lubage mul teile väljendada veel ühte isiklikku soovi. Kuna ma õppisin teid hästi tundma Oranži revolutsiooni ajal Kiievi tänavatel ja väljakutel - ja juba siis oli teie puhul tegu väga julge poliitikuga -, siis palun mitte unustada Ukrainat oma kaalutlustes, mis puudutavad EList ida poole jäävaid riike. Sealne olukord vajab samuti parandamist. Ühte tahaksin ma näha Euroopa jalgpalli meistrivõistluste ajal - mis ei ole enam kaugel ja mis toimuvad Poolas ja Ukrainas -, nimelt ühte-kahte matši teie osavõtul.
<P>
Ma soovin teile igakülgset edu teie uues rollis!
<P>
(Aplaus)
<SPEAKER ID="023" NAME="Timothy Kirkhope">
fraktsiooni ECR nimel. - Austatud president! Lubage teid õnnitleda presidendi koha puhul ja eriti tervitan ma tõsiasja, et oma kõnes viitasite ajaloole - mida tegid ka teised sõnavõtjad. Te tundute ilmselgelt olevat inimene, kes väärtustab vabadusi, mida antud täiskogu soovib saavutada: sõnavabadus, kuid ka vabadus vaadata tulevikku, muuta ja reformida Euroopat ning põhimõte, et praegust täiskogu tuleb muuta ja reformida koos Euroopaga.
<P>
Asjaolu, et teil on minevik, mille üle te õigustatult olete uhke, kuulumine alates 1980. aastast Solidaarsusesse ja hiljem Poola NATOsse viimine, seejärel Euroopa Liiduga läbirääkimiste alustamine, kõik eelöeldu teeb teist kellegi, kes suudab mõista muutusi, mida Euroopa praegu vajab.
<P>
Me tervitame teid. Me anname oma parima, et aidata teid ametis, mille te vastu võtsite.
<P>
(Aplaus)
<SPEAKER ID="024" NAME="Lothar Bisky" LANGUAGE="DE">
Austatud president! Mul on hea meel, et käesoleva täiskogu presidendiks on saanud meie naaber Poolast. Olen ise pärit Ida-Saksamaalt ja töötan Słubice lähistel. Słubice ja Frankfurt/Oder on mõlemad ühinenud Euroopa osad.
<P>
Ma sooviksin teid tänada, et keskendute eelkõige Ida- ja Lääne-Euroopa jätkuvale integreerimisele. Kõnealusel teemal on vaja veel palju ära teha, nagu me kõik teame. Ma sooviksin siiski ära märkida olulist panust koostöösse ja Euroopa kultuurilisse mitmekesisusse, mida te Poola kultuuri näol saate anda.
<P>
Ma loodan, et saan teiega peagi pikemalt rääkida. Ma olen alustanud tööd antud suunas. Kaks minu poegadest räägivad poola keelt. Mul oli kord au anda üle Andrzej Wajda filmiauhind režissöör Andreas Dresenile ja esineda mainitud üritusel kõnega. Andrzej Wajda ja teised Poola režissöörid on osa meie Euroopa kultuurist. Ma loodan, et Lääne-Euroopa ja Ida-Euroopa ei unusta Ida-Euroopa kultuuri erilisi saavutusi.
<P>
Austatud president, teil on meie austus ja toetus!
<SPEAKER ID="025" NAME="Nigel Farage">
fraktsiooni EFD nimel. - Austatud president! Ma sooviksin teid õnnitleda, et osutusite valituks, ehkki mul on tunne, et tänane hommik meenutab rohkem paavsti inauguratsiooni. Kui praegune parlament oleks õige parlament, siis valitaks parlamendi juhataja võimete alusel ega toimuks suurte fraktsioonide eelkokkuleppeid. See on üsna häbiväärne.
<P>
Minu arvates puuduvad märgid, et midagi hakkaks muutuma. Alles eile marssisid meil sisehoovis ringi Euroopa lippu kandvad Eurokorpuse sõdurid, mis oli Euroopa Liidu omamoodi versioon lipu vastuvõtmise tseremooniast. Kohal oli orkester, mängiti hümni, koor laulis; ja alustasime ka täna - kas polnud see nii? - jälle hümniga. Tegemist on sama lipu ja hümniga, mis teie sõnul hüljati pärast seda, kui prantslased ja hollandlased ütlesid vägagi mõistlikult "ei" kardetud ELi põhiseadusele.
<P>
Enam te isegi ei teeskle. Te surute peale kõigi riikluse sümbolitega, samal ajal üritate valetada ja petta Iiri rahvast, lubades neile tagatisi, mis pole väärt isegi paberit, millele need on trükitud. Noh, ma võin teile kinnitada, et paljud meist Vaba ja Demokraatliku Euroopa fraktsioonist teevad kõik, mis nende võimuses, et aidata Iiri referendumil "ei" ütlejaid.
<P>
(Vahelehüüded)
<P>
Euroopa demokraatia tulevik on otsustavalt Iiri õlgadel.
<P>
Austatud president, te võitlesite Nõukogude Liidu vastu. Te võitlesite demokraatia eest. Te võitlesite rahvusliku enesemääramise eest. Kui te jätkuvalt ignoreerite riikide nagu Prantsusmaa, Holland ja Iirimaa demokraatlikku häält, siis teete te Euroopa Liidust just selle liidu, mille te vastu te nii vankumatult võitlesite. Palun kuulake inimesi!
<P>
(Erinev reaktsioon)
<SPEAKER ID="026" NAME="President">
Volinik Farage! Tänan teid sõnavõtu eest. Euroopa parlamentarism on alati olnud foorum, kus saab väljendada erinevaid arvamusi. Sellel põhinevad arutelud Euroopas. Saadikute sõnavõttudeks ettenähtud aeg on nüüd läbi, kuid näen, et Euroopa Komisjoni president Barroso annab märku, et soovib mõne sõna öelda. Härra Barroso, võite sõna võtta.
<SPEAKER ID="027" NAME="José Manuel Barroso" LANGUAGE="FR">
Austatud president! Soovin nii isiklikult kui ka Euroopa Komisjoni nimel õnnitleda teid siiralt teie Euroopa Parlamendi presidendiks valimise puhul.
<P>
Tee, mille olete valinud, on viinud teid vabaduse, demokraatia ja õigusriigi põhimõtete julge kaitsmiseni, aidates neid juurutada teie kodumaal Poolas. Teie poliitiline karjäär viis teid enne Euroopa Parlamendi saadikuks saamist nii kõrgele kohale kui oma riigi peaminister. Te olete esimene antud täiskogu president, kes on pärit Ida-Euroopa liikmesriigist. Täna võtate te üle Euroopa Parlamendi presidendi ametikoha, rikastatuna erakordsete kogemustega ja väärtustega, mida kalliks peate.
<P>
Kakskümmend aastat pärast Berliini müüri langemist ja viis aastat pärast liidu laienemist tähistab teie valimine võitu taasühinenud Euroopa jaoks. Siin on palju neid, kes tunnevad ja hindavad teid, teie poliitilisi visioone ja teie tööd kampaania ajal. Sama palju on neid, kes usuvad, et teie isikuomadused võimaldavad teil loomupäraselt olla president, kes kaitseb Euroopa ja tema kodanike huvisid aktiivselt ja andumusega. Teie kogemused ja need väärtused tähendavad seda, et Hans-Gert Pöttering - kes tunneb seda institutsiooni paremini kui keegi teine - saab teile ameti üle anda ilma probleemideta. Minu parimad soovid ametist lahkuvale Hans-Gert Pötteringile, kes täitis oma rolli erakordse väärikusega, uskudes vankumatult Euroopasse.
<P>
Rasketel aegadel ja meie poliitilise mudeli keerukust arvestades peame me nüüd rohkem kui kunagi varem töötama positiivses, konstruktiivses ja ühises vaimus, kui tahame Euroopa edasiminekut näha. Antud parlamendi volitusi ja pädevust tugevdab Lissaboni leping, mille vastuvõtmist toetab parlamendi ja komisjoni ülekaalukas enamus. Õigupoolest väärib leping, mille on meie Euroopas vastu võtnud 26 parlamenti, kõikide saadikute austust.
<P>
Meie institutsioonid peavad Euroopa projekti hüvanguks üksteist tugevdama. Eriti kehtib see Euroopa Parlamendi ja Euroopa Komisjoni vaheliste suhete kohta. Me teame väga hästi, et meie kahe institutsiooni vaheline koostöö viib Euroopa projekti edasi.
<P>
Austatud president, mu armas sõber! Ainus, mida ma teile veel soovida saan, on edu uue Euroopa ehitamisel, mis täielikumalt edendab vabaduse ja solidaarsuse põhimõtteid.
<SPEAKER ID="028" NAME="Bruno Gollnisch" AFFILIATION="NI">
(FR) Austatud president! Olin leppinud tagaplaanile jäämisega, nagu paljud teised fraktsioonidega mitteliitunud kolleegidki, kelle eest ma kindlasti kõnelen, soovides teile edastada õnnitlused, mille teie isik on ära teeninud. Kuid pean ütlema, et ei saa seda teha, rääkides viisist, kuidas teid valiti, sest teie triumf oli antud täiskogu kahe peamise fraktsiooni vahelise kokkuleppe tulemus. Kõnealused fraktsioonid vastandasid end valimiste ajal üsna kunstlikult ja nüüd siis hakkavad järgneva viie aasta jooksul antud parlamenti koos juhtima.
<P>
Austatud president! Ma loodan, et teie olete oma võidu peremees, et teist ei saa nende kahe peamise fraktsiooni ori, et te suudate vähemuste õigusi kaitsta. Eelkõige meiesuguste dissidentide õigusi, kes me muretseme majandusliku globaliseerumise mõju pärast meie identiteedile, inimeste, kaupade ja kapitali universaalse segunemise pärast. Meie õigusi, kes me ei usu, et globaliseerumine toob ilmtingimata kaasa kasu, ja meie õigusi, kes me ei usu Euroopa Liidu volituste pidevasse laiendamisse rahvusliku vabaduse arvelt.
<P>
Me oleme mingil moel samasugused dissidendid, nagu kunagi olite teie. Me loodame, et te kaitsete dissidentide õigusi, ja eelkõige, et järgite hoolikalt meie kodukorda, milles ei tohiks pidevalt muudatusi teha, sest on selge, et sellest on kasu neile, kes minu arvates on Euroopa rahvaste vabaduste tõelised kaitsjad.
<P>
(Aplaus)
