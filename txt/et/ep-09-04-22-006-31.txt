<CHAPTER ID="006-31">
31. Pestitsiididega töötlemise masinad (
<P>
Enne hääletust muudatusettepaneku 39 kohta
<SPEAKER ID="125" NAME="Leopold Józef Rutowicz">
raportöör. - (PL) 2006. aasta juulis esitles komisjon strateegiat, mille eesmärgiks oli vähendada pestitsiidide üldist ohtu ja kahjulikku mõju inimeste tervisele ning keskkonnale. Selle strateegia viimane element on direktiivi ettepanek pestitsiididega töötlemise masinate kohta, millega muudetakse direktiivi 2006/42/EÜ masinate kohta. Direktiivis sätestatakse nõuded, millele pestitsiididega töötlemise masinad peaksid vastama, et piirata pestitsiidide kahjulikku mõju keskkonnale, käitajale ja ümbrusele. Nende nõuete kehtestamine vähendab erinevusi regulatsioonide ning ühenduse mõnedes riikides järgitavate menetluste vahel seoses pestitsiididega töötlemisega, tagab keskkonnakaitse ühtlase tasandi ühenduses ning võimaldab nende masinate takistusteta liikumise ELi turul, mis on eriti oluline väikestele ja keskmise suurusega ettevõtetele, kes kõige sagedamini on seda liiki varustuse tootjateks.
<P>
Ettepaneku eelnõu ja soovitatud muudatusettepanekud olid arutelu teemaks õpikodades, kohtumistel nõukogu esindajatega, komisjoniga, variraportööridega ja huvitatud osalistega ning samuti kolmepoolsetel kõnelustel. Võttes arvesse suuri tehnilisi erinevusi eri tüüpi masinate vahel, alustades lihtsatest käsitsijuhitavatest masinatest sellisteni, mida juhib kvalifitseeritud töötaja, jäeti mõningad muudatusettepanekud vastu võtmata ning otsustati, et need võetakse standarditesse, mida komisjoni nõudmisel töötab välja Euroopa Standardikomitee. Tänu sellele saavutati konsensus, võeti vastu muudatus 39 ning nõukogu kinnitas selle seisukoha.
<P>
Tahaksin eriti tänada variraportööre, komisjoni ja nõukogu esindajaid, siseturu- ja tarbijakaitsekomisjoni juhtkonda ning huvitatud osalisi nende abi ja koostöö eest! Teen ettepaneku vastu võtta see direktiiv, mis annaks oma panuse keskkonna, käitlejate ja nende ümbruse kaitse suurendamisse, juhul kui pestitsiide kasutatakse.
<SPEAKER ID="126" NAME="Charlie McCreevy">
komisjoni liige. - Härra president, komisjon tahaks tänada raportööri härra Rutowiczi tema töö ja jõupingutuste eest selle ettepanekuga tegelemisel!
<P>
Komisjon tervitab kompromissi seoses muudatusettepanekuga 39 ning ootab seetõttu ettepaneku kiiret vastuvõtmist.
<P>
Komisjon tahaks teha järgmise avalduse: "I lisa jaotusse 2.4 võetud olulisi nõuete toetamiseks volitab komisjon CENi välja töötama kooskõlastatud standardeid iga pestitsiididega töötlemise masinakategooria jaoks, mis põhinevad parimatel olemasolevatel tehnikatel pestitsiidide tahtmatu keskkonnamõju ärahoidmiseks. Eriti nõuab see volitus standardeid, et kehtestada kriteeriumid ja tehnilised spetsifikatsioonid seoses mehhaanilise varjestuse, tunnelpritsimise ja õhuabi süsteemidega, et hoida ära veeallika saastumist täitmisel ja tühjendamisel; ning täpseid spetsifikatsioone tootjate juhenditeks, et ära hoida pestitsiidide lekkimist, võttes arvesse kõiki asjakohaseid parameetreid, nagu näiteks pihusti surve, poomi kõrgus, tuulekiirus, õhutemperatuur ja -niiskus ning liikumiskiirus.”
