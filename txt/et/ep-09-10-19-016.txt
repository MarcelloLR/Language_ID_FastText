<CHAPTER ID="016">
Üheminutilised sõnavõtud poliitiliselt olulistel teemadel
<SPEAKER ID="029" NAME="President">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="030" NAME="Arturs Krišjānis Kariņš" AFFILIATION="PPE">
(LV) Austatud president! Kogu Euroopa Liit tunneb ülemaailmset majanduskriisi, ent langus on kõige suuremat mõju avaldanud Balti riikidele. Nende riikide jaoks on tee majanduskriisist välja tihedalt seotud täieliku üleminekuga eurole. 2005. aastast on kõik Balti valuutad otseselt euroga seotud, ent ametlike Maastrichti kriteeriumite tõttu ei saa nad ikka veel täielikult euroalaga ühineda. Seega ongi nii, et Balti riigid kannatavad Euroopa Keskpanga madala intressimäära poliitika tõttu, mis on laenud ja kinnisvaramullid viinud otsustavasse punkti, ent neil ei lasta nautida valuutastabiilsuse tõelisi vilju. Kutsun teid üles võtma vastu poliitilist otsust, nii et Baltikumis saaks erandkorras euro vastu võtta. Nende riikide väikesed majandused ei ohusta euroala. Oht seisneb piirkonna ebastabiilsuses, kui need riigid jäävad euroalast välja. Tänan teid tähelepanu eest!
<SPEAKER ID="031" NAME="Alexander Mirsky" AFFILIATION="S&amp;D">
(LV) Head kolleegid, austatud president! Tahaksin juhtida teie tähelepanu Läti Vabariigi väga ohtlikule majanduslikule olukorrale. Praegu on plaan riigis sulgeda 50% haiglatest. Mõnes piirkonnas on töötuse tase 25%. Latgales on 50% töötajatest koondatud. 30% politseinikest, 30% kooliõpetajatest ja 30% arstidest on kaotanud oma töö. Maksureformid, mille eesmärk on makse suurendada, toovad kaasa majanduse täieliku kokkukukkumise. Selles olukorras pakutakse Lätile abi asemel laene, mis nõuavad niigi väikese eelarve veelgi suuremat kärpimist. Asjad on nüüd juba nii kaugel, et mõned Rootsi ministrid sõna otseses mõttes šantažeerivad Läti valitsust, nõudes rahastamise vähendamist. Kõik see on viinud sotsiaalse plahvatuseni ...
<SPEAKER ID="032" NAME="Luigi de Magistris" AFFILIATION="ALDE">
(IT) Austatud president, head kolleegid! Arvan, et parlament peaks tundma tõsist muret viimase ÜRO Toidu- ja Põllumajandusorganisatsiooni raporti üle.
<P>
Tõepoolest, kui mõned valitsused Euroopa Liidus, kõige viimasena Itaalia valitsus, sisserännet jätkuvalt kriminaalkuriteoks peavad, õigust varjupaigale rikuvad ja valimatult sissepääsu keelavad, usun, et vajame tugevat koostööd, sest on häbiväärne, et Toidu- ja Põllumajandusorganisatsiooni kirjeldatav vaesustase Aafrikas, Lähis-Idas ja Aasias veel eksisteerib. Koostöö ei tähenda mõttetute projektide ettevõtmist, mis lihtsalt tekitavad nendele samadele vanadele ettevõtetele äritegevust, vaid aitamist neil riikidel end vabastada.
<P>
Teine häbiasi, millega parlament peab tegelema, on vee erastamine, millega tegelevad mõned Euroopa Liidu valitsused. Vesi on ressurss, mis kuulub kõigile, väga vajalik ressurss ja mitte tarbekaup rahvusvaheliste ettevõtete teenistuses.
<SPEAKER ID="033" NAME="Karima Delli" AFFILIATION="Verts/ALE">
(FR) Austatud president! Minu sõnavõtt puudutab töötingimuste langust Euroopas.
<P>
Praegu teenivad peaaegu pool maailma tööinimestest vähem kui kaks USA dollarit päevas. 12,3 miljonit inimest on ikka veel orjuses ning rohkem kui 200 miljonit last sunnitakse töötama. Euroopas kasvab töötavate vaeste inimeste arv iga päevaga ning igal aastal jäädvustab Rahvusvaheline Tööorganisatsioon 16 000 surma, mis on seotud nõrga vaesuse ennetamisega.
<P>
Selles kontekstis tahaksin rõhutada meie vastutust kõigi nende ees, kellel ei ole tööd ega sotsiaalseid õigusi, kes töötavad ebasobivates tingimustes, kõigi nende miljonite töötajate ees, kes vaimselt ja füüsiliselt kannatavad, kes mõnikord on aetud enesetapuni või kes on vähi või muude töötingimustest põhjustatud krooniliste haiguste ohvrid. On aeg lõpetada uskumus, mille kohaselt peame rohkem tööd tegema, ning lõpetada võidujooks kasumi ja lühiajalise konkureerimise nimel. Järgmise kümne aasta jooksul peab liidu põhieesmärk olema tagada õigus normaalsele tööle ja tugevdada tööseadust.
<SPEAKER ID="034" NAME="Janusz Wojciechowski" AFFILIATION="ECR">
(PL) Lugupeetud president! Toidu- ja Põllumajandusorganisatsioon andis hiljuti välja raporti, milles väideti, et 2050. aastaks peab maailma toidutootmine kasvama vähemalt 70%. Vastasel juhul seisab inimkond silmitsi näljahädaga. See on kinnitus ilmselgele tõele. On teada, et inimeste arv maailmas järjest suureneb, samas kui vaba põllumaa pind väheneb. Samal ajal aga põhineb Euroopa Liidu põllumajanduspoliitika turupõhimõtetest hoolimise ja põllumajanduse konkurentsivõime suurendamisest hoolimise maski varjus põllumajandusliku tootmise süstemaatilisel vähendamisel peaaegu kõigis selle sektorites. Maailma suundumuste kontekstis võib see poliitika osutuda eluohtlikuks ning mitte väga kauges tulevikus nälga põhjustada.
<P>
Arvan, et Euroopa Liidu poliitilises lähenemises põllumajandusele ja selle probleemidele on vajadus suurte muudatuste järele. Peame tõesti oma mandri toiduga kindlustatuse eest hoolt kandma. Aitab küll põllumajandust piinavast poliitikast, sest see on lühinägelik ja kujutlusvõimeta poliitika!
<SPEAKER ID="035" NAME="Bairbre de Brún" AFFILIATION="GUE/NGL">
(GA) Lugupeetud president! Umbes samal ajal kolm aastat tagasi lubas Briti valitsus koostada iiri keele seaduse, et kaitsta ja arendada iiri keelt Põhja-Iirimaal. Õigusaktid iiri keele kõnelejate õiguste kaitsmiseks on oluline osa rahu- ja lepitusprotsessist.
<P>
Sellisena oleks iiri keel saanud samasuguse seadusliku kaitse nagu emakeeled Iirimaa lõunaosas, Šotimaal ja Walesis.
<P>
Kolm aastat hiljem ei ole seda seadust ikka vastu võetud.
<P>
Oleksin väga tänulik, kui teie, lugupeetud president, võiksite rääkida assambleega Belfastis mitmekeelsuse tähtsusest ja mõjust üldiselt.
<P>
Üksteist aastat pärast Suure Reede Lepingu allkirjastamist ning kolm aastat pärast Püha Andrease Lepingu allkirjastamist on meile väga tähtis, et vastu võetaks iiri keele seadus, millega normaliseerida iiri keele kõnelejate õigusi Põhja-Iirimaal.
<SPEAKER ID="036" NAME="President">
Tänan teid! Palun esitage selle teema kohta kirjalik taotlus!
<SPEAKER ID="037" NAME="John Bufton" AFFILIATION="EFD">
Lugupeetud president! Wales on praegu 2007-2013 struktuurifondide programmi kohaselt peamine Euroopa Liidu finantside saaja. Raha suunatakse enamjaolt jätkusuutliku majanduskasvu arendamisse ja töökohtade loomisse. Lääne-Wales ja Valleys saavad praeguste struktuurifondide kohaselt kõige suuremat toetust, ning seda õigusega.
<P>
Paljud peavad Ühendkuningriiki jõukaks kohaks, kus elada. Väga vähesed inimesed teavad tõde vaesuse ja töötuse ulatusest Walesis. Valleys on hävitatud kõik suurte tööstuste sulgemisega, mis mingil hetkel olid kindlate töökate kogukondade selgrooks. Praegu on kaevandused suletud. Tehased, mis nende asemele kerkisid, ostavad tööd sisse üle mere. Kogukonnad, mis sellel tööl õitsesid, on kaotanud mitte ainult oma töökohad, vaid ka oma eesmärgi ja kuuluvuse.
<P>
Kui järjest rohkem riike on järjekorras Euroopa Liiduga liituma, olen mures, et Wales näeb toetust, mida see väga vajab, minemas hoopis uutele liikmesriikidele. Kutsun komisjoni ja nõukogu üles tagama, et Walesile eraldataks piisavalt finantse läbi tugeva üleminekulahendi, kui struktuurifondide praegune voor 2013. aastal lõppeb.
<SPEAKER ID="038" NAME="Franz Obermayr" AFFILIATION="NI">
(DE) Lugupeetud president! Äärmiselt ohtlik Temelíni tuumaelektrijaam, kus alates 2000. aastast on toimunud juba 127 õnnetust, on väga lähedal minu kodule Ülem-Austrias ning teine on lähedal Viinile Mochovces, Slovakkia Vabariigis. Koos moodustavad need ebameeldiva kokteili vanast Nõukogude disainist ja Ameerika tehnikast. Juriidilisest vaatenurgast on kogu teema problemaatiline, sest keskkonnamõju hinnanguid ei viida kummaski riigis läbi Euroopa õigusaktide kohaselt. Menetluse osapooltel ei ole võimalik lõplikust otsusest kohtulikku ülevaatust saada. See on vastuolus ühenduse direktiivi artikliga 10 keskkonnamõjude hindamise kohta.
<P>
Tahaksin kasutada ära võimalust ja kutsuda ühendust üles sellele ehitusprojektile kindlalt vastu seisma.
<SPEAKER ID="039" NAME="Georgios Papastamkos" AFFILIATION="PPE">
(EL) Lugupeetud president! Arvestades Doha vooru läbirääkimiste jätkamist ja intensiivistamist ning valmistudes WTO ministrite konverentsiks, mis toimub novembri lõpus Genfis, kutsume komisjoni üles põhjalikule arutelule, et saaksime ühiselt otsustada Euroopa Liidu läbirääkimispositsiooni üle Lissaboni lepingu rakendamise valguses. We also call on the Commission, as far as the agricultural sector is concerned, to respect its negotiating mandate in full and for any offer on its part not to entail further reform and, more to the point, not to pre-empt the review in 2013. Teiste sõnadega, me ei taha ühise põllumajanduspoliitika enneaegset reformi saada tagaukse kaudu või kõrgemalt peale surutuna.
<SPEAKER ID="040" NAME="Alajos Mészáros" AFFILIATION="PPE">
(HU) Lugupeetud president! On kiiduväärne, kui poliitik tahab oma riigile maksimaalset kasu saada. Me kõik teeme seda, pidades silmas oma valijate huve. Ent seda kasu ei saa teist isikut kahjustades tekitada ning see ei tohi mingil juhul olla väljapressimise tulemus.
<P>
Václav Klaus, Tšehhi president, hämmastas meid kõiki oma taktikaga Lissaboni lepingut blokeerida. See mees, kes alustas oma poliitilist elu reformijana, on esitanud nõudmisi, mis teevad häbi nii talle kui ka tema riigile. Minu arvates on vastuvõetamatu siduda Lissaboni lepingu allkirjastamine Beneši dekreetide puutumatusega. 1945. aastal vastu võetud Beneši dekreedid rakendasid kollektiivse karistuse põhimõtet, mis on Euroopa õiguskorrale võõras. Vastavalt nendele seadustele tühistati miljonite süütute tsiviilisikute kodakondsus ning nad saadeti väevõimuga oma sünnimaalt välja lihtsalt sellepärast, et nende emakeel oli saksa või ungari.
<P>
Meie Euroopa õiguskorra kohaselt ei saa me taluda mingit inimõiguste ja isikuvabaduste rikkumist. Ent Vįclav Klaus just seda meilt nõuabki.
<SPEAKER ID="041" NAME="Chrysoula Paliadeli" AFFILIATION="S&amp;D">
(EL) Lugupeetud president! Hiljutine valitsusvälise organisatsiooni "Kreeka vabatahtlikud” esimehe Athanasios Lerounise röövimine oli viimane röövimiste seerias kaootilisel alal Pakistani ja Afganistani vahel, kus on nii Poola, Briti, Hispaania, Hiina kui ka Kanada kodanikke, kellest enamik ei ole surmast pääsenud. Elanikud selles piirkonnas, mis on tuntud ka kui Kafiristan, mis tähendab uskmatute maad, võitlevad oma põhimõtete, traditsioonide ja tavade säilitamise eest vaenulikus keskkonnas, mis järk-järgult võimust on võtmas.
<P>
Athanasios Lerounis ja tema meeskond on Kalashi suguharuga umbes viisteist aastat tõhusat tööd teinud ning neil on selle aja jooksul õnnestunud selle isoleeritud kogukonna elutingimusi parandada.
<P>
Kutsume Euroopa Parlamendi liikmeid üles oma võimu kasutama ja aitama päästa vabatahtlikku, kes on pühendanud suure osa oma täiskasvanueast mõistmaks väljasuremisohus olevat Kesk-Aasia kogukonda.
<SPEAKER ID="042" NAME="Harlem Désir" AFFILIATION="S&amp;D">
(FR) Lugupeetud president, head kolleegid! Kaks liikmesriiki - Prantsusmaa ja Ühendkuningriik - on teatanud oma kavatsusest saata Afganistani põgenikud, kes tulid Euroopasse eesmärgiga päästa oma elu.
<P>
Ma ei usu, et saame jätkuvalt kõrvale hoida, nähes seda väga tõsist ohtu nende eludele. Briti ajaleht The Guardian teatas oktoobris, et mõned Austraaliast välja saadetud Afganistani põgenikud tapeti koduriiki tagasijõudmisel.
<P>
Usun, et kõik see on täielikult vastu meie rahvusvahelistele kohustustele.
<P>
Euroopa Komisjoni 2008. aasta juunil koostatud tegevuskavas on öeldud, et õigusloomega seotud meetmed ebaseadusliku sisserände piiramiseks ei tohiks kaasa tuua seda, et põgenikud jääksid ilma juurdepääsust kaitsele Euroopa Liidus, ning ÜRO põgenike ülemkomissar hoiatas Euroopa Liitu, et see ei üritaks õõnestada Genfi konventsiooni ja teisi täiendavaid kaitsevorme, mille eesmärk on tagada, et Afganistani põgenikke Afganistani ei saadetaks.
<P>
Paljud Euroopa Parlamendi liikmed neljast erinevast fraktsioonist on taolise palve allkirjastanud. Kutsun teid üles, lugupeetud president, rääkima Euroopa Komisjoni, Ühendkuningriigi ja Prantsusmaaga, ning meie parlament, meie istungisaal peab selle teemaga tegelema, et vältida kuritegu õiguse vastu saada varjupaika.
<SPEAKER ID="043" NAME="Ramon Tremosa I Balcells" AFFILIATION="ALDE">
Lugupeetud president! Tahaksin hurjutada piiranguid, mida katalaani keel Hispaanias taluma peab. Konkreetsemalt viitan Valencia kogukonna autonoomsele valitsusele, mis 2007. aastal sulges La Carrasqueta ja Mondśveri kordussaated televisioonis. Tulevastel kuudel suletakse ka mõned teised kordussaated televisioonis.
<P>
Need kordussaated võimaldavad Katalaani televisiooni näitamist Valencia piirkonnas. Valencia autonoomne valitsus tegutseb vastupidiselt audiovisuaalsete teenuste direktiivile, mis tagab televisioonisaadete vaba ringluse Euroopa riikide vahel. Euroopa Liidus on olemas kultuuriline vabadus, ent Hispaanias - Katalaani televisiooni jaoks - seda ei eksisteeri. See on kurb paradoks, mida teie kõigiga täna siin pärastlõunal jagada tahtsin.
<SPEAKER ID="044" NAME="Angelika Werthmann" AFFILIATION="NI">
(DE) Lugupeetud president, head kolleegid! "Võrdne tasu võrdse töö eest” on põhimõte, mis on kirjas 1957. aasta Euroopa Ühenduse asutamislepingus. See põhimõte kehtib tänagi, sest kuigi küll järjest enam naisi töötab juhtivatel kohtadel, eksisteerib siiski jõhkralt suur lõhe sissetulekute vahel. On arusaamatu, et naistele makstakse sama töö eest, eriti sama tööstandardi eest, madalamat palka kui meestele lihtsalt sellepärast, et nad on naised, mitte mehed. Kasu moodsale demokraatlikule ühiskonnale, kui see lõpuks seda põhimõtet täielikult rakendab, mida peaksime tegelikult pigem nõudmiseks nimetama, peaks olema kõigile selge ja arusaadav. Seega arvan, et on tähtis, et midagi praeguste seaduste ja palkade läbipaistvuse suurendamiseks ära tehtaks. Üks väike näide on Austria, kus lõhe sissetulekute vahel on umbes 28%.
<SPEAKER ID="045" NAME="Raül Romeva i Rueda" AFFILIATION="Verts/ALE">
(ES) Lugupeetud president! Tahaksin hukka mõista sündmuse, mis on Marokos kuningas Mohammed VI kümneaastase valitsusaja jooksul pretsedenditu: tõsiasi, et Maroko sõjaline kohus mõistab kohut seitsme Sahara iseseisvusaktivisti üle vaenlasega koostöö tegemise eest, mis on karistus, mis võib kaasa tuua surmanuhtluse.
<P>
Seda ei ole juhtunud kuningas Hassan II ajast saadik. Tsiviilisikut ei ole kunagi sõjalises kohtus süüpinki pandud. See tähendab, et selles endises Hispaania koloonias on repressioon taas süvenemas.
<P>
Kuigi Euroopa Liidu vaikiv kaasosalus on vägagi rabav, siis veelgi tõsisem on Hispaania valitsuse vaikimine, mida saab peamiselt süüdistada Lääne-Sahara praeguses olukorras, kuna see on selle piirkonna hüljanud.
<P>
Seega on minu küsimus väga otsene: kas see ongi see Maroko režiim, millega tahame erilist suhet? Kas see ongi režiim, millega tahame luua sõpruse ja vastastikuse austuse suhte? Mitu korda veel saame ja peame vaikima selle juures, mis Lääne-Saharas toimub?
<P>
Kas see ongi viis, kuidas nad kavatsevad lahendada probleeme, mis praegu kogu sellel rahval ees seisavad? Arvan, et just nüüd nende läbirääkimiste kontekstis peaksime sellele olukorrale andma selge ja kindla vastuse.
<SPEAKER ID="046" NAME="Petru Constantin Luhan" AFFILIATION="PPE">
(RO) Euroopa Liidul on 1636 piiripunkti, mis on määratud ELi territooriumile sisenemise punktideks, ning igal aastal ületatakse piiri umbes 900 miljonit korda. Olen tegelikult pärit piirkonnast, mis asub Euroopa Liidu välispiiril, ning olen vägagi teadlik probleemidest, millega tollivõimud tegelema peavad. Seetõttu usungi, et peame selle teemaga väga tõsiselt tegelema ning vaatama üle agentuuri Frontex mandaadi.
<P>
Frontex seisab praegu silmitsi mitme probleemiga. Näiteks peavad liikmesriigid Euroopa Liidu välispiiridel koostöö tegemisel aktiivsemad olema. Rohkem tähelepanu tuleb pöörata ka koostööle kolmandate riikidega, mis on paljudel juhtudel päritoluriigid või transiitriigid ebaseaduslikuks sisserändeks. Stockholmi programm aitab tegelikult tugevdada Frontexi kaasamist, nii et see agentuur mängib põhirolli kui osa tulevasest integreeritud mehhanismist Euroopa Liidu piiride jälgimiseks.
<SPEAKER ID="047" NAME="Artur Zasada" AFFILIATION="PPE">
(PL) Lugupeetud president! Arvestades järjest suurenevat kaubahulka, mis liigub mandri põhjaosast lõunasse, ning transpordikoridoride vähest arvu, tahaksin rõhutada Kesk-Euroopa transpordikoridori CETC Road 65 tähtsust. See hõlmab teed, siseveeteed ja raudteetranspordi läbi ala, mis ühendab Läänemere Aadria merega ning jookseb läbi Rootsi Poolasse, Tšehhi Vabariiki, Slovakkiasse, Ungarisse ja Horvaatiasse.
<P>
Koridor oleks regionaalarengu telg kogu piirkonnas, mille see läbib. See vastaks täielikult intermodaalsuse põhimõttele ning mõjutaks tasakaalustatult looduslikku keskkonda. See aitaks suurendada sotsiaal- ja majandusarengu tempot suures osas Euroopa Liidust, suurendades kaubavahetuse kiirust ja mahtu Läänemere piirkonna riikide ja Vahemere ning Aadria mere piirkonna riikide vahel.
<P>
Minu kui Euroopa Parlamendi liikme, aga ka transporditööstusega aastaid seotud spetsialisti kohustus on küsida toetust CETCi projektile. See väärib täielikult hõlmamist olemasolevasse üleeuroopaliste transpordikoridoride TNT võrgustikku.
<SPEAKER ID="048" NAME="Sylvie Guillaume" AFFILIATION="S&amp;D">
(FR) Lugupeetud president! Septembri lõpus Calais's nn džungli laialisaatmise järel tahan siin hukka mõista Prantsusmaa ja Ühendkuningriigi korraldatud sunnitud naasmised Afganistani, täielikus kaoses olevasse riiki.
<P>
Nagu minu kolleeg Harlem Désir, kes just kõneles, kutsun ka mina Euroopa Komisjoni üles liikmesriikidele survet avaldama, et nad peataksid nende inimeste suurde ohtu seadmise, sundides neid Afganistani naasma.
<P>
Me teame, et need rändajad ei saa Dublin II määruse kohaselt Prantsusmaal varjupaika paluda, sest nad võidakse välja saata Kreekasse või Itaaliasse, kus kinnipidamistingimused on vastuvõetamatud ja võimalus, et nad näevad oma varjupaigataotlusi läbi minemas, on väga väike.
<P>
Ainus efekt, mida nn džungli laialisaatmine saavutanud on, on see, et nende kaitset vajavate rändajate tragöödia on aetud veelgi traumeerivamaks. Kontrastina Prantsuse ametivõimude seatud eesmärkidele on need rändajad muutunud laagri sulgemisega haavatavamaks ning nad antakse tõenäolisemalt üle inimestega kauplejatele, kes ei muretse mitte kõige vähimagi üle.
<P>
Nüüd peame rohkem kui kunagi varem meeles pidama, et varjupaigasüsteemi usaldusväärsus seatakse küsimuse alla, kui see ei suuda kaitset vajavaid inimesi kaitsta.
<SPEAKER ID="049" NAME="Proinsias De Rossa" AFFILIATION="S&amp;D">
Austatud president! Tervitan ÜRO inimõiguste nõukogu (HRC) heakskiitu Goldstone'i raporti soovitustele ning nende üleskutsele lõpetada Gaza ebaseaduslik piiramine, mis põhjustab inimestele nii palju kannatusi. Teen ettepaneku, et meie vastavad parlamentaarsed komisjonid uuriksid nüüd viivitamatult, milliseid samme Euroopa Liit peaks astuma tagamaks, et Goldstone'i soovitusi tõhusalt järgitaks.
<P>
Olin šokeeritud, et liidu neli liikmesriiki - Itaalia, Holland, Ungari ja Slovakkia - HRC resolutsiooni vastu hääletasid. Inimõigused ja rahvusvaheline seadus ei ole valikulised lisad, mida kaitsta või eirata vastavalt asjakohastele poliitilistele edusammudele. Kõik meie liikmesriigid peavad kaitsma rahvusvahelist seadust ja inimõigusi ilma hirmu või soosimiseta. Vastasel juhul õõnestatakse maailmas meie usaldusväärsust õigluse eest seisva jõuna - ja tõepoolest ausa rahu eestkõnelejana Lähis-Idas.
<P>
Kas võin lõpetuseks paluda, et te Lissaboni lepingu vaimus nõuaksite, et komisjon või nõukogu tulevasel nädalal Iisraeliga ühtegi uut lepingut ei sõlmiks.
<SPEAKER ID="050" NAME="Tomasz Piotr Poręba" AFFILIATION="ECR">
(PL) Lugupeetud president! Selle aasta septembri teisel poolel korraldasid Venemaa ja Valgevene sõjalised õppused koodnimedega "Lääs” 2009 ja "Ladoga järv” 2009. Need olid suurimad taolised ettevõtmised Venemaa läänepiiridel pärast külma sõja lõppu. Taolised ründeõppused toimusid viimati 1981. aastal, külma sõja harjal. On huvitav, et õppuse "Lääs” 2009. a etapp algas 18. septembril, mis oli peaaegu täpselt sama kuupäev Nõukogude vägede Poola tungimise 70. aastapäevaga. Osa õppustest korraldati Gdanski lahe suudmes ning 2009. a "Ladoga järv” ühendab ekspertide arvates ettevalmistusi võimalikuks rünnakuks Balti riikidele ja Soomele.
<P>
Hoolimata Vene Föderatsiooni avalikult vaenulikest käikudest on nii Euroopa Liit kui ka NATO passiivseteks jäänud. Nad ei ole ikka veel arendanud välja kaitsestrateegiat idast sissetungi vastu, sest mõned riigid ja NATO liikmed peavad seda küsimust poliitiliselt liiga tundlikuks.
<P>
Arvestades lähenevat Euroopa Liidu ja Venemaa tippkohtumist ning ka tõsiasju, mida mainisin, esitasin selle teema kohta küsimuse Euroopa Liidu Nõukogule.
<SPEAKER ID="051" NAME="Gabriel Mato Adrover" AFFILIATION="PPE">
(ES) Lugupeetud president! Lepinguid tuleks austada ning eeskirjad peaksid kõiki võrdselt siduma. See väide, mis võib tunduda ilmselge, ei olegi reaalsuses nii selge, kui räägime assotsiatsioonilepingust Euroopa Liidu ja Maroko vahel, mis sisaldab järjepidevaid ebaregulaarsusi, nagu tõdes Euroopa Pettusevastane Amet.
<P>
Hiina tomatitootjad, eriti Kanaari saartel, on raskes olukorras ning vajavad lepingust kinnipidamist, ent tahavad ka teada, mida komisjon plaanib teha uue lepinguga, mille osas veel läbirääkimised käivad: kas eelistatavate tomatikvootide osas on pakutud suurendamist, ning millistel tingimustel, kas piiril kehtiva hinna süsteemi muudetakse, et tulevikus edasisi rikkumisi vältida, ja kas taimetervishoiu nõudeid, mis esitatakse Euroopa tootjatele, rakendatakse.
<P>
Ja kui räägime lepingutest, jälgivad ka banaanitootjad tähelepanelikult läbirääkimisi, mis mõnel juhul on kahepoolsed läbirääkimised kolmandate riikidega, kuna sellistel tehingutel võivad olla korvamatud tagajärjed, kui need ei käi käsikäes kompenseerivate meetmetega.
<P>
Kummalgi juhul ei saa komisjon hüljata oma tootjaid ning me ei saa lubada, et see juhtuks.
<SPEAKER ID="052" NAME="Françoise Castex" AFFILIATION="S&amp;D">
(FR) Lugupeetud president! Tahaksin juhtida teie tähelepanu Mohammad Otmani arreteerimisele, kes on 33-aastane Palestiina inimõiguste aktivist ning vägivallatu boikoti, eraldamise ja sanktsioonide kodanikuühiskonna kampaania toetaja.
<P>
Mohammad Othmani arreteerisid 22. septembril Iisraeli võimud. Sellest ajast saadik on Iisraeli sõjavägi korduvalt tema kinnipidamisaega pikendanud. Sõjakohtunik otsustab tema kinnipidamise üle teisipäeval, 20. oktoobril - st homme.
<P>
Lugupeetud president! Kutsun teid Euroopa Parlamendi nimel üles tegutsema, et tagada, et nimetatud inimõiguste aktivist, kelle ainus kuritöö on välja mõeldud kuritöö, vabastataks.
<P>
Sel nädalal anname ühe Sahharovi auhinna. Kahjuks ei saa me Sahharovi auhinda anda kõigile inimõiguste eest seisjatele, aga pakkugem neile vähemalt oma tuge, kui nende vabadus on ohus.
<SPEAKER ID="053" NAME="Róża, Gräfin von Thun Und Hohenstein" AFFILIATION="PPE">
(PL) Lugupeetud president! Räägin täna kultuuri- ja hariduskomisjoni liikmena ning ka siseturu- ja tarbijakaitsekomisjoni liikmena. Selles rollis palun jätkuvaid ja põhjalikke konsultatsioone ning tõhusat tegevust raamatute digitaliseerimise ja Google'i rolli teema osas. Me ei saa lubada, et meie turgu, kõike, mida oleme Euroopas selles valdkonnas saavutanud, domineeriks üks ettevõte. Peame koostama head õigusaktid, mis kaitsevad meie autorite ja kirjastajate huve, ning Euroopa Liit peab seda tegema koos teistega, eriti koos Ühendriikidega, ent ka teiste riikidega praeguses globaliseerunud maailmas.
<P>
See on meie Euroopa kirjanduse, meie kultuuri ja meie identiteedi küsimus. Peame neid asju arendama ja neid koos kaitsma. Need on meie Euroopa autorid ja Euroopa kirjastajad. Digitaliseerimise probleem on liiga tähtis, et selle üle ainult üle Atlandi ookeani otsustada. Peame need õigusaktid koos looma ning antud teemale suurt tähelepanu pöörama.
<SPEAKER ID="054" NAME="Cătălin Sorin Ivan" AFFILIATION="S&amp;D">
(RO) Praegune aeg on Moldova Vabariigi demokraatlikuks arenguks väga oluline. Presidendi valimine uue parlamendi poolt, mis oli kavandatud 23. oktoobrile, lükati konkurentsi puudumise tõttu edasi. Kommunistlik partei üritab taas kord saboteerida teed demokraatiani, kasutades õõnestavat taktikat ja mitte esitades kandidaati.
<P>
Meie kohustus on kogu protsessi põhjalikult jälgida tagamaks, et konstitutsioonilisi sätteid rakendatakse ja et Moldova Vabariik läbib demokraatliku valimisproovi.
<P>
Demokraatia tugevdamine selles riigis peab olema üks Euroopa Liidu prioriteete selle naabruspoliitikas. See võib siis olla hea näide kogu piirkonnale Euroopa Liidust idas. Meie kohustus on pakkuda sellele demokraatlikule valitsusele uut võimalust, andes vajalikku moraalset ja tehnilist tuge. Kõige hinnatum märk sellest toest oleks tõenäoliselt elujõulise lahenduse leidmine, et anda Moldova Vabariigi kodanikele juurdepääs Euroopa Liidule.
<SPEAKER ID="055" NAME="Jelko Kacin" AFFILIATION="ALDE">
(SL) Pärast mõningast tõsist ja hoolikat läbimõtlemist on Iirimaa valijad Lissaboni lepingu kahe kolmandikulise häälteenamusega ratifitseerinud. Võtame uudise vastu heameele ja uhkusega, sest leping võimaldab edasist laienemist. Ainsad, kes veel otsustamas on, on president Václav Klaus ja Tšehhi konstitutsiooniline kohus.
<P>
Tulen endisest Jugoslaaviast ning mäletan seda, kui Tšehhoslovakkiat toetasime, mitte ainult siis, kui nad Nõukogude Liidu vastu jäähokit mängisid, vaid igas olukorras ja kontekstis. Ajast, mil Varssavi pakti jõud tungisid Praha kevade ajal Tšehhoslovakkiasse, näitasime nende vastu alati üles solidaarsust. Praegusel juhul aga ei saa ega tohi ma seda teha, sest see kahjustaks Euroopa Liitu, minu enda riiki ja tulevasi kandidaatriike.
<P>
Pean meie muret avalikult väljendama ja ütlema, et me ei luba endalt välja pressida. Sellel põhjusel kutsungi praeguste ja tulevaste kandidaatriikide poliitilisi juhte ja avalikku arvamust üles Tšehhi Vabariigi presidenti teavitama, et ta mängib meie ja nende endi saatustega. On viimane aeg, et see mäng lõppeks.
<SPEAKER ID="056" NAME="Csanád Szegedi" AFFILIATION="NI">
(HU) Lugupeetud president, head kolleegid! Kolm aastat tagasi, 23. oktoobril 2006, kogunesid Budapestis kümned tuhanded inimesed, et suursuguselt tähistada ja mälestada 1956. aasta Ungari revolutsiooni ning vabadusvõitlust, mille meie inimesed kommunistliku diktaatorluse vastu pidasid. Kolm aastat tagasi kasutasid ilma igasuguste ametimärkideta ja politseivormidesse maskeerunud terroristid keelatud relvasid, et ajada laiali rahvahulk, kes rahulikku mälestusteenistust pidas. See toimus eeldatavalt selle partei poliitilisel korraldusel, mis järgnes kommunistlikule diktaatorlusele.
<P>
Pärast 1956. aastat läks 50 aastat, kuni Budapesti tänavatel taas verd valati. Selle nädala reedel, 23. oktoobril kell 15.00 mälestavad mõned tuhanded inimesed 1956. aasta sündmusi Deáki väljakul. Meie, partei Jobbik Euroopa Parlamendi liikmed, koos mitme teise kaasliikmega, näiteks Andreas Mölzeri ja Bruno Gollnischiga, jälgime seal mälestamisel viibivate inimeste füüsilist ohutust. Ent tahaksin, et Euroopa Parlament saadaks sinna vaatlejad, ning palun eriti just Jerzy Buzekil juhtida Ungari politseiülemate tähelepanu Euroopa inimõiguste konventsiooni järgimisele.
<SPEAKER ID="057" NAME="Simon Busuttil" AFFILIATION="PPE">
(MT) Viimaste nädalate jooksul on pühas linnas Jeruusalemmas Al Aksa piirkonnas toimunud mitmed vägivaldsed intsidendid. Mõlemad pooled osutavad üksteisele süüdistavalt sõrmega, otsides algatajat ja seda, kes lõpus nende vägivaldsete tegude eest vastutab. Nagu selles piirkonnas sageli juhtub, võib üks intsident kiirelt kriisiks muutuda. Ärgem unustagem, et tegelikult leidis kõige hiljutisem Palestiina ülestõus aset kohe pärast Al Aksa intsidente! Sellises olukorras usun, et peame analüüsima enda kui Euroopa Parlamendi kohustusi. Meil on kohustus võtta kindel seisukoht kõigi ühepoolsete meetmete vastu ja tagada, et lõpetame koheselt igasuguse rahvusvaheliste seaduste rikkumise. Kogemused on meile õpetanud, et taolistes olukordades ei tohi me vait olla.
<SPEAKER ID="058" NAME="Vladimír Maňka" AFFILIATION="S&amp;D">
(SK) Slovakkias on kolm ja pool kuud kestnud jõhker diskrediteerimiskampaania, mis puudutab muudatust riiklikus keeleseaduses.
<P>
EPP asepresident Viktor Orban ütles juulis Rumeenias, et Ungari välispoliitika peab seda teemat käsitlema kui tõsist casus belli juhtumit, mis tõlkes tähendab sõja põhjust. Üks nädal hiljem väitis endine Ungari rahvusvähemuste ombudsman Jenö Kaltenbach, et Ungaris on kõik vähemused täielikult kaotanud oma identiteedi, ei oska oma keeles rääkida ega ole teadlikud oma ajaloost. Endise ombudsmani sõnad ei tekitanud mitte mingit poliitilist või meediaarutelu.
<P>
Suuremad Ungari natsionalistid ei ole huvitatud vähemuste õigusest Ungaris, vaid ainult Ungari vähemuste õigustest teistes riikides. Slovakkiast lõunas elavad süütud inimesed on sel moel saanud pantvangideks nendele natsionalistidele ja nende unistustele poliitiliselt taasühendatud Ungari rahvast.
<SPEAKER ID="059" NAME="Maria da Graça Carvalho" AFFILIATION="PPE">
(PT) Laiendatud Euroopa Liidu kontekstis jäävad ikka veel väljakutseks piirkondlikud erinevused. Sellel põhjusel on väga tähtis, et ühtekuuluvuspoliitika toetaks vähem arenenud piirkondasid ja liikmesriike. Seetõttu ootamegi väga hiljutist muudatusettepanekut üldmääruses Euroopa Regionaalarengu Fondi ja Ühtekuuluvusfondi kohta, mille Portugali valitsus Euroopa Komisjonile esitas.
<P>
See muudatusettepanek loob erandid üldisele eeskirjale nende kulude geograafilise abikõlblikkuse kohta, mis on seotud kõrvalmõjuga toimingutega ja nende kulude kohta, mis on seotud tehnilise abiga, lubades Kesk-Portugali põhjaosa, Alentejo ja Azorese lähenemispiirkondadele mõeldud finantse tegelikult Lissaboni piirkonnas jagada.
<P>
See muudatusettepanek võib tähendada majandusliku ja sotsiaalse ühtekuuluvuse põhimõtte rikkumist - põhimõte, mis on Euroopa projekti nurgakivi.
<SPEAKER ID="060" NAME="Mitro Repo" AFFILIATION="S&amp;D">
(FI) Lugupeetud president! Tunnen muret usuvabaduse pärast Türgis. Türgi võimalik liitumine Euroopa Liiduga sõltub sellest, kuidas riik kõik Kopenhaageni kriteeriumid täidab. Hiljuti on riik sisepingete tõttu paistnud vähem valmis parandama olukorda seoses inimõiguste ja usuvabadusega. Kirikuvastaste kuritööde uurimine on samuti hooletusse jäetud. Lisaks sellele ei suuda näiteks ortodoksi kirik ikka veel oma patriarhi vabalt ja rahvusest sõltumatult valida ning järjest rohkem üritatakse vaimulikele seada piiranguid preestrirüü avaliku kandmise kohta.
<P>
Türgilt oodatakse läbirääkimistes selle liikmesuse üle konkreetseid meetmeid. Meetmeid, mis näitaksid, et see mõistab ja tunnustab Euroopa kultuuripärandi väärtust, isegi Türgi mullal. Sellel põhjusel peaks Türgi koheselt lubama näiteks Halki seminari tegutsemise jätkumist ning taastama ka kiriku vara kaitse.
<SPEAKER ID="061" NAME="George Sabin Cutaş" AFFILIATION="S&amp;D">
(RO) Euroopa Komisjoni avaldatud uuringud näitavad, et praegused enamiku Euroopa Liidu liikmesriikide kontodefitsiidid ületavad 2009. ja 2010. aasta jooksul eeldatavalt 3% SKP piiri. Samamoodi nähakse 2010. aastal 27 liikmesriigile ette keskmiselt 80% riigivõlga ning üle 80% euroala riikides.
<P>
Ida-Euroopa riikide puhul aga põrkub vajadus langust piirata kokku kohustusega vastata Maastrichti kriteeriumitele. Tegelikult on näha vastukäivust stabiilsuse ja kasvu pakti nõuete vahel eurotsooni riikides, kus puudujäägid ja riigivõlg on kasvamas, ning eurotsooniga liituda soovijatele on kehtestatud äärmiselt karmid standardid.
<P>
Seega on vaja kohandada Maastrichti kriteeriumid praegusele kliima- ja majandusolukorrale, mida iseloomustavad suuremad tsüklilised liikumised. Maastrichti kriteeriumite kohandamine ja Ida-Euroopa riikidele kiirema juurdepääsu eurotsooni võimaldamine tugevdaks Euroopa Liitu ja jätkaks integratsiooniprotsessi.
<SPEAKER ID="062" NAME="Nikolaos Chountis" AFFILIATION="GUE/NGL">
(EL) Lugupeetud president! Tahaksin kõneleda tööõnnetustest Kreekas ja Euroopas. Aktsionäride, kontrollmehhanismide ja riiklike ning ühenduse võimude puudujäägid ja hooletus tervishoiu- ja ohutuseeskirjade rakendamisel on lausa kriminaalsed. Minu riigi Kreeka statistika on traagiline. 2008. aastal juhtus 142 surmaga lõppevat õnnetust ning 2009. aasta algusest saadik on neid olnud üle 56.
<P>
Ajal, mil kaotatakse elusid, tegelevad ettevõtted, riigivõimud ja komisjon teemaga väga nõrgalt ning kuriteod jäävad põhimõtteliselt karistamata; kuriteod kasumi eesmärgil, näiteks nagu see, mida Prantsuse Telecom 2008. aasta veebruarist saadik teinud on. Mida on komisjonil selle kohta öelda? Kui see oleks teistsugune teema, oleks sekkutud. Seetõttu kutsungi juhatust ja kaasliikmeid üles mingil hetkel kolmepäevase täiskogu ajal Prantsuse Telecomi ohvrite ja teiste tööõnnetuste eest üheminutilist vaikusehetke pidama.
<SPEAKER ID="063" NAME="Ioannis Kasoulides" AFFILIATION="PPE">
Lugupeetud president! Eelmisel kuul teavitasin täiskogu nende Küprose sõdurite jäänuste avastamisest, keda 1974. aasta sissetungi ajal pildistati Türgi armeele elusalt ja tervelt alistumas. Uues arengus leidis Euroopa inimõiguste kohus, et Türgi on süüdi jõhkras ja ebainimlikus käitumises sellel perioodil kadunud sõdurite sugulaste suhtes, kuna ei uurinud asja ega teavitanud sugulasi nende saatusest. Türgilt nõuti selle eest hüvituse maksmist. Kutsun parlamenti taas kord üles nõudma Türgi armeelt ÜRO teadmata kadunud isikute komisjonile selle humanitaarküsimuse lahendamiseks andmete esitamist.
<SPEAKER ID="064" NAME="Rosario Crocetta" AFFILIATION="S&amp;D">
(IT) Lugupeetud president, head kolleegid! Kõigepealt tahaksin teid tänada, et palusite Belgia ja Prantsuse võimudel mulle politseikaitset pakkuda!
<P>
Minu arvates on väga tähtis tunda asutuste solidaarsust, kui olete eesrindlikult võitlemas selliste nähtustega nagu maffia Itaalias, mis on aastate jooksul kaasa toonud palju ohvreid, ning tahan südamest tänu avaldada. Ent lugupeetud president! Mõnda aega on maffiaorganisatsioonid olnud ülemaailmne nähtus: mitte ainult rahapesu kaudu, vaid ka pideva olemasolu kaudu eri Euroopa riikides, ning ka immigratsiooni kaudu.
<P>
Kui käesoleva aasta 16. juulil palusin komisjoni loomist Euroopa maffiaorganisatsioonide uurimiseks, tegin seda eesmärgiga mitte ainult enda riiki, vaid ka Euroopa Ühendust teenida, uskudes, et valvsuse puudumine seoses organiseeritud kuritegevuse ühingutega, nagu maffia, võib negatiivselt mõjutada kodanike elukvaliteeti ja ohutust ning arengumehhanisme. Ja see on imelik! Olen lõpetanud, lugupeetud president ...
<P>
(Juhataja katkestab kõneleja)
<SPEAKER ID="065" NAME="President">
Tänan teid! Tahaksin öelda, et olen palunud ka Brüsseli võimudelt valvsuse suurendamist Euroopa Parlamendi ümber, sest hiljuti leidis meil aset õnnetu intsident. Brüsseli võimud on Euroopa Parlamendi palvele väga positiivselt vastanud ning sellel teemal peetakse ka läbirääkimisi.
<SPEAKER ID="066" NAME="Corina Creţu" AFFILIATION="S&amp;D">
(RO) Maailma toidupäeva tähistamiseks avaldatud raport sedastab, et üks kuuest inimesest kannatab nälja käes ja alatoidetud inimeste arv maailmas on ületanud miljardi piiri ning nälga kannatavate inimeste arv on vaid ühe aastaga kasvanud 100 miljonit.
<P>
Kogu selle perioodi jooksul on maailma toiduabi programmi ohustanud 50% langus rahvusvahelistes annetustes võrreldes 2008. aastaga, mis mõjutab tõsiselt vaestele riikidele antava toiduabi hulka.
<P>
Euroopa Liit on juhtiv ülemaailmse nälja vastu võitleja. Selle positsiooni tugevdas L'Aquilas G8 tippkohtumisel võetud kohustus anda kaks miljardit eurot, mis on lisa miljardieurosele toiduabi rahastamisvahendile. See on suur summa, ent ikkagi veel kaugel sellest, mida oleks tarvis ÜRO seatud eesmärgi täitmiseks, mis on vähendada endeemilist nälga kannatavate inimeste arvu pooleni.
<P>
Maailma kõigi suuremate tööstusjõudude ressursside koondamiseks on tarvis hulga suuremat poliitilist pingutust. Usun, et Marshalli plaan on väga vajalik ning hulga spetsiifilisema ja käegakatsutavama eesmärgiga, milleks on aidata ühel miljardil nälga kannataval kaasinimesel tõusta ülespoole vaesuspiiri.
<SPEAKER ID="068" NAME="Ioan Mircea Paşcu" AFFILIATION="S&amp;D">
Lugupeetud juhataja! Endise USA valitsuse raketitõrjeprojekt, mille osaks ka Euroopa on tehtud, sai Venemaa suure protesti osaliseks, kuna see otsustas seda näha enda vastu suunatud tegevusena, ning ka mõnede eurooplaste protesti, kes olid häiritud, kuna venelased olid häiritud.
<P>
Obama valitsus üritab selle seisukohaga tegeleda, viies kaitse pikamaarakettide ohult lühi- ja keskmaarakettidele, tõstes sellega Euroopa otsest kaitset, ning nähtavasti ka sellega, et aktsepteerib Venemaa koostööd, luues Kaukaasiasse radari.
<P>
Mõned eurooplased on ikkagi projekti vastu, eirates selle uut suunda. Venemaa ei ole veel sõna võtnud. Ma soovin vaid, et Euroopa positsiooni ei vormitaks ainult selle tõsiasja alusel, vaid et see peegeldaks ka tõelist otsingut mooduse järele, millega Euroopa mulda selle tõelise ohu eest kaitsta koostöös USA ja ka Venemaaga, kui see soovib.
<SPEAKER ID="069" NAME="Philip Bradbourn" AFFILIATION="ECR">
Lugupeetud juhataja! Eelmisel aastal arutati siin parlamendis kogu keha skannerite kasutamist lennujaamades ning selle tagajärjel võttis Euroopa Komisjon selles suhtes oma ettepaneku tagasi.
<P>
Hiljuti algatati Manchesteri lennujaamas uus uurimine ning nüüd on antud juriidilist nõu selle osas, et nende masinate kasutamine alaealistel võib saadava pildi olemuse tõttu rikkuda laste ohutus- ja kaitseseadusi. Taoliste juhtumitega teles ka 2005. ja 2006. aastal rühmitus Action on Rights for Children, mis tõi kaasa kehaskannerite kasutamise keelustamise alla 18-aastastel.
<P>
Kuna nende masinate eesmärki on nüüd juriidilise nõuga kompromiteeritud - ja pöördun otse volinik Barrot' poole - kas ei ole komisjonil nüüd aeg otsustada, et nende skanneriliikide kasutamist ei tohiks Euroopa Liidus lubada, kuna minu valijad, kes liidus ringi reisivad, ei peaks sellist sobimatut ja alandavat kohtlemist taluma? Kutsun ka üles vastu võtma ülemaailmset keeldu sellisele tehnoloogiale, et kaitsta kõiki Euroopa Liidu kodanikke!
<SPEAKER ID="070" NAME="László Tőkés" AFFILIATION="PPE">
(HU) Lugupeetud juhataja! Eelmisel aastal protestisin usufanatismi ja kristlastest vähemuste tagakiusamise vastu ning teen seda sel aastal jälle. Kuuldes hiljutistest kristlaste vastastest rünnakutest Indias, Bangladeshis, Afganistanis, Pakistanis ja Türgis, lubage mul taas sõna võtta usulise eksklusivismi nimel aset leidvate jätkuvate jõleduste vastu, mida moslemitest ja hindudest fanaatikud üldiselt meie kaaskristlaste vastu toime panevad.
<P>
Ent Indias kannatavad nii kristlased kui ka moslemid Orissa ja Gujarati osariikides tõsist tagakiusamist. Rumeenias, Transilvaanias, kust mina pärit olen, kuulutati usuvabadus välja Turda dekreediga 1568. aastal. Usuvabadus on nii üksikisiku kui ka kollektiivne inimõigus. Jeesus ütleb: "Ma otsin halastust, mitte ohvrit”. Meie usuõpetuse kohaselt kutsun üles Jerzy Buzekit, inimõiguste allkomisjoni ja Euroopa Komisjoni...
<P>
(Juhataja katkestab kõneleja)
<SPEAKER ID="071" NAME="Nessa Childers" AFFILIATION="S&amp;D">
Lugupeetud juhataja! Independent Network Newsi, Dublinis asuva enamikule Iirimaa kohalikele raadiojaamadele esmaklassilist riiklikku ja rahvusvahelist uudisteteenust pakkuva uudisteagentuuri sulgemine tõstatab tõsiseid ja õigustatud küsimusi Iirimaa meedia omandi, mitmuslikkuse ja reguleerimise kohta. Iirimaa kohalikelt raadiojaamadelt nõutakse tagamist, et 20% nende uudistest oleksid riiklikud ja rahvusvahelised. Seda teenust on viimastel aastatel pakkunud põhiliselt INN.
<P>
INNi loovutamise eel anti Communicorpi omandis olevale jaamale Newstalk - mis on ka INNi suuraktsionär - leping, et pakkuda järgmise kuue kuu jooksul asendusteenust. UTV, mille tagasitõmbumine INNist kiirendas teenuse kadumist, on samuti olnud keskselt hõlmatud püüetesse leida asendusteenus. Üleriigiline ajakirjanike liit on tõstatanud tähtsaid küsimusi nende kahe organi sobivuse üle sellesse protsessi seoses meediaomandi mitmekesisusega Iirimaal. Neid küsimusi tuleb põhjalikult uurida.
<SPEAKER ID="072" NAME="Sergej Kozlík" AFFILIATION="ALDE">
(SK) Tahaksin teid hoiatada, et Ungari esindajad üritavad Slovakkiat provotseerida. 20 aastat tagasi tungis 21. augustil Nõukogude ja Ungari armee endisesse Tšehhoslovakkiasse.
<P>
Selle aasta samal päeval valmistus Ungari president Sólyom kolme Slovakkia Vabariigi kõrgema ametniku kahtlustest hoolimata astuma provokatiivset sammu ja paljastama Slovakkia segarahvusega territooriumil Ungari kuninga kuju. Praegu ta protestib, et talle keelati sissepääs Slovakkiasse.
<P>
Eelmise nädala visiidil Slovakkiasse kutsus Viktor Orban, Ungari juhtiva poliitilise partei Fideszi juht, Ungari vähemust üles ette võtma autonoomiaga seotud algatusi. Ta kutsus üles ühiselt planeerima ungarlaste tulevikku Karpaatide basseinis. See on Suur-Ungari idee taaselustamine - provokatsioon, millele tänapäeva Euroopas ei ole kohta. See on tulega mängimine ning Euroopa asutused ei tohi seda ignoreerida.
<SPEAKER ID="073" NAME="George Becali" AFFILIATION="NI">
(RO) Tahaksin öelda, et Lissaboni lepingus ei ole mingit konkreetset viidet spordile, eriti jalgpallile - tegevusele, millel on suur sotsiaalne ja kultuuriline mõju. Tahaksin teile öelda, et ei ole mingit õiguslikku alust Euroopa Liidu poliitikaks spordi kohta.
<P>
Tegelikult reguleerivad sporti vastavate spordiühenduste eeskirjad, ent usun, lugupeetud juhataja, et lepingus tuleb selgelt täpsustada, et tegevused ja sporditegevuste korraldamine peavad toimuma vastavalt vastavate spordiühenduste eeskirjadele, samas kui nende spordialadega seotud tegevused peaksid toimuma vastavalt tsiviileeskirjadele ja seadustele.
<SPEAKER ID="074" NAME="Juhataja">
Arutelu lõpetati.
