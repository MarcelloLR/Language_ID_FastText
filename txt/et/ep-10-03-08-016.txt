<CHAPTER ID="016">
Reisipakettide direktiivi läbivaatamine (arutelu)
<SPEAKER ID="110" NAME="Juhataja">
Järgmine päevakorrapunkt on komisjoni avaldus reisipakettide direktiivi läbivaatamise kohta.
<SPEAKER ID="111" NAME="John Dalli">
komisjoni liige. - Lugupeetud juhataja! Suur tänu võimaluse eest ajakohastada teie teadmisi komisjoni töö kohta reisipakettide direktiivi läbivaatamisel. Direktiivi vastuvõtmise ajal 1990. aastal olid reisipaketid kõige levinum puhkuseliik. Sellest saadik on turuolukord märkimisväärselt muutunud. Interneti areng võimaldab tarbijatel endal teha broneeringuid otse reisikorraldajate, lennuettevõtjate ja hotellide juures. Lisaks on odavlennufirmade kiire areng tekitanud revolutsiooni lennuteenuse pakkumises. See on edendanud konkurentsi ja avardanud tarbijate valikut reisiturul.
<P>
Praegu korraldab enamik ELi kodanikke oma puhkused pigem ise kui ostab valmispaketi. Nende muudatuste tagajärjel on üha väiksem hulk tarbijaid puhkusele minnes kaitstud. Oleme teadlikud ka sellest, et kehtiv direktiiv on viinud ebavõrdsete mängureegliteni puhkuste korraldamisel, kuna mõne korraldaja tegevus on direktiiviga reguleeritud, teise oma aga mitte, vaatamata sellele, et nad müüvad sarnaseid tooteid.
<P>
Lisaks on direktiivi minimaalne ühtlustamine põhjustanud õiguslikku killustumist liikmesriikides. See tähendab, et praegu kehtiv õigusakt ei saa olla ajakohane.
<P>
Sel põhjusel käivitas komisjon mõjuhindamisprotsessi, valmistudes reisipakettide direktiivi võimalikuks läbivaatamiseks eelmisel aastal. Mõju hindamise käigus avaldas komisjon 2009. aasta novembris uuringu tarbija kahjude kohta seoses niinimetatud dünaamiliste pakettidega.
<P>
Samal ajal käivitas komisjon avalikud arutelud direktiivi läbivaatamise üle. Need arutelud lõpetati 7. veebruaril 2010. Komisjon uurib praegu rohkem kui 170 ettepanekut, mis tehti seoses mõju hindamisega. Võimalike muudatuste kohaldamisala hakkab sõltuma mõju hindamise tulemusest.
<P>
Lubage mul siiski lühidalt seletada selle töö peamisi põhimõtteid. Esiteks, kui tahame, et reisijad saaksid oma puhkusereisis kindlad olla, siis on võtmeelemendiks kaitstuse kõrge tase. Teiseks peame parandama eelkõige reiside siseturu toimimist, kuna selles valdkonnas tehakse väga tihti piiriüleseid oste. Sellepärast on see ka hea põhjus liikmesriikides kehtivate asjaomaste õigusaktide suuremaks ühtlustamiseks. Lõpetuseks arvan, et reisipakette müüvatele firmadele on tarvis luua võrdsemad võimalused.
<P>
Euroopa Komisjon kavatseb oma ettepaneku esitada 2011. aasta alguses. Läbivaatamise peamine eesmärk on kindlaks määrata direktiivi kohaldamisala. Komisjon uurib võimalusi direktiivi kohaldamisala laiendamiseks, et hõlmata suuremas ulatuses reisikorraldusi ja nende hulgas ka dünaamilisi pakette. See võiks aidata muuta vastupidiseks suundumust, et üha vähem tarbijaid on puhkusele minnes kaitstud.
<P>
Meil on vaja ajakohastada mitmesuguseid teabenõudeid ning selgitada lepingu professionaalsete poolte kohustusi ja vastutust. Lõpuks hakkab komisjon tarbijate teadlikkuse tõstmiseks uurima, kui palju võiks maksma minna pakettreiside standarditud kaubamärgi kehtestamine ja mis sellest kasu oleks. See kaubamärk tuleks esitada pakettreisi müümisel.
<P>
Paralleelselt selle tööga uurib komisjon, kas on võimalik pankroti puhul pakutavat kaitset laiendada nendele reisijatele, kes on ostnud eraldiseisvate toodetena müüdavaid lennupileteid, nagu Euroopa Parlament hiljuti nõudis.
<P>
Komisjon avaldas 2009. aasta alguses sõltumatu aruande, milles uuriti mitmesuguseid võimalusi pankroti tagajärgedega tegelemiseks. Me algatasime 15. detsembril 2009 ka avaliku arutelu lennureisijate õiguste üle tulevikus. Need elemendid on mõju hindamise alus. Kavatseme kõige asjakohasemad maksejõuetuse korral pakutavad kaitsemeetmed tuua Euroopa Parlamendi ette enne 2010. aasta lõppu.
<SPEAKER ID="112" NAME="Andreas Schwab">
fraktsiooni PPE nimel. - (DE) Lugupeetud juhataja! Tahaksin kõigepealt oma fraktsiooni nimel tänada volinik Dallit lubaduste ja selgituste eest, et ta kavatseb 2011. aastal hakata läbi vaatama 1990. aastal jõustunud reisipakettide direktiivi. Ajastamise mõttes sobib see väga hästi praegustesse ajaraamidesse, mida peaksimegi ära kasutama, kuna pakettreiside valdkonnas on terve hulk probleeme, millega seoses reisijaid ei ole nende õigustest nõuetekohaselt teavitatud. Nii näiteks meelitatakse neid paljudel veebisaitidel broneeringuid tegema lisalinkide kaudu, kuigi niisuguste pakkumiste puhul ei kehti samad kaitsemehhanismid, mis on originaalpakkumisel. Siinkohal räägime eelkõige odavlennufirmade pakkumistest.
<P>
Teiseks, enamikus Euroopa Liidu liikmesriikides teevad need odavlennufirmad kohtudokumentide kättetoimetamise võimatuks, nii et tarbijakaitse on tugevasti kahjustatud, eriti kui tarbijad tahavad end ka tegelikult seaduslikult kaitsta. Seda tuleb direktiivi uues ettepanekus kindlasti muuta.
<P>
Kolmandaks peame endalt küsima, kas lennureisijate õigused ja praegu kehtiva reisipakettide direktiivi kohaselt jõus olevad õigused tuleks pikemas perspektiivis koondada ühisesse dokumenti, et kaotada vastuolud mõlema õigusakti osade vahel.
<P>
Neljandaks arvan - ja seda on siin juba ennegi rõhutatud - et hinnangu andmine reisikorraldajate tööle, mis riigiti erineb, tähendab ka seda, et kaupade ja teenuste piiriülene pakkumine on reisikorraldajatele väga keeruliseks tehtud. Mõnes riigis saab reisikorraldaja tegutseda pakettreiside korraldajana; teistes riikides, näiteks minu kodumaal, on reisikorraldajad üksnes vahendajaks. Siinkohal oleks soovitatav, kui saaksime Euroopa tasandil kokku leppida vähemalt nende reisikorraldajate piiriülese töö lihtsustamise põhimõtete osas.
<P>
Kuna tarbijad kasutavad üha rohkem internetti, tuleks internetis leiduvad pakettreiside pakkumised edaspidi sellistena ka tähistada, et kuritarvitused sealgi võimatuks muutuksid.
<SPEAKER ID="113" NAME="Alan Kelly">
fraktsiooni S&D nimel. - Lugupeetud juhataja! See arutelu toimub turismi, lennuettevõtjate ja tarbijakaitse jaoks väga õigel ajahetkel.
<P>
Tänavu suvel tundus, et pool Euroopat on puhkusereiside hooajal sattunud kitsikusse, mille käigus lennuettevõtjad ja reisikorraldajad igal pool pankrotti lähevad ning tarbijad peavad oma perest lahutatuna viibima väljapääsmatus olukorras riigis, mis pole nende kodumaa. Oli selge, et reisijate nõuetekohane kaitse meie õigusaktide kaudu on nurjunud. Saime mitmeid teateid reisijatest, kes jäeti ilma igasugusest informatsioonist selle kohta, millal nad võiksid koju pääseda. Puudus läbipaistvus seoses tegeliku vastutajaga nende reisijate olukorra eest, polnud telefoninumbreid, millele info saamiseks helistada, ega mingit aimu, kuidas hüvitust taotleda, kui nad ükskord koju jõuavad.
<P>
Seetõttu tervitan ma seda õigeaegset arutelu ja komisjoni jõupingutusi selle probleemiga tegelemisel, sest kõik me oleme selle valdkonna liiga kauaks unarusse jätnud. Paljudele reisipakettide direktiiviga seotud probleemidele viidati parlamendi raportis juba peaaegu 10 aastat tagasi, kuid sellest saadik on asi väga vähe edasi liikunud. Ma tean, et tarbijaõiguste direktiivi ettepanekus mõne küsimusega tegeldakse, kuid piiriülesed lennureisid vajavad tarbijate õiguste kaitseks rohkem õigusakte.
<P>
Juba see asjaolu ise, et õigusakti siiani reisipakettide direktiiviks nimetatakse, näitab, kui aegunud see on. Enamik reisijaid ei kasuta enam reisipakette, kui on leidnud odavamaid võimalusi puhkusele minekuks ja maailma nägemiseks. Nelikümmend protsenti reisijatest mu oma kodumaal, Iirimaal, ei vaevu pakette kasutama ja ma tean, et sama lugu on paljudes teistes liikmesriikides. Enamik inimesi tegutsevad nüüd ise enda reisikorraldajana, sest internetis on võimalik kõike broneerida niisugustel veebilehtedel nagu Tripadvisor, kus nad saavad tõhusalt iseenda reisikorraldajaks olla. Meie õigusaktides peab nüüd kajastuma tarbijate muutunud käitumine.
<P>
Üks suurimaid probleeme, mida tuleb igal läbivaatamisel esile tõsta, on see, kuidas tarbijatele selgelt näidata, kes vastutab juhul, kui sellised reiside edasilükkamised ja tühistamised tekivad. Reisifirmadel peab olema volitus väga selget informatsiooni anda. Tarbijatele tuleb öelda, kust nad sellist informatsiooni saavad, ja neid tuleb teavitada nende õigustest niisugustes olukordades.
<P>
(Juhataja palus kõnelejal aeglasemalt rääkida, et tõlgid suudaksid sammu pidada.)
<P>
Kehtivate õigusaktide kohaselt selge vastutus puudub. Kas mingi õnnetuse puhul vastutab lennuettevõtja? Või reisikorraldaja? Või lennuväli või rongijaam? Kellelt peaks tarbija infot küsima? On tüüpiline, et sellistes olukordades pudeneb eri allikatest üksnes teaberaasukesi ja keegi ei tea enam, kas ta lahkub või hoopis saabub.
<P>
Kui püüame rajada piiriülesel kaubandusel põhinevat Euroopa majandust, siis peavad tarbijad teadma oma õigusi ning nende õiguste maksmapaneku ja saavutamise võimalusi. Mina näiteks tean, et lennuettevõtja kaebuste esitamise osakonda üles leida on väga raske. Kuidas on siis võimalik hüvitust saada, kui ei tea, kuhu küsima minna?
<P>
See, mida ma teilt nõuan - ja loodan, et komisjon haarab sellest kinni - on tarbijakaitse peamiste põhimõtete kirjapanek selgelt sõnastatud õigusaktis, mis on üheselt mõistetav ja lihtne. Üksnes kõnealuse õigusakti ajakohastamisest ei piisa. Liikmesriikidel peab olema kohustus uus õigusakt oma kodanikeni viia kohe, kui see on heaks kiidetud.
<P>
Lõpetuseks veel üks mõte, mida komisjon võiks kaaluda: kui palju maksab üks lennureis? Me kõik teame, et reklaamitav hind ei sisalda makse ega lisatasusid: eraldi tasud on lennule registreerimise ja pagasi eest, maksud peaaegu kõige ja ükskõik mille eest. Kehtiva direktiivi läbivaatamine annab võimaluse kohustada reisifirmasid ja lennuettevõtjaid suuremat läbipaistvust pakkuma ning seda võimalust tuleb meil kasutada.
<SPEAKER ID="114" NAME="Gesine Meissner">
fraktsiooni ALDE nimel. - (DE) Lugupeetud juhata, austatud volinik Dalli! Tahaksin teid kõigepealt fraktsiooni ALDE nimel soojalt tervitada. Olete juba öelnud, et kavatsete läbi vaadata direktiivi, millest praegu räägime.
<P>
Muidugi peame rõõmsad olema, et elame Euroopas, sest Euroopas saame Euroopa Parlamendis arutada isegi seda, mismoodi on võimalik minna reisile koos tuhkrute ja muude lemmikloomadega. Eelmine arutelu toimus just sellel teemal ning ma tundsin heameelt ja uhkust selle üle, et olen eurooplane, sest me saame tarbijate ja loomade kaitseks reguleerida isegi niisuguseid asju.
<P>
Praegu räägime siiski inimeste reisimisest. See on Euroopas üks oluline õigus. Tahame rahvale liikuvust ja vabadust pakkuda ning peame kaaluma, kuidas seda teha. Kakskümmend aastat tagasi oli meil direktiiv, millega reguleeriti reisipakette, nii et võisime endale öelda: "Ma saan minna teisi maid avastama, Euroopa teiste riikide ilu näha, ja ma tean täpselt, et mu õigused on kaitstud.” Mulle teatatakse juba ette, mida oodata, mind ei aeta segudusse, teave peab olema tõene ja kui miski viltu läheb, siis saan hüvitist. See oli 20 aastat tagasi.
<P>
Nagu te ütlesite, volinik, on sestsaadik palju asju muutunud. Nüüd broneerivad inimesed tihtipeale endale kõik ise internetis ja see viib süsteemi vajakajäämisteni. Kuus kuud tagasi esitasime transpordikomisjonis küsimuse transpordivolinikule, sest seoses SkyEurope käitumisega Slovakkias tekkis olukord, kus odavlennufirma reisijad jäeti hätta ja edasi neid enam ei transporditud. Siin seisnes tegelikult probleem väikses lüngas, mis kahjustas ainult neid, kes olid reisi internetis broneerinud krediitkaarti kasutamata, kuid me tahame ju, et inimesed saaksid Euroopas vabalt ringi liikuda, oma puhkust tõepoolest nautida ja samal ajal kaitstud olla.
<P>
See tähendab, et kui meil on tarbijakaitse süsteemis lüngad ja kui me tahame, et Euroopa inimestele oleks tagatud kõrgetasemeline tarbijakaitse, siis on meil tarvis reisipakettide direktiiv läbi vaadata ja me peame kaaluma ka seda, kas vajame - nagu mu kolleeg juba mainis - erimäärust lennureisijate kohta. Peame veel asja arutama ning ma ootan seda arutelu juba huvi ja suurte lootustega, sest me tahame, et saaksime reisida õnnelikult ja turvaliselt mitte ainult koos lemmikloomadega, vaid muidugi ka koos oma perega.
<SPEAKER ID="115" NAME="Frieda Brepoels" LANGUAGE="NL">
Lugupeetud juhataja, daamid ja härrad! Nagu meie uus volinik juba ütles, ei ole õiguslik raamistik enam vastavuses suuresti muutunud reisituru praeguse olukorraga, mis on tekitanud väga palju probleeme ja ohtralt pettumust mitte ainult tarbijatele, vaid ka reisikorraldajatele ja vahendajatele. On selge, et inimeste arv, kes saavad kehtiva direktiivi alusel tõhusat kaitset kasutada, on tohutult vähenenud, kuigi inimesed reisivad rohkem kui varem.
<P>
Tegelikult on Euroopa Parlament juba aastaid nõudnud, et see direktiiv läbi vaadataks. Nagu te ütlesite, on vajakajäämised ja võimalikud lahendused hästi teada. Just äsja lõpetati veel üks arutelu. Minu arvates on praegu ülim aeg midagi ette võtta. Ma toetan Euroopa Komisjoni avaldust, kuid tahaksin lihtsalt määratleda mõned konkreetsed punktid, mis on meie jaoks väga olulised.
<P>
Esiteks tuleks kindlasti selgitada ja isegi laiendada direktiivi kohaldamisala. Nagu me juba kuulsime, koostab üha rohkem tarbijaid ise oma dünaamilise reisipaketi või broneerib eraldiseisvad reisiteenused. Alles hiljuti nägime, kuidas Eurostari probleemide tagajärjel tekkisid probleemid tuhandetel turistidel, sest neile ei makstud broneeritud hotellimajutuse või teatripiletite eest mingit hüvitist. Sellised asjad on vastuvõetamatud.
<P>
Minu arvates tuleb direktiivis täpsustada konkreetselt ka reisijate õigusi. Peame piisaval määral arvesse võtma suuresti erinevaid reisiturge ja tarbijate erinevaid puhkuseharjumusi eri liikmesriikides ning muidugi ka siseriiklikku kohtupraktikat. Kuid ühtlustamist on tarvis, sest mõned mõisted on riigiti väga erinevad, näiteks reisikorraldaja, vahendaja ja vääramatu jõu mõiste. Lugesin komisjoni 2007. aastal korraldatud konsultatsiooni materjalidest, et tegelikult saadi tegevusalalt ja sidusrühmadelt väga üksikasjalikku tagasisidet, nii et ma küsin endalt, milles on siis probleem. Miks me praegu otsust ei tee? On räägitud ka teatavast nn reisikaitse märgisest. Tahaksin selle kohta voliniku arvamust kuulda.
<P>
Mu teine küsimus puudutab reisikorraldajate rolli ja vastutust. See vajab palju selgemat määratlemist, sest tarbijad on internetis informatsiooniga üle ujutatud, kuid see pole kaugeltki usaldusväärne ja võib isegi märkimisväärset kahju teha: äärmuslikel juhtudel on inimesed maksnud üüri puhkusekorterite eest, mida pole isegi olemas. Sellepärast peaks reisikorraldaja roll olema täpsemalt määratletud.
<P>
Pankrottidest me juba rääkisime. Euroopa Parlament tegi oma resolutsioonis väga selge avalduse, et kahju kannatanud reisijaid tuleb paremini kaitsta. Kuna elan Flandria ja Madalmaade vahelisel piirialal, tahan ka mina juhtida erilist tähelepanu piiriülesele piletimüügile, sest tavaliselt piirdub kaitse konkreetse liikmesriigi reisilepinguga.
<P>
Mu viimane küsimus puudutab tarbijate teavet hindade kohta. Enamikus teistes valdkondades peavad müüdavate teenuste hinnad olema fikseeritud ja hõlmama kõiki tasusid ning sama peaks kehtima ka reisiteenuste kohta. Kas jagate seda seisukohta? Tahaksin selles osas kuulda teie arvamust. Tarbijate õigused peavad olema väljendatud selgemalt ja täpsemalt ning tuleb kohaldada ka konkreetsemaid teabenõudeid seoses vääramatu jõu või pakutud reisiteenuste mahu muutumisega. Arvatavasti peaksime kaaluma ka sanktsioonide lisamist uude direktiivi. Loodan, et komisjon sellega juba varsti hakkama saab ja esitab meile siin täiskogus arutamiseks uue ettepaneku.
<SPEAKER ID="116" NAME="Adam Bielan" LANGUAGE="PL">
Lugupeetud juhataja! Täna arutatav Euroopa Liidu reisipakettide direktiiv on pärit aastast 1990, kahekümne aasta tagusest ajast, mil kõige populaarsem puhkuseveetmise viis oli kahenädalane pakettreis, mis tavaliselt broneeriti reisifirmas ja valiti kataloogis leiduvate pakkumiste hulgast.
<P>
Kõnealune direktiiv pakub seda tüüpi pakettide puhul tarbijakaitse seisukohast põhilisi vahendeid, mille hulka põhimõtteliselt kuuluvad selge teave pakutava paketi kohta, reisist loobumise õigus, hüvitamine juhul, kui teenused on kokkulepitust madalama kvaliteediga või kui tekib probleeme reisifirmade maksejõuetuse tõttu. Kahjuks on viimase 20 aasta jooksul toimunud põhjalikud muudatused nii ärimudelis kui ka tarbijakäitumises. Ma ise broneerin samuti oma puhkusereisid enamasti interneti kaudu, samamoodi käituvad väga paljud inimesed Poolas ja terves Euroopa Liidus. Inimeste hulk, kes oma reisid sel moel broneerivad, on nüüdseks tõusnud 23%-ni. Leidub riike, näiteks Iirimaa ja Rootsi, kus see näitaja on 40%, samas kui peaaegu kaks kolmandikku nendest, kes sel moel oma reiside eest maksavad, ei mõista, et nende huvid on kaitstud märgatavalt madalamal tasemel kui nende omad, kes endiselt kasutavad puhkusereisi ostmiseks traditsioonilist viisi. Peaksime selle vastu võitlema. Mul on hea meel, et Euroopa Komisjon selle teema viimaks üles võttis. Arvan, et 20 aastat on kindlasti liiga pikk aeg.
<P>
Ma loodan, et kuuleme nüüd komisjonilt konkreetselt, millal direktiivi läbivaatamine lõpule jõuab ja millise suuna see läbivaatamine võtab. Sest ei tohi juhtuda, et julgustame Euroopa Parlamendis või muudes ELi institutsioonides Euroopa Liidu kodanikke e-kaubanduse teenuseid kasutama ja ka piiriüleseid teenuseid ostma, kui me samal ajal ise ei paku samaväärset kaitset inimestele, kes seda teevad.
<SPEAKER ID="117" NAME="Andreas Mölzer" AFFILIATION="NI">
(DE) Lugupeetud juhataja! Kindlasti pole need mitte ainult erinevused tarbijakaitses, vaid ka keelelised erinevused, mis on reisipaketid tänini teistele liikmesriikidele raskeks teinud. Möödas on juba 15 aastat ajast, mil Euroopa Liit kehtestas olulise põhikaitse ja ühismenetlused. Minu arvates ei tohi nende menetluste läbivaatamine nii kaugele minna, et need teenusepakkumise vabaduse nimel üleüldisele standardimisele allutatakse. Juba reisivajadused ise võivad riigiti erinevad olla. Pean ka üldiselt ohtlikuks kõike ühe mõõdupuuga mõõta ja igal pool ühtsuse tugevdamise eest võidelda.
<P>
Kui tahame, et reisikorraldajatel oleksid suuremad kohustused reisivahendajatena, siis peame teadma, et see võib kaasa tuua tõsiseid majanduslikke tagajärgi. Kui tahame vältida väikeste kohalike reisikorraldajate väljasuretamist ja interneti teel broneeritavate reiside kontrollimatu arvu suurenemist, tuleks kõigepealt teha reisikorraldajad vastutavaks.
<P>
Reisipakettide suhteliselt rahuldav kaitse loodetavasti rahustab neid puhkusereisijaid, kes muretsevad praeguste negatiivsete ajalehepealkirjade pärast seoses Kreekaga. Edasised teated streikidest ja protestidest võivad tugevdada suundumust vältida ka muid Vahemeremaid ja hinnakrahhi Kreekas. Riigi võlakriis põhjustab kriitilise aasta Kreeka turismile, seda me teame. Võib eeldada streikide ja protestide jätkumist. Loodetavasti säästetakse meid selle teada saamisest, mismoodi toimiks reisikaitse siis, kui pankrotti läheb terve riik.
<SPEAKER ID="118" NAME="Ádám Kósa" AFFILIATION="PPE">
(HU) Tahaksin juhtida oma kolleegide tähelepanu suurepärasele eesmärgile, mida nimetas oma kuulamise ajal uus transpordivolinik Siim Kallas. See, mida kuulsin, avaldas mulle muljet kui suurepärane põhimõte: inimeste liikumisvabadus on üks kõige tähtsamatest vabadustest. Sellepärast on meil tarvis mitmesuguseid transpordiviise käsitlevad õigused tervikuks liita ja hõlmata need ühe tervikliku hartaga. Meil on tarvis läbipaistvaid süsteeme. Tahaksin märkida, et see küsimus on võetud eesistujariigi Hispaania prioriteetide hulka. Miks see siis nii oluline on? Sellepärast, et sel 20 aasta vanusel direktiivil ei õnnestu üheski valdkonnas arvesse võtta puuetega inimeste õigusi, kui nad reisivad. Isegi siis mitte, kui nad reisivad gruppides. Puuetega inimestele pole antud üldse mingeid võimalusi. Sellepärast tulengi tagasi oma kõne alguses tehtud märkuse juurde. Reisijate õiguste terviklik harta võimaldaks igaühel - sealhulgas ka puuetega inimestel - kasutada transporditeenuseid, sealhulgas ka rühmareiside teenuseid. Kui see tegelikkuseks saab, siis võime tõepoolest öelda, et Euroopa Liidus saab igaüks vabalt reisida.
<SPEAKER ID="119" NAME="Silvia-Adriana Ţicău" AFFILIATION="S&amp;D">
(RO) Reisipakettide direktiiv hõlmab transpordi- ja majutusteenuste kõrval ka muid seotud teenuseid, mida pakutakse puhkusepaketi raames. Selles sätestatakse ka tarbijate õigused ning levitajate ja turismiteenuste pakkujate kohustused.
<P>
1990. aasta direktiivis ei õnnestu arvesse võtta selliseid uusi suundumusi nagu puhkusepakettide ostmine ja nende eest maksmine interneti teel. Interneti kasutamise sagenemine ja odavmüügiettevõtjate esilekerkimine on pannud 23% Euroopa turistidest ja 20% Euroopa leibkondadest ostma kohandatud puhkusepakette selleks spetsialiseerunud veebisaitidelt.
<P>
Seega tuleb direktiiv läbi vaadata, et sellega hõlmata ka nn dünaamiliste puhkusepakettide pakkujad. Tarbijaid tuleb täielikult teavitada nende õigustest ja sellest, mismoodi on need õigused igas pakutavas võimaluses tagatud nii tervikliku puhkusepaketi kui ka selle iga koostisosa puhul.
<P>
Minu arvates on oluline ka see, et reisiteenuseid pakkuvad veebisaidid oleksid akrediteeritud. See aitab tagada, et turismiteenuse pakkuja identsust on võimalik kindlaks määrata, ning kui asja veelgi edasi arendada, siis tekib selge arusaam vastutusest seoses pakutud teabe ja teenustega.
<P>
Komisjoni 2009. aasta jaanuaris avaldatud uurimus tarbija soovil koostatud puhkusepakettide kohta, mida teatakse dünaamiliste pakettide nime all, näitab, et internetist ostetud puhkusepakettide osakaal tõusis 2009. aastal 12% võrra, kuigi nende rahaline väärtus moodustab kõigest 25%müüdud turismiteenuste koguväärtusest. Internetis tehtud ülekannetest 66% on otsesed ostud lennuettevõtjate ja reisikorraldajatele veebisaitide kaudu või eraldi veebisaitide kaudu, mis pakuvad viimase hetke reisipakkumisi.
<P>
Turistid eelistavad dünaamilisi pakette sellepärast, et tavaliste puhkusepakettide ja kvaliteetsemate teenustega võrreldes pakuvad need suuremat paindlikkust, madalamaid hindu ja kvaliteetsemaid teenuseid, või sellepärast, et nad ei leia tavalisi puhkusepakette, mis vastaksid nende soovidele. Pealegi saab dünaamiliste puhkusepakettide ostmisel maksta ainult interneti teel.
<P>
Siiski oli Euroopa tarbijakeskuste võrgustiku kaudu saadud kaebustest eelmisel aastal 70% seotud turismiteenustega ning põhjuseks oli väär ja ebatäielik teave enne reisi ja selle toimumise ajal, allapoole reklaamitud standardeid jäävad teenused, lendude ärajäämine või edasilükkamine ning isegi ostetud teenuste osutamata jätmine.
<P>
Sellepärast ma arvan, et kõnealuse direktiivi läbivaatamine on oluline ja vajalik.
<P>
Tänan teid.
<SPEAKER ID="120" NAME="Malcolm Harbour" AFFILIATION="ECR">
Lugupeetud juhataja! Tahan volinikku tänada nii oma fraktsiooni nimel kui ka siseturu- ja tarbijakaitsekomisjoni esimehena, et ta on täna õhtul nii õigel ajal meie ette ilmunud, aga ka selle eest, et ta nii kiiresti vastas suuliselt vastatavale küsimusele, mille mu fraktsioon esitas 3. detsembril, ja et ta vastas väga põhjalikult.
<P>
Arvan, et nüüd on meie käsutuses pisut aega, sest Euroopa Komisjon peab praegu mõttetalguid, mille käigus minu komisjon ja ma olen kindel, et ka transpordikomisjon, kelle esindajad on samuti siin, soovivad koos arutada mitmeid küsimusi, mille olete tõstatanud, ja ka seda, kuidas edasi minna.
<P>
Ma arvan, et kogu reisi- ja puhkuseäri iseloomu ja selles toimunud muudatuste, samuti meie kolleegide poolt täna õhtul siin tõstatatud paljude küsimuste tõttu peab uus direktiiv olema tulevikus selgelt rakendatav, kuid see tähendab, et ta ei tohi olla liiga jäik, kui räägime kohandumisest tarbijate vajadustega.
<P>
Arvan, et üks asi, mille üle komisjon peab siiski järele mõtlema, on see, et esineb muidki aspekte, mis määratlevad tarbija vajadusi, kui nad oma reisi ostavad: hotelli turvalisusega seotud küsimused - kui reisijal on kaasas lapsed -, näiteks ujumisbasseini ohutus või hotelli tuleohutusnõuded, mille vallas siseturu- ja tarbijakaitsekomisjon on juba varem suure töö ära teinud. Selles osas on meil tarvis asjakohaseid näitajaid ja märgiseid, mida saab kehtestada vabatahtliku kokkuleppe alusel, kuid ma usun, et see ettepanek peab olema laiaulatuslik ja edasipüüdlik. Mul on tekkinud tunne, et soovite just seda teha, ning arvan, et parlamendikomisjon, kuhu ma samuti kuulun, toetab teid täielikult, kui te niisuguse ettepanekuga välja tulete.
<SPEAKER ID="121" NAME="Philip Claeys" AFFILIATION="NI">
(NL) Lugupeetud juhataja! Meie ees on üks neist dokumentidest, millega Euroopa Liit saab kahtlemata suurendada tajutavat lisandväärtust, pakkudes teatavat kaitset miljonitele ELi elanikele, kes Euroopas puhkavad ja seal reisiteenuseid ostavad. Piiriülesed probleemid nõuavad piiriülest strateegiat ja lahendust.
<P>
Kõik me siin oleme nõus, et 1990. aasta direktiiv on lootusetult aegunud. Kakskümmend aastat tagasi valis enamik inimesi oma reisid kataloogist ja läks neid siis kohalikku reisifirmasse broneerima. Tänapäeval koostab üha rohkem inimesi ise oma puhkusepaketi ja broneerib reisid internetis. Lisaks on tekkinud selline suhteliselt uus nähtus nagu odavlennuettevõtjate esilekerkimine ja reisitööstuse kasv.
<P>
Nojah, mis võiksid siis minu arvates olla selle uue direktiivi olulised koostisosad? Esiteks direktiivi kohaldamisala määratlemine; ühesõnaga - milliseid reisipakette hõlmata? Teiseks: õigusliku vastutuse täpne määratlemine. Ja viimasena, kuid mitte vähem tähtsana, laiaulatuslik tarbijakaitse ettevõtja pankroti korral. Ainult siis, kui meil on kehtestatud nende olukordade jaoks vettpidavad eeskirjad, saab läbivaatamine edukas olla ja miljonitele ELi tarbijatele paremat kaitset pakkuda.
<SPEAKER ID="122" NAME="David Casa" AFFILIATION="PPE">
(MT) Tahaksin kasutada võimalust tervitada volinik Dallit siin tema esimesel istungjärgul parlamendis. Tõepoolest, nagu on juba täheldatud, toimus viimastel aastatel märkimisväärne reiside broneerimise vähenemine reisibüroode kaudu ja suurenes pakettreiside ostmine internetist. Mida tarbijad ei mõista, on see, et internetist ostetud reisipaketid pakuvad üksnes piiratud kaitset, mis on märksa väiksem kui reisibüroode pakutu. Teisest küljest on büroode pakutud pakettidel lisakulud, et tagada kooskõla kõnealuse direktiiviga, samal ajal ei ole internetist ostetud pakettide puhul selliseid kulutusi tehtud. Neil põhjustel arvan, et kõnealune direktiiv ei kaitse tarbijaid ja tekitab reisiettevõtjate vahel ebavõrdse olukorra. Selle vältimiseks, et see olukord jätkub, pöördun komisjoni poole taotlusega kindlustada võrdväärne kaitse kõigi pakettide puhul, olenemata sellest, kust need paketid on ostetud, et kaitsta tarbijate õigusi, mis minu teada on voliniku jaoks ülimalt olulised. Sellepärast tuleks direktiivi läbivaatamist silmas pidades tagada, et määratlused ja mõisted saaksid selgelt paika pandud ja ajakohastatud. See hõlmab niisuguseid mõisteid nagu tarbija, müüja ja korraldaja ning samuti - nagu juba eelnevalt öeldi - selliseid olulisi lepingulisi tingimusi nagu direktiivi kohaldamisala. Minu arvates peaks see olema üksnes reisikorraldaja, kes peaks täitma direktiivi tingimusi, olenemata sellest, kuidas pakett müüakse, kas otse või agentuuri kaudu. Korraldaja peaks olema üksus, mis enda nimel müüb või pakub müügiks vähemalt üht paketis sisalduvat teenust ning võimaldab mis tahes vahenditega muude paketis sisalduvate teenuste kättesaadavuse. Usun, et see on selge näide, kuidas volinik Dalli minu arvates lähematel aastatel töötama hakkab. Meil on siin selge tõend selle kohta, kuidas tarbijale antakse kõik õigused, mida ta väärib.
<SPEAKER ID="123" NAME="Olga Sehnalová" AFFILIATION="S&amp;D">
(CS) Austatud volinik, daamid ja härrad! Reisipakettide direktiivi läbivaatamine peab lähtuma mitmetest uutest probleemidest turismi valdkonnas, eriti seoses uute tehnoloogiate arenguga, mis on mõjutanud suhtlemis- ja teenuste müügi viise. Peamiselt puudutab see müüki internetis, mis muu hulgas on soodustanud odavlennufirmade arvu järsku suurenemist. Igal katsumusel on oma võimalused ja riskid. Võimalused hõlmavad suuremat paindlikkust ja juurdepääsu tarbijate teenindamisele, kuna võimalik risk puudutab tarbijakaitse ebapiisavat taset.
<P>
Mõni kuu tagasi esitas transpordi- ja turismikomisjon Euroopa Komisjonile küsimusi seoses terve rea odavlennuettevõtjate pankrottidega. Sel puhul olime tunnistajaiks olukorrale, milles leidsid endid olevat lennujaamades rahatuina kitsikusse jäänud reisijad, kes pidid üritama kojujõudmiseks mingeid muid võimalusi leida. See on ainult üks näide tarbijate ja lennureisijate ebapiisavast kaitsest. Komisjon peaks leidma lahenduse, mis tegeleks tõhusalt lähema tuleviku olukorraga, et aidata tarbijates tegevusala suhtes usaldust tekitada. Puhkuste hooaeg algab mõne kuu pärast ja kindlasti ei taha me jälle kogeda samasuguseid probleeme, nagu tekkisid lennuettevõtja SkyEurope kokkuvarisemisel eelmisel aastal.
<P>
Nõupidamised Euroopa Komisjoniga selle direktiivi üle on esile toonud ka muid probleeme. Nende ühisnimetajaks on vajadus tugevdada tarbijakaitset, tõstes eelkõige tarbijate teadlikkust teenuste tegelikest tingimustest ja hinnast.
<P>
Tahaksin lõpetada veel ühe märkusega, mis kehtib üldiselt Euroopa Komisjoniga mitmesugustel teemadel peetavate avalike arutelude kohta. Pean nende arutelude puhul oluliseks, et need rakendataks ELi liikmesriikide kõigis keeltes, kui tahame tõepoolest teada saada laia arvamuste spektrit selles küsimuses. Selles mõttes ongi ELi kodanikud need kliendid, kellel on õigus informatsioonile ja kelle jaoks me reisipakettide direktiivi läbi vaadata tahame.
<SPEAKER ID="124" NAME="Jacqueline Foster" AFFILIATION="ECR">
Lugupeetud juhataja! Tahaksin kommenteerida vaid tänaõhtuse suuliselt vastatava küsimuse kolmandat punkti lennuettevõtjate pankroti kohta.
<P>
Viimase siin majas koostatud resolutsiooniga nõuti tagatisfondi loomist, mida lennuettevõtja pankroti puhul kasutada hüvitise maksmiseks reisijatele. Sellist fondi peab siiski vältimatult rahastama tarbija, mis tähendab, et reisijad peaksid oma piletite eest veelgi rohkem maksma. Praegusel etapil on see ebavajalik samm ja võiks täiendada olemasolevate lennujaamamaksude, turvatasude ja muude maksude mahukat nimekirja, mida reisijad on niigi juba maksma sunnitud.
<P>
Lisaks peaks komisjon tagama, et riiklikud lennundusasutused ja lennundusvaldkonda reguleerivad asutused täidaksid olemasolevaid kohustusi, näiteks kontrolliksid korrapäraselt lennuettevõtjate rahalist olukorda ja kasutaksid oma õigust tühistada lennuettevõtjate tegevusload, enne kui ettevõtte likvideerimine ilmsiks tuleb. Me palume komisjonil nüüd jõuliselt järgida seda tegevusliini.
<P>
Lõpetuseks tahaksin kutsuda komisjoni üles otsima reisijate selles suhtes kaitsmiseks muid võimalusi, mille hulka kuuluks ka kohustuslik teabe pakkumine riskide, kindlustusvõimaluste ja muude kaitsemehhanismide kohta.
<SPEAKER ID="125" NAME="Jim Higgins" AFFILIATION="PPE">
Lugupeetud juhataja! Arvan, et kõik me plaksutasime, kui endine tarbijakaitsevolinik 29. augustil 2009 teatas, et kõnealune direktiiv on täielikult aegunud ega vasta enam kaasaja reisijate probleemidele ja nõudmistele.
<P>
Miks see on aegunud? Noh, põhjusi on siin täna õhtul juba loetletud, ent need väärivad ülekordamist. Omal ajal oli see hea direktiiv, aga praegu ei vasta enam kindlasti reisijate nüüdisaegsetele probleemidele.
<P>
See ei tähenda, et tarbijad peaksid ise oma puhkusepaketi koostama, mis on muutunud aga üha kasvavaks suundumuseks. See direktiiv ei hõlma tarbijaid, kelle asukoht on ühes riigis ja kes ostavad tarnijatelt, kelle asukoht on väljaspool Euroopa Liidu jurisdiktsiooni. See ei hõlma regulaarlennuliine, kuid üha rohkem inimesi koostab nüüd ise oma puhkusepaketid, kasutades ära fakti, et neil on hõlpus juurdepääs internetile.
<P>
Tõepoolest, mõne viimase aasta jooksul on kaitstud puhkuste arv langenud umbes 90%-lt umbes 60%-le. Teisisõnu, praegu kehtivad meetmed ei laiene interneti reisifirmadele, kes müüvad puhkusi välismaal eraldiseisvatest komponentidest koosnevate lendude ja hotellidega, nimetades ise seda dünaamiliseks paketiks.
<P>
Tunneme enda üle uhkust, sest me oleme teinud ELis mitmeid saavutusi, ning me kiidame ennast - ja õigusega - oma saavutuste eest, aga kui vaatate praegust olukorda seoses reisikaitsega, siis on Euroopa Liidul kõige vähem integreeritud reisiteenuste turg, võrreldes mis tahes muu nüüdisaegse kaubandusblokiga.
<P>
Valitseb ka tohutu segadus selles osas, kes võtab enda kanda vastutuse ja millal on tarbija kaitstud. Näiteks saab täiendavaid turvameetmeid kasutada isik, kes ostab krediitkaardiga, aga mitte siis, kui maksmine toimub näiteks mu oma kodumaal Iiri Vabariigis.
<P>
Ja kuna praegu on turul väga palju erinevaid tooteid, on lennuettevõtjate, reisikorraldajate, kruiisikorraldajate, agentuuride jne vahel tekkinud suur segadus, nii et uut õigusakti on hädasti tarvis.
<P>
See, mida me vajame, on ulatuslikult paremaks muudetud nüüdisaegne tehnoloogia, mille saame uue direktiivi rakendamisega, mis hõlmab kõik võimalikud juhtumid. Me vajame selgust, kindlust ja meil on vaja tarbijakaitset.
<SPEAKER ID="126" NAME="Jacek Olgierd Kurski" AFFILIATION="ECR">
(PL) Ma toetan reisipakettide direktiivi läbivaatamist. See direktiiv on 20 aastat vana ega peegelda enam tänapäeva tegelikkust.
<P>
Tänapäeval koostavad rohkem kui pooled tarbijad ise oma reisid, kasutades tihtipeale internetti ja odavlennuettevõtjate pakkumisi. Enne mind kõnelnud parlamendiliikmed on kõigest sellest juba rääkinud. Ükski neist ei juhtinud siiski tähelepanu asjaolule, et direktiivi kohaldamisala tuleb selgelt määratleda. Me ei saa lubada olukorda, kus me ei tea, mis täpselt selle direktiivi alla kuulub. Selline olukord pole hea ei tarbijatele ega ettevõtjatele.
<P>
Pealegi ma ei arva, et direktiivi kohaldamisala oleks tarvis laiendada, hõlmates üksikuid tooteid või eri tarnijatelt ostetud toodetest moodustatud pakette, kuna direktiivi nõuete laiendamine dünaamilistele pakettidele või ühendmüükidele võiks vältimatult tähendada, et tarbija peaks kallima pileti näol rohkem maksma. Ma ei kujuta näiteks ette, et kui osta lennupilet WIZZ Airilt ja pärast seda osta öömaja hotellis, olles klõpsanud linki WIZZ Hotels, siis moodustab see paketi, mis võiks vastata direktiivi nõuetele. Tarbija peab konkreetse reisi puhul teadma, kas ta on ELi õigusega kaitstud ja millises ulatuses on ta kaitstud. Kõik muu on vabaturu küsimus.
<P>
Oleks hea mõte tähistada direktiiviga hõlmatud reisid eraldi Euroopa logoga.
<SPEAKER ID="127" NAME="Hella Ranner" AFFILIATION="PPE">
(DE) Lugupeetud juhataja! Ma olen pärit Austriast, riigist, kus turism ja turismimajandus jätkuvalt väga tähtsat rolli mängivad. Peaaegu igaüks meist on ühel või teisel viisil turismivaldkonnaga seotud. Sellepärast on see küsimus meie riigi jaoks üsnagi tähtis ja mul on väga hea meel, et komisjon selle teemaga juba õigusloomeperioodi algusest saadik tegeleb - ning selle eest tahaksin ma volinikule tänu avaldada.
<P>
Juba ainult kvantitatiivses mõttes tähendavad reisimisvabadus ja reisivõimalused, et nende praegune tähtsus on märksa suurem kui võis olla kakskümmend või rohkem aastat tagasi. Interneti pakutavad võimalused on viinud ka täiesti teistsuguse reisikäitumise tekkimiseni. Seda olulisem ongi siis asjaolu, et kui meie kodanikud suudavad endale kriisi ajal korraliku puhkuse lubada, saaksid nad sellelt puhkuselt rahulolevana ka tagasi pöörduda. Kui neil peaks tekkima probleeme, siis peaksid nad vähemalt tagasi saama osa oma raske tööga teenitud rahast.
<P>
Muidugi on ahvatlev teha broneeringuid internetis; seda me teame ja see on ka odavam. Ühtki reisijat ei saa aga veenda, et kui ta broneerib hotellitoa reisikorraldaja kaudu, koheldakse teda täiesti erinevalt kellestki teisest, kes on broneerinud hotellitoa internetis, ning et eelkõige käsitletakse igasuguseid hüvitisnõudeid hoopis erinevalt.
<P>
Lõpetuseks veel üks väike probleem. Nähtavasti ei suuda keegi märgata erinevusi tagatises, mille alusel reisikorraldajat koheldakse hoopis teistmoodi kui lennuettevõtjat. Viimane on vastutav üksnes siis, kui ta süü on tõestatud. Kõik, kes on seda probleemi juba kogenud, teavad, et see on suur probleem, millega tegelemist saate tavaliselt kaaluda üksnes juhul, kui teil on väga hea seaduslik kaitse.
<P>
Sellepärast ma väga loodan, et komisjon esitab meile ettepaneku, milles võetakse arvesse neid probleeme ja eelkõige meie kodanikke, kellel on õigus muretule puhkusele - ja seda eriti praegusel ajal.
<SPEAKER ID="128" NAME="Georgios Papanikolaou" AFFILIATION="PPE">
(EL) Lugupeetud juhataja! On tõsi, et interneti laialdane kasutamine tänapäeval võimaldab tarbijatel muuta käitumisviise oma asjade planeerimisel ja seda isegi puhkuste osas. Teisisõnu, nad ei pea enam ostma valmispakette, nagu olime harjunud vanasti tegema, vaid neil on hõlpus interneti kaudu otsida ja valida, kuidas neile meeldib oma puhkus planeerida. Nüüd, mil sellesse kaasatakse mitu osalist, kerkib muidugi küsimus, kes vastutab juhul, kui teenusega tekib probleeme, ja kellelt tarbija viimaks hakkab hüvitist nõudma. Mu kolleegid on õigusega selle küsimuse tõstatanud ning meil on tarvis leida vastused ja ajakohastada direktiivi, mida oleme siiani kohaldanud.
<P>
See on oluliselt tähtis ka Kreeka jaoks, mis, nagu te teate, on turismimaa; ning mida selgemalt me määratleme, kes millisel juhul vastutab (kas Kreeka hotellindus, reisibüroo või muu asjaosaline), seda rohkem võime iga turismisektori ettevõtja peale loota.
<P>
Tahaksin lõpetada, öeldes, et Euroopa kodanike õiguslik kaitse on väga tähtis. Samal ajal, volinik, on meil kohustus teavitada kõiki, kes otsustavad puhata mõnes Euroopa riigis, õigustest, mis neil siiani on olnud, ja - mis veel olulisem - vajakajäämistest ning meie kavandatavatest parandustest. Kõik see on tähtis, kuid kodanikud peavad sellest teada saama, et oma õigusi kasutada.
<SPEAKER ID="130" NAME="Sylvana Rapti" AFFILIATION="S&amp;D">
(EL) Austatud juhataja! Peaaegu kõigest on juba räägitud. Tahaksin siiski keskenduda neljale punktile. See direktiiv on kakskümmend aastat vana. Naisterahva jaoks on kakskümmend suurepärane vanus. Direktiivi puhul tähendab see, et on tarvis iluravi.
<P>
Põhjuseks on neli meie ellu ilmunud uut asja. Esiteks internet. Nüüd, mil meil on internet, võime pikemalt järele mõtlemata otsustada puhkusele minna maailma kaugeimasse nurka. Aga kohale jõudes võime siiski avastada, et ehk oleksime pidanud järele mõtlema.
<P>
Teiseks küsimuseks on hinnad. Tarbijatel on nii kohustus kui ka õigus teada, kas hinnad, mille vahel nad pidid valima, on õiglased või toimus ebaaus konkurents.
<P>
Kolmandaks on oluline kvaliteet. Majutust, mida mõnes liikmesriigis võib pidada erakordselt heaks, võib teisest liikmesriigist pärit kodanik pidada keskpäraseks.
<P>
Lõpetuseks turvalisuse küsimus. Kuna inimesed teevad väga kõvasti tööd, et puhkuseks raha säästa, peame võimaldama neil end turvaliselt tunda. Just seda me uuelt direktiivilt tahamegi.
<SPEAKER ID="131" NAME="Seán Kelly" AFFILIATION="PPE">
Lugupeetud juhataja! Paljud kolleegid on rõhutanud selle direktiivi läbivaatamise vajalikkust ning mida varem, seda parem. Eelkõige on nad rääkinud selle väärtusest tarbija jaoks - ja see on täiesti õige -, kuid tarbija kasusaamine ei tähenda, et ettevõtjad peaksid kahju saama: see võib tuua kasu nii ettevõtjale kui ka tarbijale.
<P>
Eriti pean ma silmas fakti, et paari lähema aasta jooksul saavad Euroopa Liidus rohkem kui kaks miljonit inimest 60 aastat vanaks. See annab ettevõtjatele hea võimaluse välja selgitada, mismoodi neile inimestele meeldiks reisida, eriti kui nad tahavad reisida turvaliselt. Kui kõnealune direktiiv on kõikehõlmav ja pakub täielikku kaitset, siis on see ettevõtjate jaoks suurepärane võimalus hakata tegelema üle 60 aasta vanuste inimestega Euroopa Liidus, millest võiks neile suur kasu olla. Sellepärast arvangi, et samamoodi nagu kinnisvara osaajalise kasutamise direktiivi, võib ka reisipakettide direktiivi vaadelda mõlemapoolselt kasuliku olukorrana, millest võidavad nii tarbijad kui ka ettevõtjad.
<SPEAKER ID="132" NAME="Karin Kadenbach" AFFILIATION="S&amp;D">
(DE) Lugupeetud juhataja, austatud volinik! Olen suure pere ema ja õppinud paljude pikkade aastate jooksul uurima igasuguseid brošüüre. See on raske ülesanne, millega mõnikord ei tule toime isegi need, kes töötavad reisibüroodes. Sellepärast tahaksingi, et see uus direktiiv annaks mulle kui tarbijale tõelise valikuvabaduse. Valikuvabadus saab mul aga olla vaid siis, kui on võimalik samaväärsus, kui mul on kriteeriumid, mille põhjal eri pakkumisi omavahel võrrelda.
<P>
Minu jaoks on üks neist kriteeriumidest laste vanus. Ükskõik, millisest reisikorraldajast me räägime, kõigil on laste jaoks kindlaksmääratud hinnad. Mõnikord on need kahjulikud kuueaastastele, teinekord kümneaastastele, siis jälle kaheteistaastastele. Mõne korraldaja arvates pole esimene laps väärt sama palju kui teine, aga kolmandat ja neljandat pole olemaski. Tarbijate kaitseks on oluline - samuti nagu ka reisikorraldajate ja -vahendajate kaitseks - et ma tarbijana teaksin, mida ostan, et tunneksin end juba eelnevalt väga hästi informeerituna ja et mul oleksid võrdluskriteeriumid.
<SPEAKER ID="133" NAME="Catherine Stihler" AFFILIATION="S&amp;D">
Lugupeetud juhataja! Tahaksin lisada oma toetuse sellele, mida kolleegid rääkisid puuetega reisijate õigustest, mida Karin Kadenbach ütles laste kohta, mida kõneldi tuleohutusest hotellides ja eelkõige sprinklersüsteemidest kõigis ELi hotellides, ning vajadusest teha uus, tulevikus kasutuskõlblik ettepanek. Kes oleks osanud ette näha viimase 20 aasta jooksul toimunud muudatuse suurust? Tahaksin siiski tõstatada kaks konkreetset küsimust.
<P>
Oleme kuulnud krediitkaardiga maksmise tasust ning arutati ka varjatud tasude probleemi. Siiski kasutavad lennuettevõtjad ja reisifirmad oma huvides ära asjaolu, et kui inimesed maksavad broneeringute tegemisel krediitkaardiga, sest saavad selle kasutamisel rohkem kaitset, siis võetakse kahekordset krediitkaardi kasutamise tasu reisi iga suuna eest või maksustatakse kõigi reisijate arvu järgi broneeringus. Teil võib olla üks broneering, kuid te maksate oma krediitkaardi kasutamise eest neljakordselt, sest teie broneeringusse kuulub neli reisijat. Volinik, palun, kas saaksite selles osas vaadata, et inimesed oleksid kaitstud.
<P>
Viimasena räägin pankroti probleemist. Nägime Šotimaal Globespani üleminekut ning peame tagama, et inimesed saaksid hüvitist ja et keegi ei peaks kahju kannatama. Lõpuks on see ju paljude perede suurim väljaminek aasta jooksul ja nad ootavad, et me neid kaitseksime. Meil on tarvis rohkem ära teha, nii et aitäh teile, volinik.
<SPEAKER ID="134" NAME="Zigmantas Balčytis" AFFILIATION="S&amp;D">
(LT) Viimase kahe aastakümne jooksul on reisiturg väga hoogsalt edasi arenenud. Üha rohkem inimesi korraldab ise oma reisi, ostes teenuseid eri ettevõtjatelt ja teenusepakkujatelt. Siiski ei kohaldata praegu kehtiva direktiivi sätteid nende uute reisipakettide suhtes ja see tähendab, et meie kodanikud reisivad asjakohase kaitseta. Arvan, et direktiivi läbivaatamisel on tarvis täpsemalt määratleda selle kohaldamisala ning et me ei tohiks paindumatutel eeskirjadel lubada oma kodanikke asjakohase kaitseta jätta. Lisaks tuleb lahendada vastutuse küsimus juhul, kui lennuettevõtjad või reisiteenuse pakkujad lähevad pankrotti. Viimase kümne aasta jooksul on üle 70 lennuettevõtja pankrotti läinud ja reisijad hätta jätnud. Arvan sellepärast, et seda probleemi tuleb selgelt rõhutada, kui hakkame direktiivi sätteid läbi vaatama.
<SPEAKER ID="135" NAME="John Dalli">
komisjoni liige. - Lugupeetud juhataja! Kuulasin austatud parlamendiliikmete arvamusi väga suure huviga. Paljud teist toetasid komisjoni võetud suunda. Teised tõid esile ja rõhutasid paljusid punkte, mida oleme nüüd arvesse võtnud tagamaks, et kõiki neid kaalutaks nõupidamistel ja aruteludes, mida hakkame selle direktiivi läbivaatamise käigus pidama. Tahaksin teile kinnitada, et komisjon võtab neid probleeme väga tõsiselt ja on otsustanud leida edasiliikumiseks parimad lahendused.
<P>
Praegu käib meil konsulteerimisprotsess. Analüüsime tagasisidet, mille saime hiljutiselt avalikult arutelult internetis. Tarbijad, ettevõtjad, organisatsioonid ja liikmesriigid aitasid kõik sellele kaasa. Lisaks võin teile teatada, et komisjon korraldab sidusrühmadele 22. aprillil 2010 seminari. Sellel seminaril keskendutakse reisipakettide direktiivi läbivaatamise võimalikule poliitikale, sealhulgas kõigile probleemidele, mida nimetati tänasel arutelul. Pean rõhutama, et praegu on siiski alles liiga vara otsustada, kuidas edasi minna. Tähtis on arvesse võtta ka mõju hindamise menetlust. Olen siiski täis otsusekindlust, et kogu tegevus tuleks suunata ELi kodanike kõrgetasemelise kaitse tagamiseks.
<P>
Enne kui lõpetan, tahaksin kõiki kohalviibijaid veel kord tänada meie arutelusse antud osa eest. Tänan teid väga.
<SPEAKER ID="136" NAME="Juhataja">
Arutelu on lõppenud.
