<CHAPTER ID="009">
Euroopa Parlamenti lepituskomitees esindava delegatsiooni juhi sõnavõtt uuendtoidu kohta (arutelu)
<SPEAKER ID="480" NAME="Juhataja">
Järgmine päevakorrapunkt on Euroopa Parlamenti lepituskomitees esindava delegatsiooni juhi sõnavõtt uuendtoidu kohta.
<P>
Lepitusmenetlus seoses määruse (EÜ) nr 1331/2008 muutmise ning uuendtoitu käsitleva määruse (EÜ) nr 258/97 ja komisjoni määruse (EÜ) nr 1852/2001 kehtetuks tunnistamisega.
<SPEAKER ID="481" NAME="Gianni Pittella" LANGUAGE="IT">
Lugupeetud juhataja, austatud volinik, head kolleegid! Me oleme pettunud, et uuendtoidu määrust puudutavat kokkulepet pole suudetud saavutada, mistõttu pole olnud võimalik tagada tarbijatele piisavat teavet meie toidu kohta ega kloonitud loomadest saadavate toiduainete selget ja ranget reguleerimist Euroopas.
<P>
See, mida ütlesin, pole mõeldud vastuolulisena: see pole parlamendi süü. Kui me pole suutnud reguleerida kloonimist, mis on nende läbirääkimiste üks olulisimaid küsimusi, siis on see tingitud sellest, et valitsused pole üles näidanud piisavat tahet. Ent - ma adresseerin selle märkuse valitsustele ja komisjonile - toiduohutus ning teave meie toidulauale jõudvate toodete kohta on Euroopa Liidu üldpõhimõtted. Kõik ütlevad seda, mistõttu tuleb meil ka vastavalt tegutseda. Muidu muutub see loosungiks, millesse tarbijad ei usu.
<P>
Kui selliseid küsimusi arutatakse, siis parlament ei ole valmis teisele poole vaatama ja rahulduma selliste üldiste kinnitustega, mida nõukogu läbirääkimiste käigus esitas. Nii tundliku ja tõsise teema puhul nagu toiduohutus ei piisa vaid näole puudri lisamisest selleks, et tarbijatele kena välja paista. Parlament nõudis tõsiseltvõetavat lahendust: kõigi kloonitud loomadest ja nende järglastest pärinevate toiduainete märgistamist. See oleks tõepoolest olnud samm õiges suunas.
<P>
Ma sooviksin teha veel ühe üldisemat laadi märkuse: valitsused jätkuvalt arvavad, et kõik otsused on ennekõike nende teha. Neile pole veel selgeks saanud, et on olemas veel üks institutsioon - Euroopa Parlament -, kes kaasotsustab. Meid valivad otsevalimiste teel kodanikud ning meil on kindel soov oma õigused maksma panna. Ma kutsun valitsusi üles hoolikalt lugema Lissaboni lepingut, sest ma olen kindel, et nad pole kõigile selle osadele tähelepanu pööranud.
<P>
Ma sooviksin esile tõsta komisjoni ja volinik Dallit, kelle tegutsemine läbirääkimiste vältel oli imetlusväärne, ehkki komisjon ei selgitanud oma rolli seisukohtade sobitamisel. Volinik, ma palun teil esitada ettepanek kloonimise kohta esimesel võimalusel, et seda sektorit lõpuks tõhusalt reguleerida. See on see, mida Euroopa rahvas ning samuti parlament nõuab.
<P>
Ühtlasi sooviksin ma tunnustada eesistujariiki Ungarit, kes päris selle terava probleemi alles menetluse lõppjärgus, kuid tegi kõik endast oleneva kaotatud aja tasategemiseks. Ma tänan kõiki eesistujariigi Ungari esindajaid selle eest! Ma tean, et nad ei ole ära teeninud ühtki etteheidet, mis on tingitud pigem patiseisust nõukogus liikmesriikide erinevate seisukohtade vahel.
<P>
Lõpetuseks sooviksin ma tänada raportööri, kes oli suurepärane: äärmiselt kirglik, entusiastlik ja pädev. Ta täitis seda toimikut tunnustamist vääriva armastusega ning minu arvates me kõik võlgneme talle suure tänuavalduse, nagu ka kogu parlamendi delegatsioonile, kõigile kolleegidele, keskkonna-, rahvatervise- ja toiduohutuse komisjonile ning kõigile teistele.
<P>
Me kõik tegime eesmärgi saavutamise nimel tööd nii päeval kui ka öösel. Meid ei saatnud edu, kuid küsimused on tõstatatud ja ma olen kindel, et kui volinik Dalli oma sõna peab, siis me leiame kloonimise ja uuendtoidu heaks reguleerimiseks taas mooduse.
<SPEAKER ID="482" NAME="Juhataja">
Tänan teid, härra Pittella, muu hulgas entusiasmi eest, millega te oma seisukohti esitasite.
<P>
Ma annan nüüd nõukogu nimel vastamiseks sõna Enikő Győrile, ehkki ma sain aru, et teil on hääl ära, mistõttu räägib teie asemel esindaja.
<P>
Ma kutsun teid rääkima nõukogu nimel.
<SPEAKER ID="483" NAME="Enikő Győri">
nõukogu eesistuja. - (HU) Austatud juhataja, lugupeetud volinik, kallid kolleegid! Tänane arutelu annab mulle hea võimaluse tutvustada eesistujariigi tähelepanekuid seoses hiljuti aset leidnud lepitusmenetlusega uuendtoidu määruse ettepaneku küsimuses. Ühtlasi on see eesistujariigi jaoks suurepärane võimalus kuulda parlamendi arvamust selles olulises küsimuses.
<P>
Meie Euroopa institutsioonid on saanud suure kollektiivse kaotuse osaliseks. Meil jääb üle vaid õppida sellest kogemusest põhjalikult, lähtudes professionaalsuse kriteeriumidest. Just selles vaimus ma pöördungi täna teie poole. Ma pole tulnud siia mitte ainult rääkima, vaid ka teid kuulama.
<P>
Ma sooviksin alustuseks rõhutada, et eesistujariigil on siiralt kahju sellest, et teie institutsioon ja meie oma - nõukogu - ei suutnud saavutada kokkulepet. Seda enam, et nii eesistujariik kui ka nõukogu pidasid seda ettepanekut väga tähtsaks. See oli enneolematu võimalus ajakohastada Euroopa Liidu määrustikku valdkonnas, mis otseselt puudutab meist igaüht - toidu valdkonnas. Euroopa Liidul oli hea võimalus näidata, kuidas ta aitab Euroopa kodanike elu paremaks muutmisele otseselt kaasa. Kavandatud määrus oleks olnud eriti hea moodus lahendada vaidlusi tekitanud küsimused kloonitud loomadest pärinevate toiduainete kohta 1997. aasta määruse sätteid rangemaks muutes. 1997. aasta määrus sätestab, et selliseid toiduaineid võib turustada üksnes pärast vastava loa saamist. Seevastu hiljutise lepitusmenetluse tulemusena jõuti selgele, ehkki ajutisele kokkuleppele. Kõik pooled olid üksmeelel selles, et kloonitud loomadest pärinevate toiduainete turustamine tuleks täielikult keelustada. Enamgi veel, see keeld oleks jõustunud vahetult pärast määruse jõustumist. Kui lepitusmenetlus oleks lõppenud edukalt, võiksime praegu kõik üheskoos tunda rõõmu kloonitud loomadest pärinevate toiduainete turustamise peatse keelu üle. See keeld oleks jõustunud juba selle kuu lõpus. Kahjuks nii ei läinud. Ebaõnnestunud läbirääkimiste valguses kipume ikka üksteist süüdistama. Samal ajal on meie ühine huvi ja kohus sellele soovile mitte järele anda ning otsida koos lahendust. Kuigi lepitusmenetlus on lõppenud, pole Euroopa tarbijate vajadused ja ootused raasugi muutunud ning seetõttu on mul heameel märkida, et meil on teine võimalus edu saavutada. Meie ülesanne on taaskäivitada see protsess võimalikult kiiresti ja efektiivselt. Me peame tegema kõik endast oleneva eelkõige selleks, et kõik meie tänaseks läbirääkimiste käigus saavutatud kokkulepped ei läheks kaduma.
<P>
Kolmandal lugemisel me jõudsime põhimõtteliselt kokkuleppele kloonitud loomadest pärinevate toiduainete koheses keelustamises. Me ei tohi lasta sel põhimõttelisel kokkuleppel kaotsi minna. Samal moel tuleb meil kaitsta tehniliselt toodetud nanomaterjalide küsimuses ning kolmandatest riikidest pärineva traditsioonilise toidu ja teistes sellistes olulistes küsimustes saavutatud suurt edasiminekut. Ma usun, et see, mida me sööme, on meile kõigile oluline ning toit, mis meie lastel ja lastelastel kasvada võimaldab, on veelgi olulisem. Ma soovin siinjuures tänada volinikku ja tema organisatsiooni üksusi viimasel paaril kuul tehtud raske töö eest. Ühtlasi väljendan ma heameelt selle üle, et komisjon, nagu ta meile mitteametlikult on teatanud, töötab uue ettepaneku koostamise kallal kiirendatult, üritades uues ettepanekus võimalikult suures mahus säilitada hiljutistel läbirääkimistel saavutatud tinglikku kokkulepet. Eesistujariik tagab oma toetuse nii komisjonile kui ka parlamendile ja loodab, et võimalus see uus ettepanek vastu võtta tekib võimalikult ruttu.
<P>
Lugupeetud juhataja, austatud kolleegid! Me teame, et komisjonil pole palju manööverdamisruumi. Lõpuks on see nõukogu ja parlamendi kui kaasseadusandjate ühine ülesanne leida lahendus, mis rahuldaks Euroopa kodanike vajadusi ja ootusi. Kõige selle taustal ootan ma tõeliselt suure huviga teie arvamusi.
