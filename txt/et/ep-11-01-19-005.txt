<CHAPTER ID="005">
Eesistujariigi Ungari tegevuskava (arutelu)
<SPEAKER ID="044" NAME="President">
Järgmine päevakorrapunkt on nõukogu ja komisjoni avaldused nõukogu eesistujariigi Ungari tegevuskava kohta.
<P>
Eesistujariik on rotatsiooni korras vahetunud. Ungari on eesistujariigiks esimest korda ja see on Euroopa Liidus alati tähelepanuväärne sündmus. Belgia eesistumisperioodil arendasime uusi viise koostöö tegemiseks eesistujariigi ja nõukoguga, korraldades kohtumisi halduslikul, komisjoni, ministrite ja presidentide tasandil, teisisõnu nõukogu eesistuja ja Euroopa Parlamendi presidendi vahel. Me oleme peaminister Orbániga juba kokku leppinud, et jätkame sellises vormis koostööd ka Ungari eesistumisperioodil. Täna arutame eesistujariigi Ungari tegevuskava. Mul on hea meel võtta Euroopa Parlamendis vastu peaminister Viktor Orbánit. Oleme rõõmsad, et meil on võimalik põhjalikult arutada paljusid järgmise kuue kuuga seonduvaid küsimusi ja meie koostööd.
<SPEAKER ID="045" NAME="Viktor Orbán">
nõukogu eesistuja. - (HU) Austatud president, lugupeetud parlamendiliikmed! Mul on suur rõõm, et meie kohalolek on põhjustanud sellist elevust Euroopa... (Istungi juhataja võtab sõna.)
<SPEAKER ID="046" NAME="President">
Kallid kolleegid! Mõistame, et see on meeleavaldus ja et te olete oma arvamust väljendanud, kuid palun lõpetage see nüüd. Me peame oma arutelu jätkama.
<SPEAKER ID="047" NAME="Viktor Orbán">
nõukogu eesistuja. - (HU) Austatud president! Mul on hea meel näha, et Euroopa Parlamendi istungid ei ole vähem elavad ja värvikad kui Ungari parlamendi istungid. See tekitab üsna koduse tunde.
<P>
Tänan teid kutse eest ja tervitan suure lugupidamisega Euroopa Parlamendi liikmeid, komisjoni presidenti Barrosot, samuti Euroopa Parlamendi presidenti - minu vana head sõpra.
<P>
Austatud saalisviibijad! Kõigepealt tahan öelda, et mul on suur au kõnelda täna teie ees kui ametis olev nõukogu eesistuja. Teie jaoks on see iga kuue kuu tagant korduv rutiin. Iga kuue kuu järel seisab teie ees peaminister, kes tutvustab eesistujariigi tegevuskava. Meie, see tähendab Ungari jaoks on see hoopis olulisem sündmus kui kuuekuuline rutiin. Asjaolu, et me saame siin täna seista, on meie jaoks ajaloolise õigluse ilming. Tahan teile meelde tuletada, et pärast Teist maailmasõda langes kõige rohkem inimesi ja valati kõige rohkem verd vabaduse ja demokraatia eest just Ungaris - nii 1956. aasta revolutsiooni ajal kui ka sellele järgnenud kättemaksuaktsioonides. Meie andsime esimestena vastulöögi kommunistlikule korrale, tõstsime relvad Nõukogude impeeriumi vastu ja tõestasime kogu maailmale, et kommunistlik doktriin ei ole kahjutu ideoloogia, vaid suur oht lääne ühiskonnale. Meie kangutasime lahti esimese tellise kommunismimüüris ja selle prao kaudu levis põud üle kogu kommunistliku süsteemi.
<P>
Lugupeetud parlamendiliikmed, sel põhjusel arvan ma, et Ungari rahvas võib väita, et on aidanud suuresti kaasa Euroopa taasühinemisele. Sellepärast on ungarlaste jaoks tegemist teatava ajaloolise õiglusega, et Ungari peaminister saab täna siin nõukogu eesistujana sõna võtta. Tahan teile kinnitada, et me käime 1956. aasta revolutsionääride jälgedes ning tahame nende ideaalide ja usu kaudu teenida Euroopa ühtsuse eesmärki.
<P>
Austatud parlamendisaadikud! Kesk-Euroopa, sealhulgas Ungari, on alati olnud huvitatud ühtsest Euroopast ja on seda ka praegu. Kuid Euroopa ühtsuse loomine ja hoidmine nõuab ka tugevust. Kakskümmend aastat tagasi leidis Euroopa jõu, et ületada lahkarvamused ja saavutada ühtsus. Mõisteti, et tegemist oli ajaloolise hetkega, millest tuli Euroopa taasühendamiseks kinni haarata. Seda tugevust kajastab Ungari eesistumise juhtlause: "Tugev Euroopa”.
<P>
Lugupeetud saalisviibijad, me seisame praegu silmitsi probleemidega, mis sarnanevad oma mõõtmetelt 20 aasta tagustega, ja seepärast ei ole ehk liialdus rõhutada, et Euroopa Liidu ees on viimase 20 aasta raskeim periood. Me peame praegu üle elama globaalse kriisi tormid ning leidma Euroopa koha üleilmses majanduses, kus toimuvad suured muutused ja ümberkorraldused. Olen seisukohal, et endale kindlaks jäämiseks peab Euroopa püsima ühtsena ja isegi nüüd on ühtsuse tagamiseks vaja tugevust. Olen veendunud, et kõik Euroopa Liidu liikmesriigid, sealhulgas minu kodumaa, on tugevad ja edukad üksnes siis, kui Euroopa Liit ise on tugev. Kui liit on tugev, suudab ta reageerida ülesannetele, mida seab meie ette üleilmne konkurents, samuti demograafia, keskkonna, kliima ja julgeolekuga seotud kitsaskohtadele. Ainus küsimus on, kust Euroopa sellise tugevuse ammutab. Sellele küsimusele saab vastata, kui me esitame endale ühe teise küsimuse: mis Euroopat praegu nõrgestab? Mis takistab tänapäeval meie ühiskonna konkurentsivõime arengut? Teised maailmajaod meid nähtavasti ei ohusta ja väline ideoloogia samuti mitte. Otse vastupidi - meie tegelik probleem on üsna praktiline. Selle iseloomustamiseks on olemas väga lühike ja lihtne sõna: võlg. Euroopa tugevust kahjustab ja hävitab praegu hiiglaslik võlasumma. Kriisijärgse maailma uues konkurentsiolukorras saab võlast lääne, sealhulgas Euroopa jaoks suurim takistus ja oht.
<P>
Austatud kuulajad, eesistujariik Ungari on veendunud, et võla vastu saab võidelda ainult ühel moel, nimelt tööga. Meie, ungarlased, oleme sellest liigagi teadlikud, sest Ungari majanduse tõbede põhjuseks on just asjaolu, et meil on Euroopas ja kogu Euroopa Liidus madalaim tööhõive määr. Mul on piinlik seda isegi välja öelda, kuid see on kõigest 55%. Kui ei ole aga tööd ega töökohti, siis pole ka raha. Sellest omakorda saavad alguse võlad ja laenud. Niisiis, kallid kolleegid, meie tõeline tulevikuvara on tööd väärtustav Euroopa mõtteviis. Just tööd oluliseks pidav Euroopa mõtteviis on taganud meie ühiskonna edu. Meil on euroopalikud käitumisviisid, mille üks tugisambaid on sajandeid olnud usaldusväärse majandamise põhimõte, mis tähendab, et me ei tohi kulutada rohkem, kui oleme suutelised tootma. Veel üks Euroopa põhiväärtusi on see, et me ei tohi võlgu oma lastele ja lastelastele edasi pärandada. Minu veendumuse kohaselt hõlmab töö austamine põhimõtet ja mõtteviisi, et meil on võimalik midagi saavutada üksnes siis, kui me selle nimel esmalt tööd teeme. Kui kõik, mille kättesaamiseks oleks varem tulnud aastaid tööd teha, on võimalik kätte saada vaeva nägemata, seaks see töötamise mõtte kahtluse alla, kusjuures selleks mõtteks saab üha sagedamini meie aina koguneva võla tagasimaksmine, ning muudaks meie suhtumist töösse. See on meid kõiki tabanud kriis.
<P>
Austatud saalisviibijad, kõik on nõus, et diagnoosiks on võlg. Meie, omavahel väitlevate Euroopa poliitikute jaoks on see nagu haigus. Kõik on diagnoosiga nõus, kuid ravi üle toimuvad ulatuslikud vaidlused. Haigus on aga raske ja aega on vähe. Seepärast olen arvamusel, et meil ei ole palju aega arutleda, eelkõige arutleda selle üle, kas me peaksime automaatselt tagasi lükkama mingid ravivõimalused, mis näivad ebaharilikud või mis on uued, üksnes sel põhjusel, et need on ebaharilikud või uued. Meie riikide valitsustel ja parlamentidel on võlakriisist pääsemiseks vaja julgust ja avatud mõteviisi. Leian siiski, et just seda Euroopa kodanikud meilt ootavadki. Nad ootavad töökohti, majanduskasvu ja julgeolekut ning seepärast, lugupeetud parlamendiliikmed, on Ungari eesistumisperioodil tähelepanu all majandusküsimused ning eesistujariigi Ungari kõige suuremaks prioriteediks on just majandus- ja võlakriisiga seotud küsimused. Prioriteetsete valdkondade punkthaaval loetelu leiate ka sellest väikesest raamatust.
<P>
Eesistujariik Ungari usub, et ülemkogu seatud suund, see tähendab kriisiohjamise suund on õige tee, kuid tuleb teha veel pingutusi, mistõttu me oleme veendunud, et aluslepingut on vaja muuta ja tuleb luua õiguslik alus praegusele ajutisele kriisiohjemehhanismile, mille asemele astub 2013. aastal alaline stabiilsusmehhanism. Eesistujariik Ungari teeb selleks kõik endast sõltuva. Peale selle on eesistujariigi Ungari tähelepanu keskmes majanduspoliitika koordineerimise tugevdamine, majanduskasvu hõlbustamine ja jätkusuutliku majanduskasvu edendamine eesmärgiga luua uusi töökohti. See on meie eesistumisperioodi eriline siht ja siin loodan ka teie koostööle, et võtta vastu kuus õigusakti, mille eesmärk on hõlbustada selle sihi, s.t majanduspoliitika koordineerimise saavutamist. Sellega seoses paluksin teie pühendunud koostööd. Ungari on eesistujariik, kes suhtub Euroopa Parlamenti sõbralikult, ja seepärast palun teil teha kõik selleks, et tagada koostöös meiega kõnealuse kuue õigusakti võimalikult peatne vastuvõtmine.
<P>
Eesistujariik Ungari on veendunud, et liikmesriikide struktuurireformid tuleb läbi viia järjekindlamal moel ja et neid tuleb varasemast rohkem kooskõlastada. Euroopa poolaasta on alanud ja see on uus kõigi jaoks; uus mitte ainult ungarlaste, vaid ka teie jaoks, sest tegemist on Euroopa Liidu täiesti uue programmiga. Poolaasta algas komisjoni iga-aastase makromajandusliku kasvu aruandega ning ma tahan tänada president Barrosot selle suurepärase dokumendi eest, mis sobib esimese sammu tegemiseks. Selles on esitatud suunised ja teemad, mis võetakse meie eesistumisperioodil nõukogu eri koosseisudes peetavate arutelude aluseks.
<P>
Lugupeetud parlamendiliikmed! Kui on kavas teha ettepanek Euroopa ühise majanduspoliitika kohta, siis on loomulikult vaja, et riigid oleksid usaldusväärsed. Ma tahan teile teatada heast väljavaatest, et minu kodumaal, kes on tema vastu algatatud ülemäärase eelarvepuudujäägi menetluse tõttu pikka aega olnud Euroopa Liidu häbipostis, on nüüd reaalne võimalus sellest olukorrast välja tulla. Ungari eelarvepuudujääk jääb 2011. aastal alla 3% ja Ungari on üks kahest ELi liikmesriigist, kelle riigivõlg 2011. aastal väheneb. See on meie eesistumisperioodi tegevuskava usaldusväärsuse seisukohalt väga tähtis.
<P>
Austatud parlamendiliikmed, eesistujariigi Ungari jaoks on eriti oluline ühtse turu tugevdamine. Usume, et ühtse turu tugevdamine on üks võimalik majanduskasvu allikas. Meie kavatsus on kaotada olemasolevad tõkked, rakendada vähesemat reguleerimist ja hõlmata ühtse turuga sellised uued valdkonnad nagu digitaliseerimine. Me toetame soodsa ettevõtluskeskkonna loomist väikeste ja keskmise suurusega ettevõtete jaoks.
<P>
Ungari eesistumisperioodi peamiste teemade hulgas on energiapoliitika ja innovatsioon, mida me arutame 4. veebruaril toimuval ühisel tippkohtumisel. Tahan teile teatada, et Ungari arvates on Euroopa Liidu jaoks väga oluline kaotada kõik olemasolevad õiguslikud tõkked energiapoliitika valdkonnas ja luua puuduvad infrastruktuuriühendused, et panna alus tõelisele ja koostalitlusvõimelisele Euroopa energiaturule. Ungari eesistumisperioodi veel üks sama tähtis eesmärk on tagada, et Euroopal oleksid energiavaldkonnas mitmekesised tarnekanalid. Euroopa energiapoliitika on läbimurde lävel. Liikmesriigid on kokkulepped allkirjastanud - järgmisel nädalal kirjutame koos Slovakkia peaministriga alla Slovakkia ja Ungari kokkuleppele. Need teevad võimalikuks esimese põhja-lõunasuunalise maagaasi-jaotusvõrgu toimima hakkamise ning sellega luuakse täielik võrkudevaheline ühendus, nii et see võrk ulatuks Läänemerest Aadria mereni ja läbi Rumeenia Musta mereni. Et viimased 40 aastat oleme mõelnud ida-lääne suunal, on põhja-lõuna mõõde olnud puudu ja just sellega seoses pean ma sõlmitavaid lepinguid murdelisteks.
<P>
Head saalisviibijad! Romade strateegia on Ungari eesistumisperioodi prioriteet, sest tark Euroopa ei ole mõeldav ilma südameta. Euroopal saab olla süda üksnes siis, kui ta loob võimalusi kõige ebasoodsamas olukorras olevate ühiskonnarühmade sotsiaalseks kaasamiseks. Praegu ei ole õige aeg romade strateegiat arutada ja seepärast tahan ma küsimusega seotud riigi juhina üksnes märkida, et me kõik mängime tulega. Kui meil ei õnnestu romade strateegiat Euroopa tasandil kehtestada, valivad juba paikseks jäänud ja teatud määral ka lõimunud roma kogukonnad Euroopas taas rändrahva eluviisi ning probleem levib riikidest, mida see praegu puudutab, ka mujale. See õigustab Euroopa strateegia kasutamist lahendusena romade küsimusele, mis muidu kuuluks liikmesriikide pädevusse, ja ma oleksin isiklikult väga uhke, kui meil õnnestuks juunis lõppeva Ungari eesistumisperioodi jooksul võtta koos vastu ühine Euroopa romade strateegia.
<P>
Austatud parlamendiliikmed, ma pean peatuma ka laienemise teemal, kuigi ka mina olen teadlik, et mõistetavalt valitseb praegu Euroopa laienemise ees hirm. Me suudame vaevu oma siseprobleemidega toime tulla ja sellises olukorras on üha uute laienemisideedega esinemine väga riskantne. Sellest olenemata oleks eesistujariigil Ungaril hea meel näha taastumas optimistlikumat suhtumist Euroopa laienemisse. Meil oleks rõõm, kui Euroopa Liit leiaks, et meil on mõni asi lõpetamata, sest mitte kõik Euroopa rahvad, kes võiksid olla Euroopa Ühendusse lõimitud, ei kuulu praegu Euroopa Liitu. Peale selle pean mina isiklikult ebaõiglaseks, et näiteks selline riik nagu Horvaatia, kes on viimastel aastatel näidanud paremaid tulemusi kui ELi liikmesriik Ungari, on endiselt ukse taha jäetud ja et tal ei lubata liikmesriikide ringiga liituda. Eesistujariik Ungari tahaks seepärast viia Horvaatia ühinemisläbirääkimised lõpule kuni lepingu allkirjastamiseni.
<P>
Ma tean, et Schengeni ala laiendamine on vastuoluline küsimus. Jutt on Rumeeniast ja Bulgaariast, kuid piirkonda hästi tundva ja sellega piirnevas riigis elava inimesena tean ma kindlalt, et need riigid on valmis. Ja kuigi ma tean, et eesistujariik Ungari peab arvestama aruteludega, astun ma isiklikult alati Bulgaaria ja Rumeenia kaitseks välja, see tähendab, et toetan alati nende viivitamatut liitumist Schengeni alaga. See peab toimuma nii kiiresti kui võimalik.
<P>
Austatud saalisviibijad! Eesistujariigi Ungari tegevuskava hõlmab ka Doonau piirkonna strateegiat, samuti veendumust, et Euroopa Liit peab ka edaspidi täitma juhtrolli üleilmses võitluses kliimamuutuste vastu, ning sel põhjusel oleks meil hea meel, kui 2010. aasta detsembris toimunud Cancúni tippkohtumise tulemused jõuaksid rakendamise etappi ja meil oleks võimalik jätkata läbirääkimistega, et võtta õiguslikult siduvad otsused vastu 2011. aasta lõpuks.
<P>
Kallid kolleegid! Kuna minu sõnavõtt hakkab venima ebaviisakalt pikaks, märgin üksnes lühidalt, et Ungari eesistumisperioodil arutatavate teemade hulka kuulub ka perepoliitika ja demograafilise olukorra käsitlemine, ning mul oleks hea meel, kui Ungari saaks institutsioonidevahelisi vaidlusi põhjustamata aidata välja kujundada Euroopa Liidu selget ja kindlat seisukohta usuvabaduse küsimuses ja kristlaste tagakiusamise vastu võetavate meetmete küsimuses, sest see on järgmise kuue kuu jooksul oluline.
<P>
Austatud kuulajad, lõpetuseks tahan mainida oma teadlikkust sellest, et kõik siin saalis istungit pidavad ja kõnelevad inimesed on poliitikud. Meil kõigil on oma arvamused, oma põhimõtted, oma sõbrad ja samuti oma huvid. Seda tunnistades tahaksin teilt lugupidamisega paluda, et olenemata sellest, milline on teie arvamus Ungari sisepoliitikast, ei seostaks te oma kriitilist suhtumist ja Ungari sisepoliitikaga seotud meetmeid Ungari tööga Euroopa Liidu eesistujariigina järgmise kuue kuu jooksul. Kuid te neid seostate, olen ma loomulikult valmis võitluseks, kuid sellisel juhul ei oleks see Ungari kaotus, vaid eeskätt kogu Euroopa Liidu kaotus. Euroopa Liidu ja selle ees seisvate raskete ülesannete täitmise nimel palun ma teil seepärast võimaluse korral seda vahet teha. Ka viimase arutelu käigus õnnestus Ungaril taastada mõistuse hääl ja ratsionaalne tegutsemine, kui ma nõustusin president Barrosoga, et me kiidame heaks palju kriitikat pälvinud meediaseaduse uurimise ELi poolt, vahetame mõtteid selle järelduste üle ja kui suudetakse leida ja tõendada vigu, oleme loomulikult valmis seadust muutma. Meie jaoks ei ole need maineküsimused ja need ei ole seotud oma jõu näitamise või edevuse toitmisega. Kõrvalmärkusena tahan öelda, et kui keegi soovib võidelda ajakirjandusvabaduse eest Euroopas, võib ta alati loota Ungari valitsusele, kes on pidanud omajagu kommunismivastaseid lahinguid.
<P>
Auväärsed parlamendiliikmed, me teame, et Euroopal seisavad ees väga rasked kuus kuud, kuid ma olen optimistlik ja usun, et Euroopa on oma ülesannete kõrgusel. Pärast Teist maailmasõda õnnestus seada sisse Euroopa rahvaste koostöö keset vihkamist ja varemeid. 1989. ja 1990. aastal saavutati Euroopa taasühinemine ja seega on mul alust eeldada, et praegu meie ees olevale sarnasele ajaloolisele katsumusele suudetakse samuti vastu panna. See tähendab, et nii Ungari eesistumisperioodil kui ka pärast seda on meil vaja enamat kui innukas juhtimine. Me peame nägema kaugemale oma laudadele kuhjuvatest toimikutest ja suunama pilgu kaugemale küsimustest, mida on võimalik lahendada kuue kuu või ühe-kahe aasta jooksul. Eesistujariik Ungari on veendunud, et kogukonda ühendavad vaid ühised eesmärgid ja väärtused. Ühised eesmärgid saavad põhineda vaid ühistel väärtustel. Eesistujariik Ungari teeb oma igapäevast tööd selle suure ja kaugeleulatuva Euroopa eesmärgi vaimus, näitab üles austust kõigi vastu ja suhtub meie üritusse suure lugupidamisega. Tänan tähelepanu eest!
<SPEAKER ID="048" NAME="President">
Austatud peaminister, tänan teid sõnavõtu ja eesistujariigi Ungari tegevuskava tutvustamise eest.
<SPEAKER ID="049" NAME="José Manuel Barroso">
komisjoni president. - Austatud president! 2011. aasta algus on Ungari jaoks ajalooline aeg, sest riigist saab esimest korda Euroopa Liidu Nõukogu eesistuja, kuid ühtlasi on see otsustav aeg kogu Euroopa Liidu jaoks. Ungari eesistumisperiood satub ajale, mis nõuab erilist vastutustunnet seoses Euroopa ees seisvate ülesannetega.
<P>
On eriti asjakohane, et Ungari on valinud oma eesistumise tunnuslauseks "Tugev Euroopa”. Euroopa on kõige tugevam ja tõhusam siis, kui me oleme ühtsed, tegutseme kooskõlastatult ühes tugevate institutsioonidega, näitame üles ühist otsusekindlust võtta kurss läbi nende tormiste vete ja näitame, et koos töötades suudame leida lahendusi kõige pakilisematele probleemidele.
<P>
Seda on oluline meeles pidada, sest oht ei ole veel möödas. Tagasiminekut ega endiste tavade juurde naasmist olla ei või. Me peame viima oma reformid läbi viivitamata ja töötama välja uudse poliitika, mida on vaja, et Euroopa 2020. aasta kujutluspildist saaks tegelikkus. Seepärast ootan ma huviga koostööd peaminister Orbániga ja eesistujariigi Ungariga, et see partnerlus oleks edukas. Lubage mul öelda peaminister Orbánile siin ja praegu, et ta võib selles küsimuses loota komisjoni täielikule toetusele.
<P>
Samal ajal loodab komisjon väga, et ta võib loota eesistujariigi Ungari toetusele. Tulemuslik koostöö on eriti oluline finantsteenuste, majanduse juhtimise, Euroopa 2020. aasta strateegia rakendamise, energeetika ja siseturu valdkonnas. Niisiis on mul hea meel, et eesistujariigi esmatähtsad eesmärgid neid täielikult hõlmavad.
<P>
Samuti on oluline tihe koostöö Euroopa Parlamendiga, sest mõnel juhul on tähtis ettepanekute kiire menetlemine. Meil on näiteks võimalikult peatselt vaja uusi vahendeid majanduse kindlakäelisemaks juhtimiseks. Euroopa Ülemkogu on seadnud selge eesmärgi, mis tuleb saavutada 2011. aasta juuniks. Sellega seoses sisendavad eesistujariigi Ungari sisseseatud töötempo ja peaministri äsjased ütlused julgust.
<P>
Uue eesistumisperioodi algul on kõikehõlmav ELi tegevuskava ja asjakohased juhtimisvahendid juba olemas. Euroopa poolaasta, Euroopa 2020. aasta strateegia ja selle juhtalgatused ning ühtse turu akt - kõiki neid peamisi algatusi on ELi institutsioonid arutanud ja need heaks kiitnud. Kuid kahtlemata tuleb meil teha rohkem ja praegu on õige aeg otsustavalt tegutseda, et laialdane tegevuskava ellu viia.
<P>
Euroopa Liidu reformitud majandusstrateegia keskmes on Euroopa poolaasta. Selle nõuetekohane rakendamine on eelolevatel kuudel põhiülesanne. Komisjon andis Euroopa poolaastale hoo sisse iga-aastase majanduskasvu analüüsi vastuvõtmisega eelmisel nädalal. Pärast mitmes nõukogu koosseisus peetud arutelusid kulmineerub protsess Euroopa Ülemkogu märtsikuisel kohtumisel, kus liikmesriikidele antakse olulisi poliitilisi suuniseid, mis peaksid kajastuma nende stabiilsus- ja lähenemisprogrammides ning samuti nende riiklikes reformikavades - mõlemad tuleb esitada aprillis.
<P>
Et me rääkisime sellest juba eelmisel arutelul, ei lasku ma üksikasjadesse, kuid eelisküsimus on kindlasti makromajanduslik stabiilsus, nimelt eelarve konsolideerimine, struktuurireformid ja mõistagi kiirem majanduskasv, kuid meie kõige suurem mureküsimus on loomulikult tööhõive.
<P>
Lõplikule kokkuleppele jõudmine Euroopa kriisilahendusmehhanismi suhtes on samuti üks Ungari eesistumisperioodi peaeesmärke. Eesistujariigil Ungaril on ka oluline ülesanne suunata meie jõupingutusi ühtse turu taaskäivitamiseks. Pärast komisjoni algatatud üldsusega konsulteerimist ühtse turu akti teemal palutakse ELi institutsioonidel jõuda kokkuleppele lõplikus tegevuskavas, mis tuleb ellu viia 2012. aasta lõpuks.
<P>
Energeetika on veel üks oluline teemavaldkond nii tulevastel kuudel kui ka juba 4. veebruaril peetaval Euroopa Ülemkogu kohtumisel. Komisjon on juba koostanud hulga olulisi energiaalaseid algatusdokumente, mida arutatakse Euroopa Ülemkogu veebruari kohtumisel. Nende hulka kuulub 2020. aasta energia tegevuskava, meie teatis energiainfrastruktuuri prioriteetide kohta. Varsti võtame vastu juhtalgatuse "Ressursitõhus Euroopa”, milles käsitletakse palju ka energeetikat.
<P>
Komisjonil on kavas teha tööd järgmisel viiel teljel: tugev energiapoliitika kui konkurentsivõimet toetava ja jätkusuutliku majanduskasvu ning energiajulgeoleku alus; energia siseturg kui väärtus; Euroopa Liidu uue energiainfrastruktuuri loomine; otsustavate edusammude tegemine energiatõhususe valdkonnas; tõhusa ja ühtse uue lähenemisviisi väljatöötamine ELi-välise energiapoliitika jaoks.
<P>
Eesistujariigi ja Euroopa Parlamendi toetus on väga oluline ka selleks, et tagada kokkulepe Euroopa Liidu patendi suhtes. Mitme liikmesriigi palvel võttis komisjon 14. detsembril vastu ettepaneku tõhustada selles valdkonnas koostööd. Komisjon hindab Ungari pühendumist ELi patendiga seotud töö jätkamisele oma eesistumisperioodil.
<P>
Horvaatiaga peetavad läbirääkimised on jõudnud lõppetappi. Läbirääkimiste lõpuleviimine Ungari eesistumisperioodil on auahne eesmärk, võttes eelkõige arvesse nõudmisi, mida Horvaatia peab veel täitma. See nõuab Horvaatialt maksimaalset pingutust.
<P>
Mul on hea meel, et eesistujariigi Ungari jaoks on romade sotsiaalne ja majanduslik lõimimine üks esmatähtsaid eesmärke. Komisjon lõi romade rakkerühma, et analüüsida romade kaasamiseks eraldatud ELi ja riiklike vahendite kasutamist ja tõhusust kõigis liikmesriikides. Sellele tööle tuginedes esitab komisjon aprillis Euroopa Liidu raamistiku riiklike romade lõimimise strateegiate koostamiseks.
<P>
Uus eesistujariik seab rambivalgusesse ka meie Doonau piirkonna strateegia. Doonau piirkonnal on suur potentsiaal, mida ei ole ebatõhusa koostöö tõttu veel täielikult ära kasutatud. Eesmärk on töötada välja sidusam arusaam, et pakkuda sellele piirkonnale Euroopa lisandväärtust. Komisjonile teeb eesistujariigi pühendumine sellele strateegiale heameelt. Ungari on selle ettevalmistamisele juba märkimisväärselt kaasa aidanud, sealhulgas koostanud poliitikadokumente ja korraldanud Budapestis konverentsi, kus mul oli au osaleda. Eesistujariik juhib strateegia arutamist nõukogus ja Doonau piirkonna strateegia rakendamise alustamist.
<P>
Peale selle hoogustub eelolevatel kuudel arutelu ühtekuuluvuspoliitika üle. Komisjonile teeb rõõmu eesistujariigi kavatsus arutada viiendas ühtekuuluvusaruandes esitatud ettepanekuid. Suvel esitame järgmist finantsraamistikku käsitlevate ettepanekute järel õigusakti ettepanekud tulevase ühtekuuluvuspoliitika kohta. Jaanuari lõpus Brüsselis korraldatav viies ühtekuuluvusfoorum võimaldab peamistel sidusrühmadel arutelu pidada. On julgustav, et sellel osaleb peaminister Orbán isiklikult. Reformi aluspõhimõteteks peavad olema tõhusus ja Euroopa lisandväärtus. Komisjon on veendunud, et ühtekuuluvuspoliitika peab tugevamalt toetama Euroopa 2020. aasta strateegia poliitilisi prioriteete ja reformikava. Ma loodan eesistujariigi toetusele selle töö raames. Meie ühine huvi ja ülesanne on muuta rahastamine tõhusamaks. Ainult sel moel saame kaitsta ühtekuuluvuspoliitika kõrgete eesmärkidega eelarvet.
<P>
Lubage mul lisada Ungari meediaseaduse teemal veel viimane märkus, sest ma tean, et see on poliitiliselt tundlik küsimus. Ajakirjandusvabaduse põhimõte on Euroopa Liidus püha. Ma kinnitasin seda Brüsselis ja Budapestis, kus peaminister Orbán mind vastu võttis. Komisjon on seadust uurinud ja saadab sel nädalal Ungari ametiasutustele kirja, et paluda selgitusi teatud aspektide kohta, mis võivad põhjustada õiguslikke probleeme ja mis on tekitanud mõningaid mureküsimusi. Ungari ametiasutuste vastuste põhjal hindame olukorda edasi. Peaminister on juba üsna selgelt väljendanud, et kui komisjon peaks pärast õiguslikku hindamist otsustama, et muudatused on vajalikud, tehakse vastavad kohandused.
<P>
Peaminister Orbán märkis äsja, et ta on poliitik. Olen kindel, et ta on väga pühendunud poliitik, ja usutavasti nõustute te kõik, et jättes kõrvale õigusküsimused - mida käsitletakse objektiivsel ja erapooletul moel, sest me kohtleme Ungarit nagu iga teist liikmesriiki -, peame tegelema ka poliitiliste aspektidega. Et eesistumisperiood oleks edukas, peab Ungaril olema kõigi teiste liikmesriikide ja Euroopa institutsioonide täielik toetus, nagu ükskõik millisel muul rotatsiooni korras vahetuval eesistujariigil. Loodan, et peaminister Orbán võtab seda arvesse.
<P>
Pole kahtlust, et sellisel Euroopa Liidu jaoks otsustaval ajal peab praegust eesistujariiki saatma edu. Viigem läbi nõuetekohased menetlused ja samal ajal toetagem Ungarit igati selle raske vastutuskoorma kandmisel. Oma hiljutise Ungari-külastuse ajal sain sõnumeid noortelt, kes väljendasid uhkust, et nende riik saab esimest korda vastutusrikka ülesande Euroopa Liitu juhtida. Lähendagem Ungarit Euroopale ja Euroopat Ungarile.
<P>
Teha on palju. Eesistujariik Ungari võib oma eelisvaldkondade edendamisel arvestada Euroopa Komisjoni igakülgse abiga. Ainult neid eesmärke ühiselt täites loome tugeva Euroopa, mis pakub majanduskasvu ja töökohti, hoiab ja tugevdab meie väärtusi - nimelt vabadust ja õiglust, mis on pühad - ning annab meie ühiskonnale võimaluse muutuvas maailmas edasi jõuda.
<P>
(Aplaus)
<SPEAKER ID="050" NAME="Joseph Daul">
fraktsiooni PPE nimel. - (FR) Austatud president, peaminister Orbán, president Barroso, kallid kolleegid! Harva peab ministrite nõukogu eesistujariik tegelema nii paljude raskete ülesannetega: euro vajab stabiliseerimist, tööhõivet mõjutab kiirem majanduskasv ja seega tõhusam majandus, probleeme on energiasõltumatusega ja muret teeb toiduga kindlustatus, samal ajal kui toorainehinnad tõusevad murettekitavalt. Ma ei kahtle, et eesistujariik Ungari suudab koostöös komisjoni, nõukogu ja parlamendiga nende probleemidega tegelda.
<P>
Peaminister Orbán, te olete võitnud Ungaris oma valijaskonna usalduse. Teie erakond Fiatal Demokraták Szövetsége (Fidesz) põhineb sellistel ideedel, ideaalidel ja väärtustel nagu vabadus ja demokraatia. Pärast valimisi olete koos Ungari parlamendiga viinud ellu hulga reforme, mida teie rahvas on soovinud, kui on andnud teile demokraatlikul viisil suure häälteenamuse.
<P>
Praegu viib Euroopa Komisjon kui aluslepingute täitmise järelevalvaja läbi õiguslikku kontrolli ühe üle nendest reformidest, nimelt meediareformi üle. Te ise märkisite eelmisel nädalal - ja ma tänan teid selle eest - president Barrosoga toimunud kõneluste ajal ja pärast seda, et kui kõnealune seadus ei ole Euroopa õigusega kooskõlas, esitate selle oma riigi parlamendile vajalike muudatuste tegemiseks. Ma ei kahtle teie sõnades. Jagan teie usku Euroopa Komisjoni, kes toimib aluslepingute täitmise järelevalvajana, ja samuti olen kindel, et te austate Euroopa normide sätteid ja mõtet.
<P>
Peaminister Orbán, oleme tundnud teineteist juba kaua ja ma pean teid väga suureks eurooplaseks. Mul ei ole põhjust kahelda, et te teete nii meediaseaduse kui ka muude Ungari eesistumisperioodil käsitlemist vajavate prioriteetide puhul seda, mida lubasite.
<P>
Nüüd jõuame nende prioriteetide juurde. Ma alustan esimesest - see on Euroopa stabiilsus. Võib-olla on hea, et mõlemad 2011. aastal ametisse astuvad nõukogu eesistujariigid on riigid, kes ei kuulu euroalasse, kuid kes soovivad sellega lähitulevikus liituda.
<P>
Nii Ungaril kui ka Poolal on õigus euroalaga liituda. Seepärast on neil suur huvi tagada selle vääringu stabiilsus. Ma kordan, et ainus tõhus viis eurovastaste spekulatsioonide lõpetamiseks ja Euroopa majanduse aluste tugevdamiseks on taastada kord meie riikide rahanduses. See hõlmab meie riikide eelarve- ja sotsiaalpoliitika suuremat koordineerimist, nagu nähakse asjakohaselt ette Euroopa poolaasta uue eelarveperioodiga. See sõltub ka meie tööturu suuremast paindlikkusest ja suuremast tootlikkusest.
<P>
Nagu nõukogu eesistujariik Ungari, usub ka Euroopa Rahvapartei (kristlike demokraatide) fraktsioon kindlalt, et 500 miljoni eurooplase tulevik sõltub tugevamast, ühtsemast ja sidusamast Euroopast. See sõltub tugevamast Euroopast, aga kindlasti mitte nõrgemast.
<P>
Peaminister Orbán, meil on vaja Euroopa majanduse juhtimist. Meil on vaja rohkem kollektivismi ja ma olen kindel, et te teete selle nimel tööd.
<P>
Lugupeetud nõukogu eesistuja! Te määratlesite ühe oma peamise eesmärgina ühise energiapoliitika loomise. Ma arvan, et teil on õigus. Parlamendi president Buzek on samuti teinud sellest oma presidendiaja ühe põhiteema. Nõustun teiega selles küsimuses, kuid tahan teid ka hoiatada väga muretsemapanevate tagajärgede eest, mida võib kaasa tuua kõigi toorainete hinnatõus, mis on viimastel kuudel eriti järsk olnud. Me oleme juba näinud sellise põhitoiduainete hinnatõusu sotsiaalset mõju mitmes Vahemere riigis, eelkõige vaeseimates riikides. Loodan, et Euroopa ei suhtu sellesse probleemi kergekäeliselt, vaid kohtleb spekulante karmilt.
<P>
Loodan samuti, et eesistujariik Ungari - ma arvasin, et roheliste fraktsioon jääb vaikseks, kuid ma kuulen neid rääkimas; see ei ole normaalne, kogu ettekande aja peaks vaikselt olema - toetab komisjoni abi andmisel Tuneesiale, kus elatakse praegu läbi otsustavat aega ja vajatakse muutuste poole liikumisel toetust.
<P>
Lugupeetud nõukogu eesistuja, te teate, et oma volituste edukaks täitmiseks ja Euroopa aitamiseks praeguse raske etapi läbimisel on teil vaja parlamendi toetust. Detsembris, kui meil oli seoses nõukoguga raske olukord, oli teil julgust kirjutada alla meile mõeldud suurepärastele kirjadele, mis aitasid tõesti parlamendil eelarve heaks kiita. Tänan teid juba detsembris tehtu eest!
<P>
Juba enne jaanuari kaasasite fraktsioonid eesistujariigi prioriteetide kindlaksmääramisse ja valisite loomulikult ühe meie endise tubli kolleegi Enikő Győri ELi asjade ministriks. Need on kõik head märgid, mida saadab kahtlemata teie läbiviidavate reformide ja kõigi siinviibijate poolt kaitstavate Euroopa väärtuste ideaalne tasakaal.
<SPEAKER ID="051" NAME="Martin Schulz">
fraktsiooni S&D nimel. - (DE) Austatud president! Usun, et oleme praegu raskes olukorras. Need on rasked ajad.
<P>
Lugupeetud peaminister Orbán, kõigepealt tahan öelda, et te olete tõepoolest paljude eurooplaste seas tuntud kui kommunistliku korra vastane ja oma kodumaa vabaduse eest võitleja. Me peame sellest lugu.
<P>
Mul on hea meel, et meil mõlemal oli eile pärastlõunal võimalus vahetada mõtteid mehega, kelle üle ungarlased võivad uhked olla - mehega, kes on teie kodumaa endine peaminister ja välisminister ning kes koos Alois Mockiga avas Ungari ja Austria vahelise piiri ja sillutas teed Saksamaa ühtsusele. See mees on minu partei juht Gyula Horn. Avaldame tunnustust sellele suurele ungarlasele.
<P>
(Aplaus)
<P>
Peaminister Orbán, nõukogu eesistujana tunnistasite midagi oma vastuses president Barroso küsimusele. Ütlesite, et kui Ungari meediaseadus ei ole Euroopa normidega kooskõlas, siis te muudate seda. See on hea. Kuid seda öeldes tunnistasite, et tegemist ei ole kõigest Ungari sisepoliitilise aruteluga, vaid üleeuroopalise aruteluga. On selge, et see seadus on seotud õigusriigil põhineva ühiskonna ehk Euroopa Liidu põhinormide ja väärtustega.
<P>
Ma soovin käsitleda lähemalt meediaseaduse kaht tahku. Selle seadusega luuakse meedianõukogu, mille eesmärk on teostada järelevalvet meediakajastuste tasakaalu üle. Peale selle kehtestatakse seadusega meediale kohustus kohaldada tasakaalustatuse põhimõtet. Teil on parlamendis kahekolmandikuline häälteenamus ja see on õiguspärane enamus. Kahekolmandikulise häälteenamuse kasutamisega lõite meedianõukogu, mis koosneb eranditult valitsusse või sellega tihedalt seotud inimeste hulka kuuluvatest teie erakonna liikmetest. See tähendab, et tasakaalustatud kajastuse järelevalve eest vastutab meedianõukogu, mille liikmed esindavad ainult üht poliitilist suunda. See ei ole õigusriigil põhinevas Euroopa ühiskonnas vastuvõetav.
<P>
(Aplaus)
<P>
Lugupeetud peaminister, demokraatlikus ühiskonnas on võimulolijad meedia järelevalve all. Selle seaduse tulemusena on meedia võimulolijate järelevalve all. Ka see on demokraatlikus ühiskonnas vastuvõetamatu ja sellepärast valmistab kõnealune seadus eurooplastele nii suurt muret.
<P>
(Aplaus)
<P>
Te märkisite väga õigesti, et meil tuleb lahendada palju probleeme. Meil valitseb tõsine finantskriis ja meil on raskusi eelarvega. Veel üks pakiline küsimus Euroopa Liidu jaoks on seotud toiduainete hinnatõusuga, eelkõige meie naaberpiirkondades, kuid peagi ka Euroopa Liidus endas. See on probleem, millega tuleb kiiresti tegelda. Samuti peame keskenduma tööhõivele liikmesriikides. Teie programm sisaldab kahtlemata punkte, milles me saame koostööd teha. Selles mõttes olete Euroopa Rahvapartei tõeline esindaja.
<P>
Kui nõukogu eesistuja oli Prantsusmaa president Nicolas Sarkozy, esines ka tema Euroopa Parlamendis vasakpoolse sõnavõtuga, kuid seejärel asus kodus parempoolset poliitikat ellu viima. Ma ütlesin talle, et ta räägib nagu eksiilis viibiv Karl Marx. Kogu jutt kõlab hästi. Kui te suudate nüüd oma sõnade kohaselt tegutseda, on see juba küllalt hea.
<P>
(Vahelehüüded)
<P>
Seepärast usun, et peame hindama teie saavutusi siin esitatud programmi alusel, ja seda me ka tõepoolest teeme. Austatud peaminister, te osutasite asjaolule, et Ungaris on teil suure enamuse toetus. See on hea. Me oleme pidanud kokku puutuma mitme valitsusega, sealhulgas mõne teie partei omaga, kes ei ole teinud muud, kui istunud siin ja helistanud koju, et saada teada, kas nad on veel ametis. Me ei saa sellist asja endale praegu lubada. Sellest vaatenurgast on teie kahekolmandikuline häälteenamus suurepärane, sest see annab teile aega. Kuid see paneb teile ka kohustuse kasutada oma tugevat seisundit, et muuta nii Ungari kui ka Euroopa Liit tugevamaks.
<P>
Ma soovin teile esitada ühe küsimuse. Mis mõtet teenib teie kingitud vaip, mis laotati maha Brüsselis nõukogu hoones ja millel kujutatakse Ungarit 1848. aasta piiridega? Millise sõnumi edastab see Euroopa poliitiliste sümbolite kontekstis? Et te näite olevat kindlalt otsustanud kasutada 19. sajandist pärit sümboleid, tahan märkida, mida ütles 19. sajandil saksa rahvale saksa filosoof Friedrich Nietzsche. Ta ütles, et suur võit kätkeb endas suurt ohtu. Inimloomuse jaoks on võiduga raskem toime tulla kui kaotusega. Võidu saavutamine näib olevat kergem kui sellega toimetulemine sellisel moel, et võidust ei saaks tõsine kaotus.
<P>
Minu meelest peaksite arvesse võtma, et suur enamus pakub palju toetust, kuid sellega kaasnevad ka suured kohustused. Seepärast pöördun teie kui ametis oleva nõukogu eesistuja, mitte kui peaministri poole. Nõukogu eesistuja peab tegema kõik, et hajutada igasugused kahtlused eesistujariigi valmisolekus kaitsta Euroopa demokraatlikke põhiväärtusi. Teie jaoks oleks parim mitte oodata komisjoni uurimise tulemusi. Lugupeetud komisjoni president, teie tähelepanu tahan ma juhtida sellele, et pärast ühe Austria provintsi poolt veokitele kehtestatud keeldu tabas komisjoni ränk identiteedikriis ja seejärel võeti Austria suhtes viivitamatuid meetmeid. Kuid kui Euroopa demokraatia üks aluspõhimõtetest on ohtu seatud, istute tegevusetult.
<P>
(Aplaus)
<P>
Hoolitsege selle eest, et uurimise tulemused saabuksid peagi. Vastasel korral paneb see arutelu Ungari eesistumisperioodile raske koorma. Aga me kõik tahame, et eesistujariiki saadaks edu, ega taha näha talle tõkete seadmist. Härra Orbán, te saate ise seda olukorda leevendada. Kuulutage see seadus kehtetuks ning võtke vastu uus ja parem. Ungari vajab tasakaalustatud meediaseadust.
<SPEAKER ID="052" NAME="Guy Verhofstadt">
fraktsiooni ALDE nimel. - Austatud president! Kõigepealt lubage mul Viktor Orbánile väga kindlalt öelda, et minu fraktsioon toetab eesistujariigi Ungari prioriteete. Austatud peaminister, nagu teie, usume ka meie tugevasse eurosse, seega toetame teid käesoleva eesistumisperioodi prioriteetide elluviimisel igati. Ma arvan, et nende kuue kuu jooksul on teil üks eriti oluline eesmärk - seada Euroopa Liidus ja euroalal võimalikult kiiresti sisse tõeline majanduse juhtimine. Olgem ausad, 2010. aasta ei olnud euro ja Euroopa Liidu jaoks hea näide. Me olime alati asjade tegelikust käigust ja sündmustest maas. Nüüd on meil teie ja komisjoni presidendi juhtimisel võimalikult kiiresti vaja üldist õigusaktide paketti majanduse juhtimise, tõelise majandus- ja maksuliidu kohta, sest pole mõtet, kui meil on rahaliit, kuid ei ole samal ajal majandus- ja maksuliitu.
<P>
Ma ei palu teil uusi ideid välja mõelda, vaid võtta komisjoni presidendi ja volinik Olli Rehni poolt eelmisel nädalal esitatud pakett ning esitada see neljale nurgakivile toetuv pakett nõukogule ja oma kolleegidele. Härra Orbán, härra Barroso, sellest paketist puudub ainult üks osa, üks nurgakivi. Mitte kusagil maailmas pole vääringut, mille taga ei oleks kas või üht võlakirjaturgu. Euroopas on meil 27 võlakirjaturgu, 27 spekulatsiooni ja 27 marginaali. Euroalal on meil 17 võlakirjaturgu, 17 spekulatsiooni ja 17 marginaali. Turud ei spekuleeri praegu euro vastu, vaid spekuleerivad euroalasiseste erinevustega. Ainus viis sellega tegelda on luua Euroopas tõeline 4000 miljardi või 5000 miljardi suurune võlakirjaturg, mida võiks võrrelda mujal maailmas eksisteerivate turgudega ja kus AAA-reitinguga riikidele saaks osaks erikohtlemine.
<P>
(Aplaus)
<P>
Lõpetuseks tahan ma, peaminister Orbán, rääkida paar sõna ühest pinnust silmas. See pind on Ungari meediaseadus. Ma ei räägi seadusest endast, selle asemel kasutan ühe oma lemmikautori, suure ungari kirjaniku Sándor Márai näidet. Julgen väita, et Slovakkia endise valitsuse keelepoliitikaga ja Ungari praeguse meediaseadusega ei oleks Máraid kunagi olemas olnud. Miks? Sest Márai elas Kassas, mida me tänapäeval teame Košice nime all. Ta kirjutas ungari keeles, mis, nagu teate, oli veel hiljaaegu Slovakkias probleem. Samuti on oluline, et ta oli ajakirjanik, mis on muutumas probleemiks, sest uute õigusnormide kohaselt peab meedia edastama avaliku elu kohta õiget ja asjakohast teavet. Seepärast usun, et Máraid ja tema raamatuid poleks kunagi olemas olnud. Tema meistriteos "Ühe kodanlase pihtimused” on üsna asjakohatu ja paljuski täiesti ebapiisav, kuid tegemist on suurepärase kirjandusteosega.
<P>
Minu arvates ei ole meedia juhtimise eesmärk tagada õige ja piisav teave. Ei, meedia juhtimise eesmärk on säilitada pluralism ja tagada meedias tõstatatud teemade arendamise võimalus.
<P>
(Aplaus)
<P>
Loodan, et te kasutate oma enamust, oma kahekolmandikulist enamust, millest kõik poliitikud unistavad...
<P>
(Daniel Cohn-Benditi vahelehüüe: "Ei! Ei!”)
<P>
Teie mitte - teie olete erand.
<P>
Loodan, et te kasutate oma kahekolmandikulist häälteenamust pluralismi tagamiseks ja et te muudate seda seadust nii kiiresti kui võimalik.
<SPEAKER ID="053" NAME="Daniel Cohn-Bendit">
fraktsiooni Verts/ALE nimel. - (FR) Austatud president, kõigepealt lubage mul öelda üht asja, et kõik oleks täiesti selge.
<P>
Roheliste fraktsioon armastab Ungarit, ka mina isiklikult armastan Ungarit. Ma nutsin, kui Ungari 1954. aastal jalgpalli maailmameistriks ei tulnud. Minu esimene demonstratsioon oli 1956. aastal, mil ma venna käest kinni hoides avaldasin meelt Nõukogude vägede Budapesti sissetungimise vastu. Nagu Guy Verhofstadt ütles, on paljud intellektuaalid, paljud ungari kirjanikud meile aastaid poliitiliselt ja vaimselt toeks olnud.
<P>
Ma olin Viktor Orbáni poolehoidja, kui ta 1980ndate lõpus ja 1990ndate alguses kommunistide vastu võitles. Ma olin Viktor Orbáni poolehoidja, kui ta palus liberaalsetel eurooplastel Jörg Haider Euroopa liberaalide partei ridadest välja heita. Viktor Orbán oli minu jaoks poliitik, keda tuli austada. Lugupeetud peaminister Orbán, nüüd olete muutumas Euroopa Chávezeks, natsionalistlikuks populistiks, kes ei saa päris täpselt aru demokraatia olemusest ja ülesehitusest.
<P>
Lubage mul teile öelda üht väga lihtsat asja, härra Orbán: pole olemas sellist asja nagu tasakaalustatud teave. Kas te arvate, et Nixoni meelest oli Watergate'i teave tasakaalustatud? Kindlasti mitte! Kas te arvate, et president Bushi meelest oli Abu Ghraibi kohta käiv teave tasakaalustatud? Muidugi mitte! Kas olete kursis ühe suure poliitilise sündmusega - Prantsusmaa Dreyfusi afääriga, kus valitsus oleks võinud leida, et teave oli tasakaalustatud? Kas te usute näiteks seoses Silvio Berlusconi elu ja poliitika uurimisega, et tema arvates on teave tasakaalustatud? Muidugi mitte! Teave peab poliitikat raputama. See raputab ka meid ja mõnikord teeb see haiget.
<P>
Seepärast, peaminister Orbán, ei ole teie praegune seadus selline, mis kajastaks Euroopa Liidu väärtusi. Te ütlete end tahtvat tugevat Euroopat. Tugev Euroopa, austatud peaminister, peab olema usaldusväärne Euroopa. Kui me nõustuksime sellise seaduse olemasoluga Euroopas, kuidas saaksime siis pidada arutelusid president Lukašenkaga? Kuidas saaksime pidada mõttevahetusi Hiinaga? Kõik nad soovivad tasakaalustatud teavet.
<P>
Peaminister Orbán, kas olete teadlik, et Euroopa sai alguse totalitarismi vastu astumisest? Ning et demokraatia ja vabaduse alus on just sõnavabadus? Demokraatia ei kannata kunagi liiga suure vabaduse all. Demokraatia hääbus, kui inimesed hakkasid vabadusi piirama, peaminister Orbán. Te teadsite seda 20 aasta eest. Mõelge ajas tagasi, mil see nii oli - ja mis veelgi olulisem, see kehtib siiani. Siis näete, et minu jutt on õige.
<P>
Ma tahan ühe asja lõpule viia, peaminister Orbán. Kui te tahate võidelda kogu maailma kristlaste eest, oleme teiega, kuid ma oleksin ette kujutanud - ja ma kujutasin ette -, et teile meeldib Tuneesia jasmiinirevolutsioon, millel on sama eesmärk nagu teie läbielatud revolutsioonil, austatud peaminister: diktaatori kukutamine. Teil ei jätkunud sõnu tuneeslaste jaoks ja seda heidan ma teile ette.
<P>
Maailma kristlaste nimel oleme teiega. Loodan, et teie olete meiega, kui on vaja võidelda maailma diktaatorite vastu, olgu nad siis Valgevenes, Tuneesias, Alžeerias, Egiptuses, Hiinas või Venemaal - kus tahes. Need on ühised Euroopa väärtused, mida me peame koos kaitsma.
<P>
(Aplaus)
<SPEAKER ID="054" NAME="Lajos Bokros">
fraktsiooni ECR nimel. - (HU) "Ma ei tea, mida see maa teiste inimeste jaoks tähendab. / Minu jaoks on see minu sünnipaik, see väike rahvas haaratud / leekidest, minu lapsepõlve maailm kaugustes kiikumas. / Ma kasvasin temast kui õrn oks puust / ja ma loodan, et ühel päeval vajub minu keha temasse. / Ma olen kodus.” Nii kirjutas Miklós Radnóti. Ungari tunneb end Euroopas koduselt ja on väärt olema eesistujariik. Kuid kas Ungari valitsus tunneb end nagu kodus? Kas ta on seda ametikohta väärt? Ma ei osuta siinkohal kõigest meediaseadusele, on veel üheksa suurt pindu silmas. Seal toimub demokraatiat iseloomustava ja hapra võimude lahususe süsteemi pidev ja jäme rikkumine.
<P>
Riigiametnike ametist vabastamine põhjusi esitamata. Ülemäärane, diskrimineeriv ja struktuuri moonutav kriisimaks. Rikaste toetamine vaeste kahjuks. Eelarvenõukogu laialisaatmine nagu Venezuelas. Keskpanga sõltumatuse kärpimine ja peagi ka kaotamine. Tagasiulatuva jõuga 98% määraga erimaks lahkumishüvitistelt. Üheksa põhiseaduse muudatust seitsme kuu jooksul. Põhiseaduskohtu pädevuse piiramine. Erasektori pensionisüsteemi riigistamine avaliku väljapressimise teel nagu Boliivias. Maksupettuste viimine valitsuse poliitika tasemele: paalinka destilleerimine. Populistlik lahmimine, nagu läheks kirvega botaanikaaeda. Ühiskonna peene struktuuri ja solidaarsuse hävitamine. Ágnes Heller, János Kornai, Jenő Ranschburg - maailmakuulsad ungari teadlased on sellest kirjutanud. Eile ütles Guy Verhofstadt, et eesistujariik Belgia oli edukas, sest Belgia valitsus ei lubanud riiklikel kohustustel tähelepanu Euroopa asjadelt kõrvale juhtida. Nüüd ähvardab meid täiesti vastupidine oht. Riigis valitsev kaos ja diplomaatiline katastroof viib valitsuse ja Euroopa avalikkuse pilgu Euroopa asjadelt muule. Sellest oleks tuline kahju. Ungarlasena ma seda näha ei taha. Veel ei ole hilja suunda muuta.
<SPEAKER ID="055" NAME="Lothar Bisky">
fraktsiooni GUE/NGL nimel. - (DE) Lugupeetud president, austatud nõukogu eesistuja! Ma tahan öelda lühidalt midagi meediaseaduse kohta. Paljud kõnelejad on seda nimetanud, kuid ma ei korda nende sõnu. Tahan lihtsalt välja öelda ühe mõtte. See ei ole sekkumine Ungari siseasjadesse. Mina usun - ma sain sellest oma elus alles hilja aru -, et meedia ülesanne on jälgida võimulolijaid ja majanduses toimuvat. Nii see peabki jääma. Seepärast ei tohiks muud kõrgema tasandi asutused meedia üle järelevalvet teostada, sedalaadi meedianõukogu teeks selle aga võimalikuks.
<P>
Sel põhjusel ei ole meedianõukogu loomine meie arvates mõistlik tegu. Te ütlesite selgelt, et olete valmis seda muutma, ja ma loodan, et te lähete selles suunas. Vastasel korral - ja seda tahan ma ühemõtteliselt öelda - saab sellest Ungari küsimus. Loomulikult on ka teisi liikmesriike, kelle meediavaldkonna õigusakte võiksime siinkohal nimetada. See ei puuduta ainult Ungarit.
<P>
Seoses eesistujariigi töökavaga tahan kindlalt öelda, et esiteks kiidan ma heaks asjaolu, et olete kultuurilise mitmekesisuse edendamisest teinud ühe oma peamise eesmärgi. Arvan, et see on väga tähtis. Ootan huviga teie ettepanekuid parema lõimimise, sealhulgas vähemuste lõimimise kohta - te ise nimetasite romasid. Euroopa strateegia romade tõhusamaks lõimimiseks on väga oluline teema.
<P>
Teiseks on mul rõõm näha, et olete pühendunud laienemisläbirääkimistele ja meie idanaabritega seotud poliitikale. Suurema hulga Ida-Euroopa kultuuri ning piirkonna ajaloolise ja sotsiaalse kogemuse toomine Euroopa Liitu saab olla üksnes hea. Mitmel põhjusel, mida ma siinkohal nimetama ei hakka, on Euroopa Liit peamiselt siiski Lääne-Euroopa organisatsioon. Ma sooviksin näha, et teie eesistumisel avalduks suurem idaeuroopalik mõju.
<P>
Kolmandaks on mul huvitav näha, kuidas te tulete toime eelseisva põllumajandus- ja ühtekuuluvuspoliitika ümberkujundamisega ning Euroopa Liidu mitmeaastase eelarveperspektiivi koostamisega. Minu fraktsioon kutsub teid üles parlamenti sellesse täiel määral kaasama ning me ootame, et te suhtute täie tõsidusega oma lubadusse toetada väikesi ja keskmise suurusega ettevõtteid ning parandada keskkonnakaitset, ressursside säästvat kasutamist ja toiduga kindlustatust.
<SPEAKER ID="056" NAME="Nigel Farage">
fraktsiooni EFD nimel. - Austatud president, ma tervitan Viktor Orbánit. Pärast Belgia kuuekuulise eesistumisperioodi farssi on hea näha tõelise riigi valitud peaministrit. Ma nautisin seda, kui te ütlesite lahti kommunismist kui ohtlikust ideoloogiast, ja märkasin, millise uhkusega te võtsite omaks teadmise, et Ungarist sai esimene riik, kes asus võitlusse Nõukogude Liidu vastu.
<P>
Kakskümmend aastat pärast seda, kui te võitsite tagasi õiguse end ise demokraatlikult valitseda, kuulute nüüd uude poliitilisse liitu, mis hakkab üha enam ilmutama Nõukogude Liiduga sarnaseid jooni. Tõde on see, et järgmise kuue kuu jooksul kohtute paljude kommunistidega, sealhulgas siinviibiva komisjoni bossi Barrosoga, kes oli esimees Mao pooldaja! Te näete majanduse tsentraliseeritud planeerimist ja kontrolli ning eelkõige näete soovi suruda Euroopa rahvastele vastu nende tahtmist peale poliitilist liitu.
<P>
Härra Orbán, ärgake üles! Vaadake, kuidas nad püüavad teid täna hommikul kamandada. Nad püüavad teile öelda, kuidas te peaksite oma riiki juhtima. Öelge neile, kuhu nad võiksid minna. Tõuske püsti ja asuge taas kord võitlusse demokraatia eest.
<SPEAKER ID="057" NAME="Krisztina Morvai" AFFILIATION="NI">
(HU) Austatud president, kallid kolleegid! 1956. aastal näitas Ungari maailmale, et rõhumise ja valede vastu tuleb välja astuda, isegi kui see näib olevat lootusetu ettevõtmine. Siis oli see meie ajalooline ülesanne. Nüüd on olukord sama. Tänapäeva maailmas saavad valed ja rõhumine võimalikuks kahe teguri tõttu. Üks nendest on see, et üleilmne plutokraatia ja pangad omastavad kasumi, kuid jätavad samal ajal kahjumi ja kulud riigile, andes need nii üle tuletõrjujatele, meditsiiniõdedele, õpetajatele ja pensionäridele, kelle kannatused aina kasvavad.
<P>
Teine tegur on see, et nad - ja siinkohal mõtlen ma peamiselt poliitikuid, kes rahva huvide esindamise asemel tegutsevad järjekindlalt üleilmse plutokraatia ja pankade esindajatena, isegi Euroopa Liidus - panevad selle näima loomulikuna või vähemalt vältimatuna. Minu kodumaa Ungari ja Ungari eesistumisperiood peavad näitama, et asi on vale, et keiser on paljas. Kasumile ja rahale keskendumise asemel peame näitama, et on võimalik keskenduda ka inimestele ja õiglusele, kui me küsimust püstitades ei huvitu sellest, mis on kõige kasumlikum ja rahaliselt parim, vaid sellest, mis on parim inimeste ja õigluse jaoks. Soovin oma vabadusmeelsele kodumaale Ungarile edu.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="059" NAME="Hannes Swoboda" AFFILIATION="S&amp;D">
(DE) Austatud juhataja, lugupeetud kolleeg Morvai! Meil toimus juba eile lühike arvamustevahetus. Mul on teile kaks küsimust. Ei ole üllatav, et te äärmusparempoolsena eesistujariiki toetate. Kas see ka Viktor Orbánile sobib, on eraldi küsimus. Kas te olete teadlik, et Ungari revolutsiooni toetasid väga paljud inimesed ja mitte ainult poliitilise skaala paremat poolt esindavad konservatiivid, nagu ütles Martin Schulz? Kas olete märganud, kolleeg, et Ungari meediaseadust ei kritiseeri ainult sotsiaaldemokraadid, vaid ka väga paljud kodanikud, sealhulgas György Konrád, kellel ei ole sotsiaaldemokraatiaga midagi pistmist? Kas te teate seda?
<SPEAKER ID="060" NAME="Krisztina Morvai" AFFILIATION="NI">
(HU) Austatud kolleeg, kuigi ma kunagi võib-olla uskusin, et täiendite "parempoolne” ja "vasakpoolne” kasutamisel on tähendus, on Euroopa Liidus veedetud poolteist aastat mind veennud, et sellel pole mõtet. Teie, vasakpoolsed, esindate jätkuvalt plutokraatia ja pankade huve ega näita üles mingit austust selle vastu, mida inimesed tahavad. Te olete täiesti unustanud algsed ideaalid. Täna nimetati siin teie eelkäijat Marxi. Mida ütles tema õigluse kohta, sellele siin enam ei mõelda. Teie olete töörahva suurimad rõhujad. Seda esiteks. Teiseks on meediaseadus, mis on Ungari siseasi...
<P>
(Juhataja katkestas kõneleja.)
<SPEAKER ID="061" NAME="Ádám Kósa" AFFILIATION="PPE">
(HU) Lugupeetud juhataja, auväärsed kolleegid! Kõigepealt tahan teid tänada võimaluse eest kõnelda Euroopa Rahvapartei Ungari delegatsiooni nimel. Mina olen puudega inimene ja võib-olla olen ma tavalisest inimesest tundlikum diskrimineerimise ja topeltstandardite suhtes. Seepärast olen murega jälginud Ungari meediaseaduse ümber toimunud poliitilist nõiajahti, mille tunnistajateks võisime olla ka täna siin saalis. Ungari kodanikeühendus Fidesz on lugematuid kordi tõendanud, et ta tegutseb uhkusega meie ühiste Euroopa väärtuste vaimus ja ajakirjandusvabaduse nimel.
<P>
Meie Euroopa väärtused tähendavad kohustusi. Seda näitavad ka eelseisva Ungari eesistumisperioodi kuus kuud. Seda tõendavad selle eesmärgid. Majanduse juhtimine, energiapoliitika või ka romade strateegia - need suunad ja strateegiad tõendavad ühiste väärtuste olemasolu, samuti nagu meie ühised eesmärgid tugeva Euroopa tagamiseks. Euroopa ei ole lõppude lõpuks üksnes huvide ühendus, vaid ka väärtuste ühendus. Praegu näitate tegelikult lugupidamatust nende eesmärkide ja väärtuste vastu. Ootamata ära Euroopa Komisjoni arvamust, esinete juba avaldustega, loobite pahatahtlikke süüdistusi ning teete liigseid ja alusetuid märkusi. Kas teie eesmärk on nõrgendada sellega Ungari seisundit eesistujariigina? Tegelikult kahjustate sellega Euroopa Liitu, kogu Euroopa Ühendust.
<P>
Me seisame praegu silmitsi oma rängima kriisiga ja teie käitute vastutustundetult. Euroopa Rahvapartei delegatsiooni liikmena ei kiida ma seda heaks. Ma innustan eesistujariiki Ungarit jätkama tööd süüdistustest hoolimata ja viima edasi ellu oma tugeva Euroopa töökava. Ma olen töökava pealkirjaga nõus. Ühtsuse abil saavutame palju rohkem ja me peame püüdlema edu poole.
<SPEAKER ID="062" NAME="Csaba Sándor Tabajdi" AFFILIATION="S&amp;D">
(HU) Austatud juhataja, lugupeetud peaminister, auväärsed parlamendisaadikud! Ungari eesistumise õnnestumine on nii Euroopa Liidu kui ka Ungari huvides, samuti kõigi Ungari patriootide huvides, sõltumata nende parteilisest kuuluvusest. See omandab veelgi suurema tähtsuse siis, kui võtame arvesse, et EL, sealhulgas euroala, peab praegu tegelema erakordsete probleemidega. Austatud peaminister, te olete eesmärgile pühendunud inimene. Ma palun teid anda see võime Euroopa Liidu Nõukogu eesistujana Euroopa teenistusse, et Euroopa saaks olla märksa dünaamilisem ja tõhusam. Samal ajal palun teil siiski kinni pidada demokraatia reeglitest ja kaitsta Euroopa sotsiaalmudeli väärtusi.
<P>
Kahjuks, nagu ka praegune arutelu on näidanud, on Ungari eesistumisperioodi algus tormiline. Kas te tunnetate, austatud peaminister, kui väike on Euroopa usk teie valitsusse? Paljude liikmesriikide inimeste arvates, olenemata nende parteilistest eelistustest, on teie valitsuse demokraatiavastased meetmed, majanduslik populism, meediaseadus ja leebe suhtumine äärmusparempoolsusse vastuolus ELi normide ja väärtustega. ELi eesistujariigiks olemine ei vabasta teid kriitikast, te peaksite ELi põhiväärtuste järgimisel hoopis eeskuju näitama.
<P>
Siin on asjakohane Attila Józsefi kuulus ütlus "olen vihane sinu pärast, mitte sinu peale”, sest kui kõlab põhjendatud kriitika, ei ole EL vihane Ungari valitsuse peale, vaid ta on vihane tema pärast. Ning see kriitika ei ole üldsegi mitte suunatud Ungari rahva pihta. Austatud peaminister, ungarlase ja eurooplasena tahaksin ma saata need eesistumisperioodi kuus kuud mööda uhkust tundes ja püstipäi.
<SPEAKER ID="063" NAME="Alexander Graf Lambsdorff" AFFILIATION="ALDE">
(DE) Austatud juhataja! Lugupeetud nõukogu eesistuja, eile ühes suures Saksa ajalehes ilmunud artiklis tsiteerisite Otto Graf Lambsdorffi kui üht oma eeskuju. Me kohtusime viimati tema matusetalitusel 2009. aasta detsembris. Te viibisite seal eraisikuna ja me hindasime seda väga. Ma palun teid austada tema mälestust, järgides ja kaitstes liberaalse põhiseadusliku riigi põhimõtteid kõikides meetmetes, mida te võtate.
<P>
Te vastasite meediaseadust puudutavale kriitikale kahe argumendiga. Te ütlesite, et see on kampaania Ungari vastu ja teie vastu isiklikult ning et see kampaania on ebakonkreetne. Ma tahan teile Euroopa Demokraatide ja Liberaalide Liidu fraktsiooni nimel selgelt öelda, et see ei ole kampaania. Kui põhivabadusi rikutakse ja need seatakse ühes Euroopa Liidu liikmesriigis kahtluse alla, siis on see Euroopa jaoks probleem.
<P>
Ma tahan komisjonile ja president Barrosole öelda, et volinik Kroes peab õigusliku analüüsi läbi viima. Kuid komisjon ei ole advokaadibüroo, see on poliitiline organ. Hindamine peab toimuma poliitilises vormis ja see tuleb läbi viia kiiresti.
<P>
Teie teine argument on, et kriitika ei ole konkreetne. Austatud peaminister, ma tahan esitada paar konkreetset märkust: laim, usutunnistuse halvustamine ja vihkamisele õhutamine on Saksamaal ja teistes demokraatlikes riikides õigusvastane. Seda reguleeritakse kriminaalõigusega. Palun kohaldage ka antud juhul kriminaalõigust. Lisaks paljudele muudele asjadele peate parandama artiklis 163 sätestatud õiguskaitset ning muutma meedianõukogu koosseisu ja volitusi artiklites 123 ja 183. Konkreetseid punkte on palju. Teen ettepaneku, et lükkaksite seaduse kohaldamise edasi, kuni komisjon on hindamise lõpule viinud, ja seda viimast tuleb teha võimalikult kiiresti.
<SPEAKER ID="064" NAME="Judith Sargentini" AFFILIATION="Verts/ALE">
(NL) Lugupeetud juhataja! Euroopa Parlament ja liikmesriigid järgivad topeltstandardeid. Me võime lõputult rääkida kodanikuõigustest ja ajakirjandusvabadusest, kui jutt on riikidest, kes tahavad Euroopa Liiduga ühineda, kuid need põhimõtteid ei näi kehtivat selle klubi praeguste liikmete kohta. Kas Kopenhaageni kriteeriumid on pühad meie kõigi jaoks või ainult uute liikmete jaoks?
<P>
Liikmesriigid pigistavad üksteise tegemiste suhtes silma kinni. Kui ma oma nina sinu asjadesse ei topi, siis pead ka sina oma nina minu asjadest eemal hoidma! Ka Ungari palub kõigil oma nina tema asjadesse mitte toppida. See on Euroopa Liidu eesistujariigi poolt veider suhtumine. Teie ülesanne, peaminister Orbán, on Euroopa Liitu juhtida ja tõepoolest julgustada liikmesriike tegelema teatud määral teiste liikmesriikide asjadega. Taganemisteed siin pole.
<P>
Pöördun nüüd Euroopa Parlamendi poole, kelle ülesanne peaks olema hoida Euroopa väärtusi kõrgel. Me ei tee ju seda! Austatud juhataja, mul on taas suur heameel võimaluse üle rääkida tõtt ja esitada oma tasakaalustatud seisukoht.
<SPEAKER ID="065" NAME="Jacek Olgierd Kurski" AFFILIATION="ECR">
(PL) Austatud juhataja! On hea, et ELi eesistujaks saab riik, mille valitsusel on kodumaal nii suur toetus. Ungari valitsusel on selline toetus sellepärast, et ta tegutseb ungarlaste huvides ning ehitab Ungarit üles pärast pankrotis ja skandaalidest vaevatud sotsialistide valitsusi. Ei ole siiski hea, et Ungarit on tema eesistumisperioodi eelõhtul tabanud ebaõiglased, ideoloogiast kantud rünnakud. Kõik meediaseaduse ümber toimuv näitab nende rünnakute kahepalgelisust. Poolas on samasugune meedianõukogu, kus on ülekaalus valitseva partei esindajad ning mis vastutab praegu selle eest, et kümned inimesed - konservatiivsete vaadetega ajakirjanikud - tõrjutakse Poola avalikust meediast välja. Euroopas ei kaitse neid keegi, Martin Schulz kõige vähem. Need on lihtsad tõsiasjad.
<P>
Nädal tagasi avaldatud veider kiri, milles rünnatakse ungarlasi ja millele on alla kirjutanud Tšehhi ja Ungari endised presidendid ning samuti Poola ajalehe Gazeta Wyborcza peatoimetaja, näitab rünnaku kahepalgelisust. See on seesama Gazeta Wyborcza, mis hoolitseb selle eest, et teistsuguste seisukohtadega inimeste vara konfiskeeritaks. Tänane Ungari-vastane rünnak pole midagi muud kui kättemaks konservatiivse maailmavaate eduka elluviimise eest. Peaminister Orbán, ma loodan, et teie ELi eesistujaks olemise aeg on edukas, sest...
<P>
(Juhataja katkestas kõneleja.)
<SPEAKER ID="066" NAME="Jaroslav Paška" AFFILIATION="EFD">
(SK) Austatud juhataja! 1. jaanuaril asus Euroopa Liidu eesistujana ametisse Ungari valitsus, kes meenutas meile seda asjaolu kultuurivaiba kaudu, kui seda võib nii nimetada. Ma ei räägi kaardist, peaminister, vaid kultuurist, mida olete Brüsselisse toonud.
<P>
Hinnatud sümbolid, teie rahva silmis uhkust äratavate inimeste portreed on avalikus kohas jalge all maas ning neid tallavad ja määrivad inimesed kogu Euroopast. Kas see on teie meelest kultuur? Kas see on uhke Ungari väärikas esitlemine?
<P>
Ma ei tea, mis sundis Ungari diplomaate oma riigi ajaloo sümboleid alandama. Nad oleksid võinud need panna väärikalt stendidele või sellesama ruumi seintele. Viktor, kas olete näinud, kus asuvad meie kalliks peetud sümbolid siin ruumis? Nad on aukohal, kaunistamas presidendi lauda.
<P>
Austatud peaminister, ma tean, et teie kodumaal on palju probleeme, kuid usun kindlalt, et uhked ungarlased ei vääri oma valitsuse sellist lugupidamatust rahva kuulsuste ja sümbolite vastu.
<SPEAKER ID="067" NAME="Csanád Szegedi" AFFILIATION="NI">
(HU) Lugupeetud juhataja, austatud peaminister, auväärsed parlamendisaadikud! Ma tahtsin tegelikult rääkida Ungari eesistumisperioodist, kuid eelkõnelejad on mind marru ajanud, mistõttu ma olen sunnitud andma provokatsioonile pisut järele ja rääkima Ungari meediaseadusest. Lihtsalt öeldes on Jobbik ehk Liikumine Parema Ungari Eest arvustanud ka Ungari keeleseadust. Ka meie ei ole sellega nõus. Kuid on rabav näha ühes kohas nii palju ülejooksikuid ja silmakirjatsejaid. Kus olid need ennast õiguste kaitsjaks pidavad inimesed siis, kui võeti vastu Slovakkia keeleseadus? Kus oli kolleeg Cohn-Bendit, kui serbia äärmuslased terroriseerisid Vojvodinas elavaid ungarlasi? Kus oli kolleeg Martin Schulz, kui Vojvodinas ja Transilvaanias rüvetati ungarlaste haudu? Just seepärast pean ma seda topeltstandardiks. Ma ei saa nõustuda kriitikaga, mida te endale Ungari valitsuse ja eesistujariigi Ungari aadressil lubate.
<P>
Erinevalt MSZMP või MSZP tühjast kraaksumisest esitab Jobbik alati häid ettepanekuid. Jah, me peame võtma arutelu alla Slovakkia keeleseaduse. Jah, me peame arutama Beneši dekreetide tühistamise küsimust. Jah, me peame käsitlema seekelite territoriaalse autonoomia teemat. Jah, me peame käsitlema romadevastaste kuritegude peatamise ja lõpetamise küsimust nii seoses Ungariga kui ka kogu Euroopaga ning oleks tore, kui Ungari valitsus keskenduks sama palju oma riigisisesele ülesandele viia ellu miljonite ungari valijate tahe ja panna endine Ungari diktaator Ferenc Gyurcsány trellide taha. Need on tõelised probleemid ja ma soovin eesistujariigile edu.
<SPEAKER ID="068" NAME="Werner Langen" AFFILIATION="PPE">
(DE) Austatud juhataja, lugupeetud eesistuja Orbán! Teie ees on kaks rasket ülesannet. Esimene hõlmab ülesaamist sotsialistide kaheksa aastat kestnud haldusomavolist, poliitilise ja majandusliku arengu ja stabiilsuse taastamist Ungaris ning võlataseme vähendamist. Valijaskond on andnud teile selleks kindlad volitused.
<P>
Teie teine ülesanne on juhtida nõukogu eesistujana neil rasketel aegadel Euroopat ja teha kõik endast sõltuv majandus- ja finantskriisi lahendamiseks. Teil on Euroopa Parlamendi ja minu fraktsiooni aktiivne toetus. Meil on hea meel, et te ei esitanud meile täna soovinimekirja, nagu on varasematel aastatel teinud paljud sotsiaaldemokraatidest nõukogu eesistujad. Teie seevastu tegite oma prioriteedid selgeks.
<P>
Kolmandaks on meil hea meel, et Ungari on olnud alates 2004. aastast Euroopa Liidu liige ja et Ungari valitsev erakond kuulub Euroopa Rahvaparteisse. Uue meediaseadusega seotud kampaanias on kutsutud üles tühistama artikli 7 kohast hääleõigust. Seda kampaaniat ei alustanud teie, vaid seda alustasid siin parlamendis erakonnad, kes kaotasid Ungaris 2010. aasta valimised ning kes istusid siin ja istuvad endiselt siin esireas - vähemalt need, kes ei ole ummisjalu ajakirjanduse juurde jooksnud. See kampaania on silmakirjalik ja väljakannatamatu. Hindamine näitab, et Ungari meediaalased õigusaktid ei erine paljude teiste riikide meediaalastest õigusaktidest.
<P>
Martin Schulzile, kes kutsus üles seadust tühistama, saan ma öelda üksnes seda, et ta ei ole tõenäoliselt lugenud seadust, mis võeti häälteenamusega vastu Nordrhein-Westfalenis sotsiaaldemokraatidest ja rohelistest koosneva liidumaa valitsuse juhtimisel. See sisaldab sätteid meedianõukogu loomise, karistuste ja arvamuste mitmekesisuse kohta. Täpselt seda te praegu teete. See on silmakirjalik suhtumine, mis ei tohiks Euroopa Parlamendis ülekaalu saada.
<P>
(Aplaus)
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="069" NAME="Rebecca Harms" AFFILIATION="Verts/ALE">
(DE) Austatud juhataja! Lugupeetud kolleeg Werner Langen, kas Nordrhein-Westfaleni meediaseadusega antakse kohustus teostada järelevalvet meedia üle ühe erakonna kätte? Kas Nordrhein-Westfaleni meedianõukogu on valitsuse käsutuses üheksa aastat? Kas Nordrhein-Westfalenis otsustab üks erakond selle üle, kas meediakajastus on tasakaalustatud või ei? Kui see on nii, siis on olukord sama nagu Ungaris. Ma arvan, et seda te ei soovi. Samuti tahan küsida, miks kritiseerib kantsler Merkel Ungari õigusakti. Sest ta kuulub...
<P>
(Juhataja katkestas kõneleja.)
<SPEAKER ID="070" NAME="Werner Langen" AFFILIATION="PPE">
(DE) Lugupeetud juhataja, olen kindel, et te annate mulle viis minutit.
<P>
(Juhataja katkestas kõneleja.)
<P>
Esiteks tundis kantsler Merkel huvi, kas seadus on Euroopa normidega igas mõttes kooskõlas, ja peaminister Orbán nõustus seaduse sätteid komisjoni hindamise põhjal muutma, kui see peaks vajalikuks osutuma. Arvan, et see on õige, aus, avatud ja õiglane kõigi asjaosaliste suhtes.
<P>
Teiseks räägin Nordrhein-Westfaleni liidumaa meediaseadusest. Paragrahvi 31 kohaselt ei ole raadiosaadetes lubatud esitada üksnes üht arvamust või kajastada üksnes ühe partei, grupi, huvirühma, usutunnistuse või filosoofia seisukohti.
<P>
(Vahelehüüded)
<P>
Seaduses sätestatakse samuti, et Nordrhein-Westfaleni liidumaa juht võib anda liidumaa meedianõukogule juhiseid ja määrata kuni 500 000 euro suuruseid trahve.
<SPEAKER ID="071" NAME="Monika Flašíková Beňová" AFFILIATION="S&amp;D">
(SK) Austatud juhataja! Ma soovin pöörduda Ungari valitsusjuhi poole. Tere tulemast Euroopa Parlamenti, peaminister Orbán!
<P>
Ungari võtab eesistujariigi ülesanded üle ajal, mis ei ole kindlasti lihtne, ja teie tutvustatud töökava sisaldab kahtlemata arvukalt suuri lahendamist vajavaid probleeme. Te palusite mitu korda meie, parlamendi abi selle kava elluviimiseks ja uskuge mind, härra Orbán, me oleme tõepoolest siin selleks, et toetada seda, mis on teie kavas head ja euroopalikku.
<P>
Teie kõne sisaldas ka üleskutset luua tugev Euroopa, kuid ma pean ütlema, et mulle pole päris selge, kus teie euroopalikkus algab ja millised on selle piirid, sest millegi muuga ei ole võimalik seletada, miks alustas teie riik oma eesistumisperioodi olematu territoriaalse üksuse esitlemisega, selle asemel et esitleda eesistujariigina uut kujutlust Euroopast.
<P>
Peaminister Orbán, seepärast loodan, et teis peituv hea euroopalikkus areneb edasi rõõmustavas suunas ja et teis on leida ka positiivset ungarilikkust.
<SPEAKER ID="072" NAME="Adina-Ioana Vălean" AFFILIATION="ALDE">
Austatud juhataja! Pikka aega on meie liit läinud seda teed, et seada järjest uusi sihte, kuid keegi ei ole vaadanud tagasi, et näha, kas kõik need sihid on ka saavutatud või nõuetekohaselt rakendatud. Majanduskasv, töökohad, kodanikukeskne liit: need kõik on muutumas püüdmatuteks eesmärkideks. Me oleme jõudnud punkti, kus peaksime tunnistama vähemalt mõne oma poliitikavaldkonna ja liiga sageli kohaldatavate universaalsete lahenduste läbikukkumist.
<P>
ELi majanduskasvu stimuleerimiseks peaksime ehk hakkama mõtlema tavalisest erinevalt ning leppima oma 27 liikmesriigi erisuguste huvide ja iseärasustega.
<P>
Komisjoni ettepanek, mille eesistujariik heaks kiidab, hõlmab kõigest meie majanduspoliitika koordineerimist. See võib pelgalt makromajanduslike ja rahaliste eesmärkide ja asjaomase poliitikaga just pidurdada soovitud majanduskasvu. Et meie siseturg ei ole lõpule viidud, meie ettevõtteid ja ettevõtjaid koormab bürokraatia ning tööturg on korrastamata, võib ELi majanduskasv osutuda vaalaks barrakuudade keskel - sest selline on maailmaturu olukord praeguse kriisi taustal.
<P>
Seoses eesistujariigi tegevuskava muude igikestvate eesmärkidega, nagu ühise energiapoliitika loomine, on meil vaja kindlaks määrata kõikide liikmesriikide ühised energiahuvid ja vajadused. Ma ei ole kindel, et miljardite eurode kulutamine hiiglaslikele infrastruktuuriprojektidele annab vastuse.
<P>
Peaminister Orbán rääkis ka laienemisest. Ma loodan, et Ungari lahendus ei tähenda kõigile naaberriikides elavatele etnilistele ungarlastele kodakondsuse andmist. Kas ELi laienemine on valitsevas euroskeptilises meeleolus ja majanduskriisis tegelikult reaalne?
<P>
Lõpetuseks soovin meile kõigile edu.
<SPEAKER ID="073" NAME="Peter van Dalen" AFFILIATION="ECR">
(NL) Austatud juhataja! Ungari eesistumisperiood ei alanud hästi. Ungari valitsuse uue meediaseadusega Euroopa Liidule seatud eeskuju ei ole ilus. Uue seadusega antakse meediajärelevalve teostajatele suured volitused ja see heidab murettekitavat varju Ungari eesistumisperioodile. Kõnealune seadus on ainult üks lüli Ungaris toimuvate mõtlemapanevate sündmuste ahelas.
<P>
Kui üks partei domineerib, siis teiste hääled vaibuvad. Selle eest hoiatas ammu 17. sajandi prantsuse kirjanik Rochefoucauld, kes ütles, et ainult vähesed on piisavalt targad, et eelistada kasulikku kriitikat reetlikule kiitusele. Minu soovitus eesistujariigile on, et ta võiks Rochefoucauld' sõnu tõsiselt võtta, nii ELi eesistujariigi kui ka Ungari valitsuse rollis.
<SPEAKER ID="074" NAME="Mario Mauro" AFFILIATION="PPE">
(IT) Lugupeetud juhataja, kallid kolleegid! Austatud eesistuja Orbán, tere tulemast Strasbourgi! Nagu kolleeg Cohn-Bendit märkis, armastavad siin kõik Ungarit, kuid mitte kõik ei armasta Ungari valitsust, nagu te vahest aru saite.
<P>
Ühest küljest armastame Ungarit, peame lugu Ungari valitsusest ja mis veelgi tähtsam, toetame piiritult teie erakonda. Miks me Fideszile nii väga kaasa elame? Sest see partei on aidanud otsustavalt kaasa Ungari tagasipöördumisele demokraatliku elu juurde pärast pikka ja kohutavat diktatuuri.
<P>
Me toetame Fideszit, sest aastate jooksul, kõigi nende aastate jooksul on ta püüelnud samade väärtuste, demokraatia ja vabaduse poole nii valitsuses kui ka opositsiooni ridades. Me toetame Fideszit, sest see on praegu ainus partei, kes suudab pakkuda tegelikku alternatiivi populistlikule suunale, mis näib võimust võtvat nii paljudes Euroopa Liidu riikides.
<P>
Me toetame Fideszit ka sellepärast, et teie nimetatud prioriteetide kaudu paneb Fidesz meid mõistma, et võitlus ühendatud ja vaba Euroopa eest ei ole veel lõppenud. Me toetame teid, peaminister Orbán, ning me elame teile kaasa, sest see tähendab kaasaelamist Ungarile ja tervele Euroopale.
<SPEAKER ID="075" NAME="Edit Herczog" AFFILIATION="S&amp;D">
(HU) Lugupeetud juhataja, austatud parlamendiliikmed! Euroopa Liidu loomisest alates on üks selle tähtsamaid teemasid ja eesmärke olnud energiajulgeolek. Kaua uskusime, et kõige tähtsam on vähendada sõltuvust energiaallikatest. Kuid majanduskriis näitas selgelt, et kõige olulisem on siiski energia kättesaadavus ja taskukohasus. See oli esimene aasta, kui Ungaris külmus kütmata korterites surnuks rohkem inimesi kui tänavatel. Paar päeva tagasi palusid ühe kortermaja elanikud oma kütte kinni keerata, sest nad ei saanud seda enam endale lubada. Kallid kolleegid, on väga tähtis, et me käsitleksime energiajulgeoleku küsimust kui majanduskriisi üht mõjuaspekti, ja seda tehes peame arvestama vananenud energiainfrastruktuuri.
<P>
Eesistujariigi Ungari kõige tähtsam ülesanne energeetikaalasel tippkohtumisel on panna alus sellele uuele infrastruktuurile, mitte ainult seoses gaasiga, vaid ka seoses elektriliinidega. Meie ülesanne ei ole vanade võrkude ajakohastamine, vaid investorite ja kapitali kaasamise võimaluste tagamine tuleviku arukate energiavõrkude jaoks. Ungari valitsusel tuleb veenda kõiki liikmesriike toetama ühehäälselt tuumajäätmete käitlemise ohutuse suurendamist. Me peame tagama, et kõik see jääb meie võimaluste piiresse. Austatud eesistuja, me ei saa läheneda sellele uisapäisa ja külmavereliselt, vaid peame säilitama kaine mõistuse, puhta südametunnistuse ja selge silmavaate. Me oleme nende küsimuste lahendamisel teie partnerid.
<SPEAKER ID="076" NAME="Marielle De Sarnez" AFFILIATION="ALDE">
(FR) Austatud juhataja, Euroopa rahvas elab läbi rasket, destabiliseerivat kriisi. Leian, et just sellistel aegadel peame pöörduma tagasi Euroopa põhiväärtuste juurde.
<P>
Esimene nendest väärtustest on võitlus kõigi natsionalismivormide vastu. Lubage öelda, et mind teeb väga murelikuks, kui pärast madjari kogukondadele Ungari kodakondsuse pakkumist kaalute nüüd võimalust anda neile hääleõigus; see on vastuolus kõigi rahvusvaheliste konventsioonidega.
<P>
Teine nendest Euroopa väärtustest on demokraatia ja vabaduste kaitsmine. Pärast teie ametisseasumist on võetud mitu meedet, mille laad paneb meid muretsema. Nende kohta saate meile nüüd vastuseid anda. Põhiseaduskohtu volitusi on piiratud, keskpanga sõltumatust on kahjustatud - vastuolus ühinemislepinguga - ja tuues ettekäändeks Euroopa direktiivi ülevõtmise, panete inimesed hääletama meediaseadust, millega tegelikult hävitatakse ajakirjandusvabadus, nagu näitas hiljuti Euroopa Julgeoleku- ja Koostööorganisatsioon (OSCE).
<P>
Te selgitate, et teie seadus sarnaneb teiste liikmesriikide sama valdkonna seadustega, aga isegi kui mõne riigi puhul - ma pean silmas eelkõige omaenda kodumaad - on vaja veel palju ära teha, siis millises teises ELi liikmesriigis ähvardab meediat 700 000 euro suurune trahv eetikanormide rikkumise eest? Asi on nüüd Euroopa Komisjoni kätes ja komisjon peab meile rääkima peamisest küsimusest, kas kõnealuse seadusega rikutakse sõnavabadust. See käsitlus ei saa olla ainult õiguslik. Kui sõnavabadust rikutakse, on liidul olemas vahendid, millega tagada põhiõiguste järgimine. Seega ootame me kõik nüüd kindlakäelist reageerimist.
<SPEAKER ID="077" NAME="Jean-Pierre Audy" AFFILIATION="PPE">
(FR) Lugupeetud juhataja, austatud peaminister! Ungari on Euroopa riik, kes peab lugu Euroopa Parlamendist. Ungari on valinud vabariigi presidendiks ühe meie väga lugupeetud endise kolleegi Pál Schmitti ja teil on jätkunud tarkust valida üheks oma ministriks meie suurepärane kolleeg Enikő Győri, kellele ma siinkohal austust avaldan.
<P>
Demokraatia toimib. Teid valiti ametisse. Tubli! Euroopa toimib. Teie seadust kritiseeritakse ja te olete valmis seda muutma. See, kuidas te väärtusi kohaldate, on seatud kahtluse alla, ja teie olete öelnud, et endise kommunistliku põhiseaduse põhjaliku reformimise käigus võtate põhiõiguste harta täies ulatuses üle. Tubli! Poliitika toimib. Kui kellelgi peaks kahtlusi olema, siis meil on poliitiline Euroopa. See on hea uudis!
<P>
Teid ootab ees majanduslik proovilepanek. Peaminister Orbán, te korrastate Ungari majandust. Te olete tõenäoliselt just see peaminister, keda meil praegu vaja on. Te ei tee seda aga esmakordselt. Te tegite seda juba 1998. aastal, kui olite samuti peaminister.
<P>
Lõpetuseks tahan juhtida teie tähelepanu Horvaatiale. Te pooldate Horvaatia ühinemist. Meie oleme selle poolt. Tahaksin juhtida teie tähelepanu mõningate Euroopa avaliku arvamuse rühmade kahtlustele ja teen ettepaneku, et te korraldaksite laiaulatusliku teavituskampaania, millega kinnitada Euroopa kodanikele, et Horvaatia vastab kõigile liikmeks saamise tingimustele, sest enam ei võta me riike liikmeks mitme kaupa, nagu tegime pärast Berliini müüri langemist.
<SPEAKER ID="078" NAME="Juan Fernando López Aguilar" AFFILIATION="S&amp;D">
(ES) Austatud juhataja, lugupeetud peaminister! Hispaania sotsialistide nimel tahan ma tervitada eesistujariiki Ungarit, kolmandat eesistujariiki esimeses eesistujariikide kolmikus, mis tegutseb Lissaboni lepingu kohase uue korra alusel. Selle järgi tuleb tagada kooskõla kolme riigi - Hispaania, Belgia ja Ungari - koostatud ühise tegevuskavaga ning mis veelgi tähtsam, ka Lissaboni lepingus endas sätestatud põhimõtete, väärtuste ja eesmärkidega, sest selle lepingu rakendamine ja täitmine on ülim eesmärk.
<P>
Mõned nendest ühistest väärtustest ja põhimõtetest on sätestatud Lissaboni lepingu artiklis 2: vabaduste austamine, vähemuste kaitse ja pluralism, mis hõlmab teabe mitmekesisust. Seepärast jagan ma teie väljendatud muret, et selliseid Ungari eesistumisperioodi olulisi eesmärke võivad moonutada pigem riikides toimuvad arutelud või riikide iseärasused kui meid ühendavad tegurid.
<P>
Ungari meediaseadust ei saa ega tohi mingil juhul käsitleda siseturgu puudutava küsimusena, mis on seotud audiovisuaalmeedia teenuste direktiivi ülevõtmisega riigi õigusesse. See mõttevahetus ei mõjuta üksnes siseturgu ega Ungarit üksi. See mõjutab põhiõigusi ja tervet liitu ning seepärast ühinen ma nendega, kes on veendunud, et ainus viis sellest kriisist välja tulla on tagada suurem lõimumine, mitte õhutada võistlevat natsionalismi.
<P>
Eesistujariiki hinnatakse selle põhjal, kas ta on valmis olema eestvedaja Lissaboni lepingus sätestatud väärtuste järgimisel ja eesmärkide täitmisel, kuid jääma samas truuks Euroopa Liiduga ühinemisel võetud kohustustele.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="079" NAME="Alejo Vidal-Quadras" AFFILIATION="PPE">
(ES) Austatud juhataja! Ma jälgisin väga tähelepanelikult, mida kolleeg López Aguilar ütles, ning tahan talle meelde tuletada, et tema erakonna juhitav Hispaania valitsus valmistab praegu ette riikliku meedianõukogu loomist ning kavatseb vastu võtta diskrimineerimise ja ebavõrdse kohtlemise vastase seaduse, mis ripub iga võimaliku poliitilise vastase kohal nagu Damoklese mõõk ja mille abil võib meediakajastuste sisusse sekkuda.
<P>
Seepärast, austatud kolleeg López Aguilar, enne kui asute teisi arvustama - ma ei lasku Ungari meediaseaduse küsimuse üksikasjadesse -, mõelge pisut sellele, et ei ole ilus kasutada ühe asja mõõtmiseks kaht eri mõõdupuud ja topeltstandardeid. Ärge unustage, et te olite justiitsminister.
<SPEAKER ID="080" NAME="Juan Fernando López Aguilar" AFFILIATION="S&amp;D">
(ES) Austatud juhataja! See pole esimene kord, kui kogu Euroopa Liitu ja samuti teie enda partei väga auväärseid liikmeid murelikuks tegevat seadust on täiesti asjakohatult võrreldud seadustega, milles austatakse õigust sõnavabadusele, vabadust väljendada pluralistlikus ühiskonnas avalikku arvamust ja loomulikult massiteabevahendite mitmekesisust. Viimatinimetatud seadustega luuakse meedianõukogud, kelle ülesanne ei ole takistada massiteabevahendite mitmekesisust ja kes mingil juhul ei kirjuta ette meedia sisu.
<P>
See on nii Hispaania puhul, nagu ka paljude teiste siin saalis esitatud näidete puhul, millel ei ole mingit pistmist praeguse mõttevahetuse käigus nii palju kõneainet pakkunud teemaga.
<SPEAKER ID="081" NAME="Jacek Saryusz-Wolski" AFFILIATION="PPE">
Lugupeetud juhataja! Eesistujariigil Ungaril on ainulaadne võimalus hakata ELis juurutama energiajulgeolekut. Kahel järjestikusel eesistujariigil Ungaril ja Poolal on tugev poliitiline tahe kasutada ära kõik olemasolevad võimalused. Seni oleme seisnud vastamisi niisuguste probleemidega nagu pakkumise ja transiidi tugevnemine või monopol, ühtse, ühendatud turu puudumine ja liidu idaosa suur haavatavus.
<P>
Me ootame eesistujariigilt Ungarilt, et ta käsitleks liitu geomeetriliselt - kolmnurga kujul: põhjast lõunasse suunduv telg peaks kulgema Läänemerest Aadria mereni ning energiasadamad oleksid Poolas ja Horvaatias ning seda täiendaks Kaspia gaasijuhe, mis varustaks ELi otse, eraldi ja sõltumatult ning esialgu Aserbaidžaanist ja Türkmenistanist pärineva gaasiga. Lõunatelg peaks hõlmama mõistagi Nabucco projekti.
<P>
Seega on ELile energiajulgeoleku uue allika tagamine eesistujariigi Ungari tähtsaim ülesanne. Kolm kohustuslikku eesmärki oleksid: ehitada ülekandevõrgud, tagada piisav rahastamine ja edendada ELi energiapoliitika välismõõdet, sest energia on ELi avalik hüve, see tuleb muuta euroopalikumaks, asjaomane poliitika peab tuginema solidaarsusele ning meie poliitiline tahe peaks tagama selle rakendamise.
<SPEAKER ID="082" NAME="Glenis Willmott" AFFILIATION="S&amp;D">
Lugupeetud juhataja! Praegu on aeg, mil me peaksime arutama majanduse juhtimise, tööõiguste ja keskkonnaküsimusi, mis on kõik meie tegevuses tähtsal kohal, ja aeg, mil me peaksime tähistama Ungari suurepärast saavutust, sest tal on esimest korda au olla eesistujariik. Mind kurvastab asjaolu, et Ungari inimesed, kes astusid rõhumise vastu välja ja võitlesid nii pikalt demokraatia eest, on nüüd vaidlustanud selle demokraatia Ungari uue meediaseaduse ja protektsionistliku poliitikaga, mida kasutatakse välisettevõtete ründamiseks, heites sellega varju ajale, mille üle Ungari inimesed peaksid uhked olema.
<P>
Praegu on meie kodanike jaoks otsustava tähtsusega aeg ning me peaksime jätkama oma reformiprogrammi elluviimist. Me peame olema aga ka valvsad selle suhtes, et ELis ei saabuks taas pime aeg. Meil tuleb astuda jätkuvalt vastu igasuguses vormis riiklikule tsensuurile ja protektsionistlikele meetmetele ning neid esile tuua. Me peame küll ulatama Ungari inimestele käe, kuid meie demokraatiat ei tohi edaspidi ohtu seada.
<SPEAKER ID="083" NAME="Lívia Járóka" AFFILIATION="PPE">
(HU) Lugupeetud juhataja, austatud peaminister, head kolleegid! Euroopa Parlament tegi 2008. aasta alguses esimest korda ettepaneku võtta vastu romasid käsitlev Euroopa strateegia. Sellest ajast on möödas kolm aastat ning paljud ELi meetmed ja dokumendid on näidanud, kui oluline on võidelda segregatsiooni ja vaesuse vastu, mis mõjutab Euroopas 12 miljonit romat. Fideszi erakonna liikme ja Euroopa Parlamendi liikmetest ainsa romana olen ma uhke, et Ungari uus valitsus oli nõukogu eesistujatest esimene, kes võttis endale kohustuse ja seadis eesmärgiks leida sellele lahendus Euroopa tasandil.
<P>
Romade sotsiaalne kaasamine on praegu Euroopas üks suurimaid probleeme ning samas on ta meie vananeva ühiskonna üks paljutõotavamaid võimalusi. Romade kaasamine ei ole mitte ainult inimõigustest tulenev kohustus, vaid ka majanduslik vajadus. Euroopa Parlamendi nimetatud teemat käsitleva raportöörina loodan ma siiralt, et parlamendi raporti ja komisjoni tulevase teatise põhjal õnnestub koostada strateegia, mis esindab tõepoolest ühenduse vaimu ning mis ei määratle seda sihtrühma mitte etnilisest, vaid majanduslikust seisukohast lähtudes, edendades samal ajal võrdsete võimaluste direktiivi juurutamist, võttes arvesse segregatsiooni territoriaalset olemust ja vähendades väikestes piirkondades elavate kodanike ebasoodsaid olusid.
<P>
Lugupeetud peaminister! See protsess ei seisne üksnes romasid käsitlevas Euroopa strateegias, see seisneb ka vastastikkuses usalduses ning ELi võimes rajada väärtuste kogukond ja lahendada meie ees seisvad probleemid. Ma soovin teile palju edu selle väga keerulise ülesande lahendamisel. Taves bahtalo!
<SPEAKER ID="084" NAME="Jörg Leichtfried" AFFILIATION="S&amp;D">
(DE) Lugupeetud juhataja, head kolleegid! Euroopa ajakirjandusel puudub kohustus võtta omaks tasakaalustatud käsitlusviis. Euroopas valitseb ajakirjandusvabadus. Kui ELis luuakse institutsioon, mis tahab saavutada nn tasakaalu karistuste abil, mida ei ole võimalik jälgida, ning allikakaitse kaotamise ja hirmutamise abil, siis ma eeldan, et Euroopa õiguse kaitsja, s.o komisjon reageerib sellele. Ta ei peaks aga reageerima kõhklevalt, ükskõikselt ja kaitsvalt, vaid peaks tegutsema kiiresti, otsustavalt ja tõhusalt. Ta ei ole seda veel teinud.
<P>
Lugupeetud peaminister Orbán! Teie liitlaste agressiivne ja põhjendamatu kaitse ei suutnud mind veenda. Me arvasime, et te olete liberaal. Ma kujutan ette, et see ei ole mitte alati hea tunne. Soovin aga teada, kuidas te ennast praegu tunnete, kui teid peetakse inimeseks, kes juhib riigi demokraatia kursilt eemale totalitarismi poole?
<P>
(Vahelehüüded)
<P>
Peaminister Orbán! Mis tunne teil on olla siin inimesena, keda tuleb kaitsta siinolijate eest? Seda tahan ma teilt küsida.
<SPEAKER ID="085" NAME="Paulo Rangel" AFFILIATION="PPE">
(PT) Lugupeetud juhataja! Soovin kõigepealt öelda, et täna, mil me arutame eesistujariigi Ungari tegevuskava ja me peaksime suutma arutada kõiki kavas olevaid teemasid, peaks Euroopa Parlament keskenduma ELi probleemidele, kuid seda siin ei tehta. Selleks, et keskenduda ELi probleemidele, tuleb meil seda kava lugeda hoolikalt ja arutada, kas see on kooskõlas eesistujariigi Ungari prioriteetidega või mitte, selle asemel, et arutada Ungari enda küsimusi ja probleeme, mida saaks lahendada tavapärase ja asjakohase suhtluse käigus komisjoni ja Ungari valitsuse ja parlamendi vahel, kui üldse.
<P>
Seepärast soovin öelda, et lisaks eesmärkidele, mis eesistujariik Ungari on seadnud mõistagi päevakajaliste majandus- ja finantsküsimuste lahendamiseks, on mul väga hea meel näha, et Ungari järgmise kuue kuu kava on väga selge ja kaugelepürgiv. Ta käsitleb ja tähtsustab kolme põhiküsimust, mis on ELi tuleviku jaoks möödapääsmatud: toit, millega seoses hakkab tekkima raske üleilmne kriis, energia, mis on möödapääsmatu meie julgeoleku ja majandusliku jätkusuutlikkuse jaoks, ja vesi, millest ei ole siin küll palju räägitud, kuid mis kujutab endast toiduainete järel järgmist lahendust vajavat ülesannet.
<P>
Loodan, et teil õnnestub oma eesmärgid täita.
<SPEAKER ID="086" NAME="Kristian Vigenin" AFFILIATION="S&amp;D">
(BG) Lugupeetud juhataja, austatud peaminister! 2011. aasta on esimene aasta, mil ELi juhivad kaks Kesk- ja Ida-Euroopa riiki, nimelt Ungari ja Poola. Need kaks riiki on täitnud erilist osa demokraatia arengus ja Euroopa lõimumises ning minu arvates ei tohiks nende kahe riigi väärtusi raisata nii, nagu seda siin täna tehtud on.
<P>
Lugupeetud peaminister! Ma palun teil vabaneda sellest varjust, mis on langenud teie eesistumisperioodile. Siis me saame selle lõpus öelda, et te täitsite oma eesmärgid. See on just see, mida ma soovisin, et me käsitleksime, ning mitte Ungari parlamendi resolutsioonid ja meetmed, mis ei lange kokku demokraatia põhimõtetega.
<P>
Teil on sotsiaaldemokraatide ja demokraatide täielik toetus Horvaatiaga ühinemisläbirääkimiste lõpuleviimiseks teie eesistumisperioodi ajal.
<P>
Teie ettekandes ei kuulnud ma sõnagi naabruspoliitika läbivaatamise kohta. Loodan, et te näitate üles vajalikku algatusvõimet ning et oma eesistumisperioodi ajal suudate te tuua Valgevene tagasi demokraatia kursile.
<P>
Võtan endale vabaduse ja ütlen, et ei nõustu kolleeg Cohn-Benditiga. Ma ei arva, et peaminister Orbánit saaks võrrelda Hugo Cháveziga. Euroopas on peaministreid, kelle puhul peaks see võrdlus tunduvalt rohkem paika.
<SPEAKER ID="087" NAME="Ernst Strasser" AFFILIATION="PPE">
(DE) Lugupeetud juhataja, austatud peaminister! See on tõsi, et teie riik on palju kannatanud ning et teie riik, teie ise ja teie erakond on aidanud palju kaasa rahule ja ühendatud Euroopale. Hea naabri ja austerlasena soovin seda praegu, teie jaoks ajaloolisel tunnil austusega märkida.
<P>
Teie eesistumisperioodi prioriteedid on töökohtade loomine, majanduskasvu edendamine ja julgeoleku suurendamine ning meil on hea meel neid toetada. Lisaks nimetatud prioriteetidele soovite te tugevdada siseturgu, edendada energiapoliitikat ja Doonau strateegiat ning viia lõpule läbirääkimised Horvaatiaga. Need on valdkonnad, kus me soovime ja kavatseme teid toetada.
<P>
Eriti soovin teid tänada usuvabaduse kaitsmise eest. Kristlus on euroopaliku tegevuse ja mõtteviisi nurgakivi ning me hindame väga asjaolu, et te reformisite Ungaris kommunistlikku meediat käsitlevat õigusakti, mis pärineb aastast 1986. See on oluline ja ka õige. Oleme seisukohal, et paljud arvamused, mida me selle kohta kuulnud oleme, kaasa arvatud siin parlamendis, on valed. Paljud neist tuletavad mulle meelde sanktsioone, mis Austria valitsusele 2000. aastal põhjendamatult kehtestati. Arvan, et teid koheldakse praegu sama ebaõiglaselt kui koheldi toona Austria valitsust.
<P>
Tahan tänada teid tehtu eest ja soovin uuele eesistujariigile Ungarile edu.
<P>
(Aplaus)
<SPEAKER ID="088" NAME="Victor Boştinaru" AFFILIATION="S&amp;D">
(RO) Lugupeetud juhataja, austatud peaminister! Euroopa kodaniku ja sotsiaaldemokraadina on mul hea meel teie lubaduse üle viia ellu Doonau strateegiat, mis on sidus romasid käsitlev ELi strateegia, ning Rumeenia kodanikuna on mul hea meel, et te toetate eesistujariigina minu kodumaad ja Bulgaariat Schengeni alaga ühinemisel.
<P>
Ungari eesistumisperioodi algust on aga varjutanud teravad arutelud häbiväärse seaduse üle, mis rüvetab ELi põhiväärtusi. Selle seaduse koostamisele näib olevat poliitilist mõju avaldanud Horthy, Kádár, Antonescu ja Ceauşescu. See kahjustab Ungari usaldusväärsust ja mainet ELi liikmesriigina ning häbistab Ungari elanikke, keda hinnatakse nende pühendumise eest vabaduse tagamisele. Seda seadust on teravalt kritiseerinud kahe ELi liikmesriigi valitsused: teie poliitilisse perre kuuluva Saksamaa ja Prantsusmaa valitsus. Euroopa Rahvapartei (kristlike demokraatide) fraktsiooni austatud parlamendiliikmed on samuti seda seadust kritiseerinud ning loodavad, et neid ei arvata varsti fraktsioonist PPE välja.
<P>
Me ei saa nõustuda sündmuste niisuguse käiguga. Me ei saa lubada sel jätkuda.
<SPEAKER ID="089" NAME="Wim van de Camp" AFFILIATION="PPE">
(NL) Lugupeetud juhataja! Tänu arutelule Ungari meediaseaduse üle teab igaüks Euroopas, kes on praegu ELi eesistujariik. Varem ei ole see alati nii olnud. Asjaolu, et peaminister esitas selle seaduse Euroopa Komisjonile, on hea ning me ootame komisjoni arvamust selle kohta huviga.
<P>
Nüüd aga käsitlen Ungari eesistumisperioodi nelja eesmärki. Majanduskasv ja töökohad. Kõigepealt soovin küsida väikeste ja keskmise suurusega ettevõtete halduskoormuse kohta. Milliseid konkreetseid meetmeid te selle suhtes võtate? Digitaalarengu tegevuskava: Hiina ei oota, kuni EL talle järele jõuab. Teine prioriteet on tugevam Euroopa. Me oleme praegu Euroopas kaelast saadik vees. Ma ei räägi mereveetaseme tõusust, vaid Reini, Po ja Moseli jõe veetaseme tõusust. Oleksin tänulik, kui te ka sellele küsimusele tähelepanu pööraksite.
<P>
Järgmiseks, sõbralik suhtumine kodanikesse: mida on meil kavas teha Schengeni, Rumeenia ja Bulgaaria ning Horvaatia ühinemise suhtes?
<P>
Lugupeetud juhataja! Viimaseks on Ungari kehtestanud teistest riikidest pärit ettevõtetele kriisimaksu. See maks on vastuolus siseturu põhimõtetega. Millal see kaotatakse?
<SPEAKER ID="091" NAME="László Tőkés" AFFILIATION="PPE">
(HU) Lugupeetud juhataja! Lubage mul teha meediaseadusega seoses järgmine võrdlus: 1956. aastal mõistis enamik lääne kommunistlikke parteisid ning ka paljud lääne vasakpoolsed liberaalidest haritlased Ungari revolutsionäärid hukka ning olid nende vastu ja Nõukogude Liidu bolševike poolt. Mutatis mutandis, midagi sarnast toimub ka praegu. Paljud meie lääne sotsiaaldemokraatidest ja liberaalidest kolleegid on asunud endiste kommunistide ja pseudo-liberaalide poolele, olles nende vastu, kes tegelikult korda muudavad - lahkunud József Antalli järgijate ja Viktor Orbániga koos vabaduse eest võitlejate vastu. See on meediaseaduse kontekstis ilmselge. Head kolleegid! Ärgem ajagem segamini kunagisi suurmeistreid ja mineviku soosikuid ning postkommunistliku suuna esindajaid tõeliste ja usaldusväärsete vasakpoolsete vaadete pooldajatega. Need ei ole üks ja seesama. Omal ajal mõistis ka Albert Camus, kes Nõukogude Liidu stalinistid tegelikult olid, ja asus Ungari revolutsionääride poolele.
<SPEAKER ID="092" NAME="Hannes Swoboda" AFFILIATION="S&amp;D">
(DE) Lugupeetud juhataja, austatud peaminister! Ma nõustun teiega kolmes punktis. Esimene neist käsitleb Horvaatiat. Meie seisukoht on ühesugune ning me loodame leida lahenduse koos teie välisministriga. Teine neist puudutab romade kaasamist ja kolmas Ungari revolutsiooni tähtsust Euroopas.
<P>
Olen pärit Austriast ning ma sündisin Ungari piiri lähedal. Ma teadsin, mis toimub, ehkki tuleb tunnistada, et elasin sellele kaasa selle piiri paremalt poolelt. Mulle anti ülesandeks õpetada kaht klassikaaslast saksa keeles. Ma tean, kui tähtis see revolutsioon oli. See oli aga revolutsioon võimu võtmise ja võimu monopoli vastu. Selle eesmärk oli saavutada vabadus, sealhulgas ajakirjandusvabadus.
<P>
Lugupeetud peaminister! Mõelge palun veel kord, kas see seadus on ikka kooskõlas Ungari revolutsiooni tähenduse, vaimu ja eesmärkidega. Kui te võrdlete seda nende eesmärkidega, suudate te koostada parema seaduse. Seepärast kutsun ma teid veel kord üles enda jaoks läbi mõtlema, kuidas te saaksite koostada parema meediaseaduse, mis oleks kooskõlas Ungari revolutsiooni ja selle vaimuga.
<P>
(Aplaus)
<SPEAKER ID="093" NAME="Ivo Vajgl" AFFILIATION="ALDE">
(SL) Lugupeetud juhataja! Soovin öelda mõne sõna, et julgustada ja toetada eesistujariiki Ungarit, kes on Sloveenia hea naaber ja kellega on meil palju ühist. Lugupeetud peaminister! Soovin toetada ka peamisi prioriteete, mille te teie eesistumisperioodiks esile tõite.
<P>
Ungari võib täita märkimisväärset osa, et tugevdada stabiilsust piirkonnas, kus me kõik elame, ning tagada iseäranis seda, et piirkond tervikuna võtaks omaks moodsad väärtused ja tulevikusuuna.
<P>
Seepärast ütlen ma teile midagi, mida te võib-olla kuulda ei taha: ma arvan, et parem oleks, kui te jätaksite Trianoni lepinguga seonduva seljataha. Ärge kasutage seda oma naabrite ärritamiseks ega vanade haavade lahtikiskumiseks. Kõik peavad õppima oma ajalooga toime tulema.
<SPEAKER ID="094" NAME="Emilie Turunen" AFFILIATION="Verts/ALE">
(DA) Lugupeetud juhataja! Soovin teha mõne märkuse teema kohta, mis on pälvinud täna hommikul juba üsna palju tähelepanu. Selleks on Ungari meediaseadus. Lugupeetud peaminister! See küsimus ei puuduta mitte Ungarit ega Ungari sisepoliitikat, vaid ELi põhiõigusi ja meie usaldusväärsust kogu maailma ees. Kui Ungari saab poliitiliselt mõjutatud meedianõukogu ja tuleb maksta miljonitesse ulatuvaid trahve, siis sellega ohustatakse ajakirjandusvabadust kogu ELis.
<P>
Lugupeetud peaminister! Mina kuulun noorema põlvkonna eurooplaste hulka, kes peavad ajakirjandust võib-olla endastmõistetavaks, kuid nüüd ma näen, et see ei ole seda. Mul on hea meel, et te lubasite seaduse läbi vaadata, kui see on vastuolus ELi õigusaktide ja aluslepingutega, ning usun, et teil on juba praegu põhjust minna koju ja seda seadust parandada. Te võlgnete seda neile, kes on võidelnud põhiõiguste ja ajakirjandusvabaduse eest ning ka meie põlvkonnale, kes ei tunne teistsugust olukorda. Arvan, et peame ELis demokraatiat edendama, mitte vähendama.
<SPEAKER ID="095" NAME="Othmar Karas" AFFILIATION="PPE">
(DE) Lugupeetud juhataja! Euroopa tugevdamine tähendab ka komisjoni tugevdamist ja turvaabinõude laiendamist nii rahastamise kui ka sisu seisukohast. See tähendab demokraatia tugevdamist Euroopas ja see tähendab Euroopa kogukonda. Euroopa tugevdamise protsess algab kodust. Aidake meil saavutada edusamme, muutes sisepoliitika Euroopa-kesksemaks, ja tagada, et rahvuslus ei nõrgendaks seda.
<P>
Lugupeetud peaminister! Kui me soovime Euroopat tugevdada, tuleb meil suurendada meie ühisosa ja vähendada meie nõrku külgi. Meie tugevusteks on sama õigussüsteem, samad väärtused ja vabadused, ühenduse meetod, siseturg ja selle neli vabadust ning ühisraha. Erakonnad on üksnes demokraatia elluviimise vahend, mitte vastupidi. Meie nõrkadeks külgedeks on rahvuslus, polariseerumine ja protektsionism. Kasutagem neid kuut kuud selleks, et muuta Euroopa ja Euroopa ühendus tugevamaks.
<SPEAKER ID="096" NAME="Maroš Šefčovič">
komisjoni asepresident. - Lugupeetud juhataja! Ma soovin kõigepealt tänada peaminister Orbánit väga kaugeleulatuva programmi tutvustamise eest. Samuti soovin tänada parlamendiliikmeid huvitava arutelu ja jõulise mõttevahetuse eest.
<P>
Arvan, et demokraatlik arutelu on parim viis Euroopa jaoks kõige soodsama lahenduse leidmiseks. On aga üks tingimus, nimelt, et vestluskaaslastel peab olema ühine eesmärk. Ma usun, et meil on selline eesmärk olemas, sest enamik meist siin parlamendis soovib tugevamat Euroopat. Eesistujariigi Ungari valitud juhtlause on seega väga asjakohane ja hea. Komisjoni nimel rõhutaksin seega, et meil tuleb eesistujariigi Ungari seatud sihte toetada.
<P>
Nagu arutelust selgus, seisab meil sellel poolaastal ees keeruline ülesanne. Meil tuleb kehtestada majanduse valitsemine, leida lahendus riigivõla kriisile ja rakendada ELi 2020. aasta strateegiat palju kiiremini - kui nimetada vaid mõnda majandusvaldkonna eesmärki. Meil on aga väga hea meel, et eesistujariik Ungari püüab leida paremat võimalust romade lõimimiseks ja keskendub Doonau strateegiale.
<P>
Ma soovin öelda mõne sõna selle kohta, kuidas lõimida romasid ELis tõhusamalt. Nagu te teate, hakkasime me rakendama väga ulatuslikku programmi, et suurendada teadlikkust ELi vahendite pakutavate võimaluste kohta ja edendada selleteemalist kooskõlastatud dialoogi liikmesriikides. 2009. aastal keskendusime Ungarile ja 2010. aastal Rumeeniale ning käesoleval aastal Slovakkiale ja Bulgaariale. Ma usun, et koos teie ja eesistujariigi Ungariga saame me esitada aprillis uue, romasid käsitlevate riiklike integratsioonistrateegiate ELi raamistiku.
<P>
Ma soovin öelda mõne sõna Daniel Cohn-Benditi märkuste kohta, sest pean väga oluliseks selgelt näidata, et sellel korral toetab EL Tuneesiat ja tema elanikke. Soovin avaldada kõikidele tuneeslastele kiitust eeskätt julguse eest, mida nad viimastel päevadel üles näitasid. Olen kindel, et EL toetab tuneeslasi nende rahumeelsetes ja demokraatlikes püüdlustes.
<P>
Uus ühtsuse valitsus peaks esindama tõepoolest Tuneesia ühiskonna soove. See peaks aitama riigil minna üle uuele korrale rahumeelselt ja demokraatlikult ning korraldada ennetähtaegsed valimised. Soovin kinnitada siinsele parlamendile, et oleme valmis andma kiiret abi valimiste ettevalmistamisel ja korraldamisel ning toetama püsivalt riigi üleminekut tõelisele demokraatiale. Vajadusel oleme valmis andma Tuneesia ametivõimudele abi ka kiireloomuliste küsimuste lahendamiseks.
<P>
Mis puudutab nõuet, et komisjon peaks andma kiiresti vastuse meediaseaduse küsimusele, siis soovin austatud parlamendiliikmetele öelda, et meil on pooleli väga pingeline mõttevahetus Ungari ametiasutustega poliitilisel ja ekspertide tasandil. Komisjon saadab sellel nädalal Budapesti kirja lisaselgituste saamiseks. Soovin veel kord rõhutada, et arvestades teema keerulisust, tegutseme me väga kiiresti. Ma kordan ka president Barroso sõnu: meile annab palju julgust peaminister Orbáni poliitiline lubadus seadust vajadusel parandada.
<P>
Oleme veendunud, et Ungari võtab vajalikke meetmeid, tagamaks, et uut meediaseadust rakendatakse täielikus kooskõlas meediavabadust käsitlevate euroopalike väärtustega ning asjakohaste ELi õigusaktide ning Euroopa inimõiguste ja põhivabaduste kaitse konventsiooniga. Komisjon täidab selle suhtes igati oma osa aluslepingute täitmise järelevalvajana.
<P>
Lõpetuseks soovin öelda, et oleme veendunud eesistujariigi Ungari pühendumises ja innukuses. Nägime, et Ungari ametiasutused valmistusid selle ülesande täitmiseks põhjalikult, et olla sellel tähtsal poolaastal väga asjalik eesistujariik. Usume, et koos suudame me Euroopa projekti edasi viia. Olen kindel, et Euroopa Parlament toetab seda tööd ning täidab oma osa ustava koostöö vaimus. Meil tuleb ilmselgelt saavutada väga asjalikke edusamme meie esmatähtsate eesmärkide täitmiseks sellel poolaastal.
<P>
Soovin eesistujariigile kõike paremat järgmiseks kuueks kuuks. Ootame huviga, et saaksime teha koostööd Euroopa heaks.
<P>
(Aplaus)
<SPEAKER ID="097" NAME="Viktor Orbán" LANGUAGE="HU">
Lugupeetud juhataja! Kõigepealt soovin tänada parlamendiliikmeid, kes austasid meid oma sõnavõttudega tänases põnevas ja väärtuslikus arutelus. See arutelu on meie jaoks liiga väärtuslik selleks, et vastata esitatud küsimustele lühidalt ühe minuti jooksul. Ma püüan ettenähtud ajast kinni pidada, kuid pean siiski vastama mõnele küsimusele.
<P>
Kõigepealt räägin ma kui Ungari peaminister. Lubage mul öelda, et olen väga üllatunud, et nii paljud tõsised ja austusväärsed inimesed, nagu need, kes täna oma arvamuse esitasid, faktidega eksivad. See oleks vale ja piinlik nii teile kui ka mulle, kui ma tooksin esile kõik vead, mille siinviibijad - alustades Martin Schulzist - tegid seoses Ungari meediaseaduse ja Ungari demokraatliku korraga. Et näidata, kui palju te faktivigu tegite, toon teile ühe näite: Ungari meediaseaduse kohaselt ei ole võimalik karistada tasakaalustamata kajastuse eest ega selle eest rahalist karistust määrata. Mille vastu te protestite? See nimekiri võiks jätkuda pikalt. Soovin seega öelda selgelt välja, et mul on kahju, et teid on niimoodi eksitatud ja petetud. Näen nüüd selgelt, et selle arutelu juures ei saa ma loota õiglasele kohtlemisele ning selle asemel pean lootma, et Euroopa Parlament suudab koostada erapooletu ja objektiivse arvamuse, millega ma isiklikult rõõmuga nõustuksin, ja jätkab menetlust asjakohase korra kohaselt.
<P>
Sellest hoolimata soovin öelda, et toetan Martin Schulzi mõtet, mille kohaselt ei hinnata eesistujariiki Ungarit mitte esitatud programmi, vaid tulemuste põhjal, ja ma hindan seda kõrgelt. Võin vaid soovitada teil järgida samasugust põhimõtet Ungari meediaseaduse puhul, mis on nüüd juba mitu nädalat kehtinud. Saadan teile rõõmuga Ungari ajalehtede saksakeelsed väljavõtted ning siis te näete, et Daniel Cohn-Benditi kirglikud sõnavõtud ei ole võrreldavad sellega, mida Ungari ajakirjandus ütleb. Nii palju siis faktilisest korrektsusest.
<P>
Samal ajal aga soovin meediaseaduse kritiseerijatele meelde tuletada, et me elame 21. sajandil. Kuidas te saate üldse arvata, et keegi saaks Ungaris või ükskõik millises Euroopa riigis internetiajastul suruda maha mõttevabadust? Ungari valimistel võitsime me paljuski tänu valimiskampaaniale, mis korraldati kontrollimatus internetikeskkonnas ja Facebookis. Kuidas te saate 21. sajandil uskuda, et keegi saaks piirata arvamuste vaba esitamist? Mind hämmastab see, et te elate ikka veel minevikus.
<P>
Samamoodi soovin märkida huvitava asjaoluna, et meediaseadusega, mille vastu te olete, muudeti kehtetuks ajakirjandusseadus, mis võeti vastu 1986. aastal kommunistliku korra ajal ning mille kohaselt oli kuni uue meediaseaduse vastuvõtmiseni võimalik ajaleht sulgeda pelgalt tema kustutamisega registrist. Viimase kahekümne aasta jooksul ei kurtnud keegi selle üle, kuigi see oli täiesti ebademokraatlik. Seepärast soovitan ma jätkata arutelu meediaseaduse üle mõistlikkuse vaimus ja asjalike argumentide alusel.
<P>
Lugupeetud parlamendiliikmed! Samal ajal soovin teile teatada, et vastupidi mõningatele täna siin avaldatud arvamustele on Ungari taastamas õigusriigi põhimõtet. Ehkki te ei ole seda teemat varasematel aastatel arutanud, soovin tuua esile, et Ungari salateenistust kasutati kõigi nende aastate jooksul poliitilistel eesmärkidel ning nüüd arutatakse seda küsimust kohtus. Ungaris anti korraldus kasutada politseid rahumeelsetele rahvamassidele surve avaldamiseks ning nüüd viiakse selle kohta läbi kriminaalmenetlust. Ungaris võltsiti avalikku huvi käsitlevat teavet ning selle tagajärjeks on meie majanduse praegune olukord. Pärast õigusriigi kaotamist pooldavat poliitikat, mida te millegipärast kunagi ei arvustanud, taastatakse praegu Ungaris õigusriigi korda. Kui ma kuulasin arutelu meediaseaduse üle, pidin ma kahjuks järeldama, et teie pahameele põhjuseks ei ole mitte meediaseadus, vaid asjaolu, et Ungari inimesed näitasid üles Euroopas seni nägematut solidaarsust ja hääletasid Ungaris kahe kolmandiku häälteenamusega ühe poliitilise jõu poolt. See on kahtlemata väga põnev ja huvitav küsimus ning ma olen veendunud, et seda saab kasutada Euroopa huvides.
<P>
Et ka Alexander Graf Lambsdorff tegi isikliku märkuse, siis lubage mul ka sellele vastata. Lugupeetud härra Lambsdorff! Ma pöördun teie poole kui eurooplane eurooplase, kui ungarlane sakslase poole. Teie meediaseadus ei ole karvavõrdki demokraatlikum kui Ungari oma ning kui te sellele vastu vaidlete, siis tehke seda palun objektiivse mõttevahetuse korras. Ning ma ei luba ei sakslastel ega ka kellelgi teisel seada kahtluse alla Ungari inimeste pühendumist demokraatiale pelgalt sellepärast, et meil valitses nelikümmend aastat diktatuur.
<P>
Meediaseadust võib mõistagi kritiseerida ja seda peakski tegema ning pean seda täiesti loomulikuks, kuid sealjuures ei tohi solvata rahvast. Ning ma soovin öelda selgelt välja, et Ungari inimeste ja Ungari valitsuse demokraatiale pühendumise kahtluse alla seadmisega solvatakse Ungari inimesi ... (vahelesegamised, aplaus). Lubage mul palun viidata avaldusele, milles süüdistatakse Ungarit selle eest, et ta võtab meetmeid diktatuuri kehtestamise eesmärgil. Ma olin siin ja kuulsin seda oma kõrvadega. Mille vastu te protestite? Ma olin siin ja kuulsin seda oma kõrvadega! Te ähvardasite mind ja väitsite, et Ungari liigub diktatuuri kehtestamise suunas. Kui see ei ole Ungari inimeste solvamine, siis mis see on? Ma soovin teha selgeks selle, et ma astun alati oma kodumaa Ungari kaitseks välja. See ei ole meediaseaduste küsimus!
<P>
Mis puudutab Euroopa teemasid, siis kui te lubate, räägin ma nüüd oma teises rollis. Minu arvates on võlakirjaturu küsimus, millele Guy Verhofstad viitas, väga tähtis ning ma soovin öelda, et eesistujariik Ungari on veendunud, et võlakirjaturu loomine on pikaajalises plaanis vajalik ja möödapääsmatu. Seepärast toetame me euroopalikke meetmeid, mis juhivad Ungarit ja ELi euroala liikmesriike ning kogu ELi selles suunas. Soovin juhtida tähelepanu ühele asjaolule, nimelt, et me peaksime veenma meie liikmesriikide valitsusi, et nad ei kasutaks eurovõlakirja turu loomist ettekäändena mitte algatada struktuurireforme. Seepärast tuleb meil alustada kõigepealt vajalike struktuurireformide korraldamist ning usun, et pärast seda on võimalik luua võlakirjaturg.
<P>
Mis puudutab Tuneesiat, siis soovin juhtida teie tähelepanu sellele, et me arutame seda teemat pidevalt välisesindusega ning toetame kõiki demokraatiapüüdlusi ja -liikumisi ka väljaspool Euroopat ning koos välisesindusega näitame me seda piisavalt rõhutatult. Me ei tohiks aga vastandada seda küsimust kristlaste tagakiusamise üleilmsele suundumusele. Käsitleda tuleb mõlemat probleemi.
<P>
Lugupeetud parlamendiliikmed! Viimaseks soovin öelda, et mitu inimest väljendas muret Ungari eesistumisperioodi tormilise alguse pärast ning sellepärast, et see võib kahjustada meie ELi eesistumisperioodi. Lubage mul öelda, et see sõltub teist. Meie oleme omalt poolt valmis - mina isiklikult olen - järgima ja toetama Ungari eesistumisperioodil selle arutelu mõlemat suunda. Seega, kui te tunnete Ungari eesistumise ajal, et soovite arutada nii Ungari kui ka ELi poliitikavaldkondade üle, siis meie oleme selleks valmis ning ma ei pea seda olukorda vähimalgi määral ebamugavaks. Muidugi ei ole me selle üle õnnelikud. Me ei ole õnnelikud selle üle, et Ungarit kritiseerivad arvamused on segamini ELi poliitikat puudutavate seisukohtadega, kuid me ei pea seda olukorda ebaloomulikuks. Ka ELis kehtib demokraatia ning meil toimuvad demokraatlikud arutelud.
<P>
Ma ei arvanud kunagi, et Ungari eesistumisperiood saab olema lihtne võidukäik või nagu iludusvõistlus, kus modellid näitavad ennast ja kõik lihtsalt plaksutavad neile. Ma ei arvanud seda kunagi! Tean, et meil seisavad ees tõsised poliitilised mõttevahetused. Olen selleks valmis, hoolimata käsitletavast küsimusest, ning lubage mul kinnitada, et Ungaril on nii muidu kui ka eesistujariigina piisavalt jõudu, et arutleda nii Ungarit kui ka ELi puudutavatel teemadel piisavalt tõsiselt ja jõuliselt. Mitte ükski rünnak Ungari sisepoliitiliste küsimuste vastu ei takista meid käsitlemast meie ELi programme ja saavutamast selles eesistumise ajal edusamme. Ma soovin teha sellest poolaastast, mis tõotab tulla seni ELi raskeim, ühe kõige edukama eesistumisperioodi. Tänan teid tähelepanu eest!
<SPEAKER ID="098" NAME="Juhataja">
Kodukorra kohaselt võib arutelu lõpus teha isiklikke avaldusi. Martin Schulz on avaldanud soovi teha niisugune isiklik avaldus.
<P>
(Nurin)
<P>
Head kolleegid! Me tegutseme ühiselt vastu võetud kodukorra alusel.
<SPEAKER ID="099" NAME="Martin Schulz" AFFILIATION="S&amp;D">
(DE) Lugupeetud juhataja, austatud eesistuja! Te pöördusite minu poole isiklikult. Te rääkisite otse ka mõningate teiste parlamendiliikmetega. Ma soovin anda teile järgmiseks kuueks kuuks mõningaid mõtteid, mis puudutavad märkusi Ungari inimeste ja teie kui nende esindaja kohta. Kolleeg Cohn-Bendit kirjeldas oma biograafias oma suhteid Ungari inimestega. Meie fraktsioonis on Euroopa Parlamendi liikmeid, kes on pidanud olema kommunistliku korra vanglates luku taga. Meie fraktsiooni parlamendiliiget Miguel Angel Martínez Martínezi piinati Hispaanias selle pärast, et ta oli Franco režiimi vastu. Meil on ühine ülesanne - nii teil kui ka meil, kes me siin istume - ning selleks on demokraatia kaitsmine näiteks niisuguste inimeste eest, kes meid täna oma vahelehüüetega segavad.
<P>
Mitte ükski seaduse kritiseerija ei solva Ungari inimesi. Te võite kindel olla ühes asjas. Parlamendi vasaku tiiva liikmed ja eriti meie fraktsioon lubab teile, et niisugused väärtused nagu vabadus, demokraatia ja õiglus on meie ühised väärtused. Kui me oleme seisukohal, et seadus ei vasta nendele väärtustele, siis me kritiseerime seda, kuid see ei tähenda, et me arvustaksime Ungari inimesi.
<P>
(Aplaus)
<P>
Lugupeetud peaminister! Kui me võtame selle oma südameasjaks, siis toimub midagi, mida me mõlemad vajame. Me ei saa luua edukat Euroopat seda tükeldades. Euroopa on edukas vaid siis, kui suveräänsed liikmesriigid ja EL oma ühendusega teevad koostööd. Ärge vastandage neid pooli üksteisele. Järgmisel kuuel kuul täidate te nõukogu eesistuja rolli. Me soovime teiega koos kaitsta Euroopa väärtusi ning mitte vastandada Ungarit ELile.
<P>
(Aplaus)
<SPEAKER ID="100" NAME="Juhataja">
Tänan, härra Schulz! Lugupeetud peaminister! Tänan teid teie sõnavõtu ja siinviibimise eest. Daniel Cohn-Bendit, kas te soovite ka teha isikliku avalduse?
<SPEAKER ID="101" NAME="Daniel Cohn-Bendit" AFFILIATION="Verts/ALE">
(FR) Lugupeetud juhataja, head kolleegid! Ajaloos on hetki - ma võiksin öelda seda mis tahes keeles -, mil teatud punktist lihtsalt ei tohi edasi minna.
<P>
Lugupeetud peaminister! Te olete Ungari inimeste üle uhke ja seda õigusega, kuid kõikide teoreetikute puhul alates Tocqueville'ist on näidanud demokraatia üht: tõde ei ole alati enamuse poolel.
<P>
(Juhataja katkestas kõneleja.)
<SPEAKER ID="102" NAME="Juhataja">
Kolleeg Cohn-Bendit, see peab olema isiklik avaldus.
<SPEAKER ID="103" NAME="Daniel Cohn-Bendit" AFFILIATION="Verts/ALE">
(FR) Kas te oleksite tasa seal üleval? Kui peaminister Orbán väidab siin parlamendis ...
<P>
(Hääled saalist)
<P>
Kas te koondate paremäärmuslasi? Teil on õigus seda teha.
<P>
Kui ta väidab siin saalis, et me oleme öelnud midagi halvasti Ungari inimeste kohta, on see rahvuslik populism, teiste sõnadega, ta ei soovi arutada asja sisu, vaid vastandada inimesi üksteisele. Peaminister Orbán, see ei ole ELile kohane. Te kutsusite meid endaga koos õhtust sööma. Mul läks nüüd isu ära, ma ei einesta teiega. See, mida te tegite, on häbiväärne!
<SPEAKER ID="104" NAME="Gerard Batten" AFFILIATION="EFD">
Lugupeetud juhataja! Ma soovin võtta sõna sama artikli alusel - milline see iganes oli -, mille alusel kolleeg Cohn-Benditki. Ma vajan veidi selgitust, kuid teie olete kodukorra suhtes tunduvalt asjatundlikum kui mina. Ainus artikkel, mis minu arusaamise järgi isiklikke sõnavõtte käsitleb, on artikkel 151, milles on öeldud, et sõnavõtja peab piirduma arutelu käigus tema isiku kohta tehtud märkustega. Millise artikli kohaselt anti kolleeg Schulzile sõna? Millise artikli kohaselt anti praegustel asjaoludel kolleeg Cohn-Benditile sõna? Kas kõik parlamendiliikmed on võrdsed või on mõned teistest võrdsemad?
<P>
(Aplaus)
<SPEAKER ID="105" NAME="Juhataja">
Head kolleegid! Tegelikult pöördus peaminister Orbán otse Martin Schulzi poole - see on fakt -, et väljendada oma muret sellepärast, et sõnavõtuga võidi solvata Ungari inimesi. Need olid tema sõnad.
<P>
Siin saalis tõstatatud küsimused lahendati. Säilitagem oma väärikus. Eesistujariik Ungari esindaja tegi olulise ettekande. Me võtsime Ungari eesistumiskava vastu, kiitsime selle heaks ning kuulsime mõningaid häid sõnavõtte selle kohta, mida Ungari järgmise kuue kuu jooksul teeb. See on äärmiselt oluline meie kõigi jaoks. Näidakem veel kord meie heakskiitu ning mingem pärast arutelu, mis oli väga tõsine, igaüks oma teed. Kodukorra kohaselt andsin ma sõna parlamendiliikmetele, kes tahtsid teha isikliku avalduse. Ma tänan peaminister Orbánit tema sõnavõtu, meie istungil osalemise ja Ungari eesistumiskava tutvustamise eest.
<P>
Kirjalikud avaldused (kodukorra artikkel 149)
<SPEAKER ID="106" NAME="Dominique Baudis" LANGUAGE="FR">
Järgmisel kuuel kuul on Ungari nõukogu eesistujariik ning teil on ees palju uusi ülesandeid. Te olete seadnud oma kõige tähtsamaks eesmärgiks kriisist väljumise. Olen veendunud, et teie eesistumisperioodil teevad institutsioonid ja liikmesriigid jätkuvalt head koostööd. Meie kohustus on tagada oma väärtuslikkust tõestanud solidaarsus- ja stabiilsusmehhanismide pikaajaline püsimajäämine.
<P>
Eesmärkide saavutamiseks tuleb meil keskenduda ka rahvusvahelise finantssüsteemi reformimisele. Meie, eurooplased, oleme olnud finantsturgude reguleerimise ja järelevalve eestvedajad. Asjaolu, et G20 eesistujariik on Prantsusmaa, pakub võimalusi, millest tuleb kinni haarata. Ühtne Euroopa peaks näitama eeskuju oma välispartneritele.
<P>
Euroopa naabruspoliitika on ELi välispoliitika keskne vahend. See aitab meil oma lähimate naabritega säilitada stabiilseid suhteid. Idapartnerlust, mis on üks teie tähtsamaid eesmärke, ei tohiks edendada Vahemere piirkonna partnerluse arvelt. Vahemere Liidu tegevus on vaibumas, kuid see väärib samamoodi meie tähelepanu. Euroopa on jätkuvalt selle kindel toetaja. Mida on teil plaanis teha selle elavdamiseks?
<SPEAKER ID="107" NAME="Ivo Belet" LANGUAGE="NL">
See on hea, et Ungari peaminister rõhutas selgelt oma valmisolekut kohandada uut meediaseadust, kui EL peaks seda nõudma. Euroopa Komisjon peaks nüüd suutma teha oma tööd täielikus sõltumatuses. See on ainus võimalus parteipoliitilistest mängudest vabanemiseks. Massiteabevahendite mitmekesisus ja ajakirjandusvabadus on Euroopa põhiväärtused. Mitte ainult Ungari, vaid kõik ELi liikmesriigid on võtnud endale ametliku kohustuse neid austada. See on kirjas Euroopa Liidu lepingus ning Euroopa Nõukogu on sõlminud selleteemalised ametlikud lepingud. Oleme veendunud, et eesistujariik Ungari teeb selle ühemõtteliselt selgeks.
<SPEAKER ID="108" NAME="Vilija Blinkevičiūt" LANGUAGE="LT">
Soovin väljendada heameelt Ungari üle, kes on alustanud oma esimest Euroopa Liidu eesistumise perioodi. Ungari võttis nõukogu juhtimise üle vanalt liikmesriigilt Belgialt ning alustab oma eesistumisperioodi üsna raskel ajal, sest mitte kõikides ELi liikmesriikides ei taastu majandus pärast majandus- ja finantskriisi ühtemoodi edukalt. Veelgi enam, tuleb teha jõupingutusi, et kriisist täielikult üle saada ja seepärast nõustun ma eesmärkidega, mille Ungari seadis Euroopa majanduse stabiliseerimisele, ELi laienemise küsimustele, energiale ja romade lõimimisele. Soovin juhtida tähelepanu asjaolule, et rasedus- ja sünnituspuhkust käsitlev direktiiv, mille liikmesriigid tagasi lükkasid, tuleks kiiremas korras läbi vaadata, rääkimata nõukogu poolt seni tõkestatud diskrimineerimisvastase direktiivi ebakindlatest väljavaadetest. Need õigusaktid on ELi kodanike jaoks väga olulised ning seepärast tuleb nende tuleviku üle otsustada võimalikult kiiresti. Peale selle julgustaksin eesistujariiki pöörama rohkem tähelepanu kõrghariduse ajakohastamisele, sest see mängib tähtsat osa noorte tööhõives. Mul on hea meel, et oma eesistumiskavas seab Ungari laste vaesuse vastu võitlemise üheks oma tähtsamaks eesmärgiks, kuid kutsun teda üles võtma konkreetsemaid meetmeid selles valdkonnas ning tegema Euroopa Komisjoniga koostööd ja algatama laste vaesust käsitlev strateegia või õigusakt. Soovin Ungarile edukat eesistumisperioodi järgmisel kuuel kuul, et see aitaks parandada ELi kodanike olukorda ning kaitseks nende õigusi ja vabadusi.
<SPEAKER ID="108" NAME="Proinsias De Rossa" AFFILIATION="S&amp;D">
kirjalikult. - Ungari Parlamendi vastuvõetud meediaseadus on ilmselgelt vastuolus Euroopa Liidu põhiõiguste harta artikliga 11, millega tagatakse sõna- ja teabevabadus. Ungari asjaomase seadusega loodud järelevalveorganile on tehtud ülesandeks jälgida, et teemasid kajastataks ajakirjanduses tasakaalustatult. See võib tõsiselt pärssida ajakirjandusvabadust ning luua võimaluse meelevaldseteks kohtuotsusteks. Veelgi enam, see järelevalveorgan koosneb ainuvalitseva erakonna valitud liikmetest. Niisugune korraldus ei taga ei järelevalveorgani otsuste objektiivsust ega tema kui asutuse sõltumatust Ungari valitsusest. Ma kutsun Euroopa Komisjoni üles korraldama kiiresti selle seaduse ja tema rakendamise õigusliku analüüsi ning vajadusel võtma Ungari suhtes meetmeid, mis tagavad, et seda seadust muudetaks ja et see viidaks kooskõlla ELi aluseks olevate põhiväärtustega.
<SPEAKER ID="109" NAME="Ilda Figueiredo" LANGUAGE="PT">
Kahjuks alustas peaminister Orbán seda arutelu halvimal võimalikul viisil. Ta alustas oma kõnet kommunismivastase rünnakuga, püüdes sellega juhtida tähelepanu kõrvale tema enda süült Ungari majanduse olukorra halvendamises ning praegu riigis valitseva töötuse ja vaesuse järsus suurenemises, julgemata tunnistada demokraatia, sõnavabaduse, ametiühinguõiguste ja teiste töö- ja sotsiaalõiguste ning ajakirjandusvabaduse ja peamiste inimõiguste rikkumisi.
<P>
Me jälgime asjade käiku ELis väga murelikult. Eesistujariik Ungari ei ole andnud ühtegi usaldusväärset vastust nendele probleemidele, mida ilmneb ka teistes ELi riikides. Vastupidi, peaminister Orbán kinnitas taas oma autoritaarseid vaateid, nõudes finantsturgude liberaliseerimist ja struktuurireforme, mis on vajalikud selleks, et saavutada täielikult kapitalismi eesmärgid, mida EL väärib.
<SPEAKER ID="110" NAME="Lidia Joanna Geringer de Oedenberg" LANGUAGE="PL">
2011. aastal töötame me paljude tähtsate teemade kallal, näiteks tarbijaõiguste direktiiv, finantsteenuste ja intellektuaalse omandi valdkonna õigusaktid ning tulevase, 2014.-2020. aasta finantsperspektiivi ettevalmistamine. Seda arvestades loodan, et eesistujariik Ungari ja ka Poola, kes on pärast Ungarit järgmine eesistujariik, aitavad neid konkreetseid projekte ellu viia, muutes meie igivana sõpruse ELis viljakaks koostööks.
<P>
Kahjuks on Ungari eesistumisperioodi algus otsustavalt rikutud ning selles on ülekaalus hiljuti riigis vastuvõetud vastuoluline meediaseadus. ELi institutsioonid ei saa seda olukorda pärast paljude Euroopa haritlaste kirjalikku pöördumist Brüsseli poole tähelepanuta jätta. Praegu saadaoleva teabe põhjal näib, et Ungari seaduse teatavad sätted, näiteks need, mis käsitlevad riikliku meedia- ja telekommunikatsiooniameti liikmete määramise ja ametist vabastamise korda ning selle asutuse volitusi, tekitavad kahtlusi Ungari meedia sõltumatuse kohta.
<P>
Meie fraktsiooni, Euroopa Parlamendi sotsiaaldemokraatide ja demokraatide fraktsiooni jõulise reaktsiooniga ei tahetud siiski kritiseerida Ungari rahvast, vaid riiki, mis on ELi eesistujariik. Tegemist on kiireloomulise küsimusega. Selle viivitamatu lahendamine on nii Ungari kui ka ELi kui terviku huvides, et me saaksime keskenduda eeskätt kiiret lahendust vajavatele teemadele, mille vastu kogu EL peab võitlema.
<SPEAKER ID="111" NAME="Robert Goebbels" LANGUAGE="FR">
Peaminister Orbán väidab, et on demokraat. Iga endast lugupidav demokraat peab taluma kriitikat oma poliitiliste tegude kohta. Kui aga Ungari peaminister nimetab kriitikat tema poliitilise tegevuse kohta Ungari inimeste ründamiseks, teeb ta suure vea. Niisuguse natsionalistliku püüdega pöörata arutelu endale sobivas suunas näitab ta, et tema sobivus olla demokraat on küsitav.
<SPEAKER ID="112" NAME="Kinga Göncz" LANGUAGE="HU">
Keegi ei saa eitada, et eesistujariik Ungari alustas tormiliselt. Ma lootsin, et Ungari peaministri veenev sissejuhatus Strasbourgis hajutab kahtlused. Pean kahetsusega märkima, et nii see ei olnud. Viktor Orbán ei tutvustanud ennast Euroopa Parlamendi fraktsioonidele kui Euroopa poliitik, kes püüab leida üksmeele ja jõuda kompromissile, vaid kes on võitleja ja rabab oma populistlike ja natsionalistlike avaldustega ning n-ö kaitseb Ungari inimesi rünnakute eest. Kuid Euroopa Parlamendi liikmed ei solvanud ei Ungari inimesi ega ka valitsust, vaid suur osa kriitikast on suunatud erakonna Fidesz võetud ja palju häda põhjustavate meetmete, sealhulgas meediaseaduse vastu. Solvaval toonil rääkisid peamiselt vaid euroskeptikud ja paremäärmuslased, kes asusid üksmeelselt sõnakalt nende vastu, kes Ungari valitsust kritiseerisid. Mind teeb kurvaks asjaolu, et Ungari eesistumiskava võib ohustada valitsuse õigusriigivastane tegevus. See, kuidas asjaolud pärast niisugust tormilist algust edenevad, ei olene Euroopa Parlamendist, nagu Viktor Orbán ütles, vaid hoopis sellest, kas erakond Fidesz ja tema juhid tahavad ja suudavad tegutseda poliitikas nii, et sellega austatakse Euroopa väärtusi nii kodumaal kui ka Euroopas. Tegelikult ei saa peaministril olla kahte rolli - üks, mida kasutada kodumaal valitsusjuhina, ja teine, mida kasutada Euroopas nõukogu eesistujana -, vaid ainult üks: olla niisugune poliitik, kes järgib meie ühiseid põhimõtteid ja väärtusi, hoolimata sellest, kus ta viibib.
<SPEAKER ID="113" NAME="Zita Gurmai" AFFILIATION="S&amp;D">
kirjalikult. - Olen uhke, et minu kodumaa on praegu nõukogu eesistujariik. Soovin aga selle asemel, et rääkida Orbáni valitsuse ebademokraatlikust tegutsemisest, öelda hoopis seda, et eesistujariigi prioriteetides ei ole üldse käsitletud sooküsimust.
<P>
Selles on ainult üks tõsiselt võetav viide nimetatud probleemile. Ajal, mil Euroopa naisi ähvardavad laastava majanduskriisi tagajärjed, sest nende töötus suureneb järsult ning konservatiivsed valitsused vähendavad sotsiaalteenuseid ja kehtestavad ebasoodsat maksusüsteemi, ei ole seda palju. Sotsiaalne kaasatus, demograafilised probleemid ja muu selline on kõik tähtsad teemad, kuid naiste olukorda tuleb hinnata eraldi, sest nende probleemid ja vajadused on meeste omadest erinevad ja seda nii tööturul, seoses pensioni ja tervishoiuga, maksusüsteemis kui ka mujal.
<P>
Soovin paluda Ungarit, et ta ei kardaks kasutada eesistumisperioodi mõju naiste kaitseks. Tehke nii, et nõukogu võtaks vastu rasedus- ja sünnituspuhkust käsitleva direktiivi, nagu parlament selle poolt hääletas, edendaks seksuaal- ja reproduktiivtervist käsitlevaid õigusi (alustades mõistagi Ungarist), töötaks selle nimel, et ELi 2020. aasta strateegia juurutamisel arvestataks soo aspekti ning tegutseks soo aspekti arvestava ELi eelarve nimel.
<SPEAKER ID="114" NAME="Ivailo Kalfin" LANGUAGE="BG">
Soovin õnnitleda peaminister Orbánit Ungari ELi eesistumisperioodi alguse puhul. Me soovime kõik, et see eesistumisperiood oleks edukas. On mõistetav, et see soov on iseäranis tugev uute liikmesriikide seas. Ungari eesistumiskava üks prioriteete on Schengeni ala laiendamine. See teema on eriti tähtis Bulgaaria sotsiaaldemokraatide ja Bulgaaria kodanike jaoks. Alates ELiga ühinemise esimesest päevast 2007. aasta 1. jaanuaril on Bulgaaria ametiasutused teinud tööd selle nimel, et Bulgaaria piir saaks usaldusväärseks ELi välispiiriks. Nüüd, 2011. aasta alguses on see ülesanne peaaegu täidetud. Ma loodan, et eesistujariik teeb nii, et Euroopa Ülemkogu teeks otsuse Bulgaaria ja Rumeenia kasuks ning võimaldaks neil 2011. aasta keskpaigast saada Schengeni ala liikmeks. Kui viimased tehnilised nõuded tulevastel nädalatel täidetakse, tuleb Euroopa Ülemkogul teha otsus, millega kaasatakse Bulgaaria ja Rumeenia Schengeni alasse, kehtestamata neile poliitilisi lisatingimusi.
<SPEAKER ID="115" NAME="Tunne Kelam" AFFILIATION="PPE">
kirjalikult. - Ma kutsun eesistujariiki Ungarit üles käsitlema liikumisvabaduse probleeme hariduse valdkonnas ja tööjõuturul. Praegu esineb palju probleeme seoses eri liikmesriikide haridusasutustes saadud kvalifikatsiooni ning erinevatel tööturgudel saadud kogemuse vastastikuse tunnustamisega.
<P>
Et komisjon koostab praegu hinnangut hariduse valdkonnas saavutatud edusammude kohta, kutsun ma eesistujariiki Ungarit üles tagama, et ka nõukogus käsitletaks seda probleemi põhjalikult. Meil on vaja veenda liikmesriike leppima kokku lihtsamas korras, mille alusel tunnustada kvalifikatsiooni, hoolimata sellest, millises riigis see saadud on.
<P>
Mul on hea meel eesistujariigi Ungari soovi üle hoogustada tervikliku Euroopa gaasijuhtme süsteemi loomist, et sellega lõpetada mõningate liikmesriikide, sealhulgas Eesti, Läti ja Leedu isolatsioon.
<P>
Soovin uuele eesistujariigile meelde tuletada, et Euroopa Parlament on võtnud vastu kaks olulist dokumenti energiaalase solidaarsuse ja ohutuse kohta, mida nõukogul rakendada tuleb. Loodan, et veebruaris jõuab Euroopa Ülemkogu uues ELi energiastrateegias kokkuleppele. See peaks hõlmama ka kava Läänemere energiaühenduste võrgu kohta.
<SPEAKER ID="116" NAME="Krzysztof Lisek" LANGUAGE="PL">
Toetan täielikult eesistujariigi Ungari prioriteete nende Euroopat pooldava olemuse ja selle poolest, et nad on sarnased ELi kui terviku huvidega. Mina esindan riiki, mis on järgmine eesistujariik, ning soovin teatavaks teha, et teeme eesistujariigi Ungariga tihedalt koostööd. Hea koostöö aitab kaasa Poola, Küprose ja Taani eesistumisperioodide tõrgeteta jätkuvusele.
<P>
Mulle meeldis eriti Ungari avaldus, milles ta lubab arendada idapartnerlust ja Euroopa naabruspoliitikat. Samuti soovin väljendada rahulolu selle üle, et ELi laienemine on eesistujariigi Ungari üks peamisi eesmärke. Asjaolu, et Ungari ja Poola seisukoht ELi laienemise kohta on sarnane, peaks tagama selle teema jätkuvuse Poola eesistumisperioodi ajal. Loodan, et mais toimuval idapartnerluse tippkohtumisel ei tehta üksnes kokkuvõtet selle kaks aastat kestnud projekti rakendamise kohta, vaid et see annab ka käegakatsutavaid tulemusi viisavaba reisimise, kaubanduse ja energia küsimuses.
<P>
Sarnaselt eesistujariigi Ungariga, usub ka Poola, et vabaduse ja õiguse valdkonna käsitlemine vajab ühist tegutsemisviisi, millega edendatakse isikuandmete kaitset, kodanikuõigusi ja ühiseid väärtusi kogu ELis. Ühe prioriteedi raames nõutakse varude jätkusuutlikku kasutamist ning seega jätkatakse eelmiste eesistujariikide Hispaania ja Belgia eesmärkide elluviimist ning tuuakse esile komisjoni suuri jõupingutusi selles valdkonnas. Oluline on, et kavandatud meetme raames võetaks arvesse liikmesriikide erinevaid tingimusi ja võimalusi.
<SPEAKER ID="117" NAME="Petru Constantin Luhan" LANGUAGE="RO">
Avaldan Ungarile kiitust tema kava eest, milles seatakse esmatähtsaks majanduskasv ja Euroopa positsioon rahvusvahelisel areenil. Üks eesistumiskava olulisi küsimusi seondub Schengeni ala laienemisega Rumeenia ja Bulgaaria ühinemise kaudu. Schengeni alaga ühinemine on ülesanne, mille täitmisse on Rumeenia suhtunud täie vastutustundega. Oleme teinud suuri jõupingutusi selleks, et muuta ELi välispiir turvaliseks ning, nagu kinnitavad aruanded minu kodumaa ühinemise kohta Schengeni alaga, on Rumeenia valmis rakendama Schengeni acquis'd. Rumeeniat tuleks hinnata õiglaselt ja nendesamade kriteeriumide alusel, mida kasutati teistegi riikide puhul, kes enne meid Schengeni alaga ühinesid. Olen kindel, et eesistujariik Ungari toetab seda küsimust.
<SPEAKER ID="117" NAME="Marian-Jean Marinescu" LANGUAGE="RO">
Tänan teid, et te toetate Schengeni ala laienemist nii, et sellesse kaasatakse ka Bulgaaria ja Rumeenia. See on tõsi, et tehtud on suuri jõupingutusi, nagu te ütlesite. Rumeenia on teinud suuri jõupingutusi nii rahalises kui ka inimeste mõttes. Süsteemid, mida rakendatakse Saksa ja Prantsuse kontserni EADS abil, on ELis kõige moodsamad. Olen veendunud, et näiteks Rumeenia merepiiri kaitse on palju parem, kui teiste Schengeni ala liikmesriikide merepiir.
<P>
Kõik Rumeeniat käsitlevad hindamisaruanded on heakskiitvad. Ta on täitnud kõiki Schengeni acquis' nõudeid. Tavapärane on nüüd oodata vastust, mis oleks kooskõlas ELi eeskirjadega. Selles protsessis on vaja eesistujariigi Ungari toetust.
<P>
Teine oluline punkt eesistumiskavas seondub Doonau strateegia edendamisega. Doonau strateegia on ühisprojekt, milles kõik partnerid peavad täitma oma kohustusi, et tagada selle toimimine ja vastuvõetud eesmärkide saavutamine. Strateegiliste prioriteetide elluviimiseks tuleb kehtestada programm, suurendamata sealjuures olemasolevate eelarveridade vahendeid. Eraldatud vahendeid tuleb täiendada asjaomaste riikide osamaksetega, kuid samas peab olema ka võimalus kasutada ümberpaigutatud vahendeid, mis on teiste eelarveridade raames kasutamata jäänud.
<SPEAKER ID="118" NAME="Cristian Dan Preda" LANGUAGE="RO">
Mul on hea meel, et Euroopa Liidu Nõukogu eesistujariik Ungari on oma kuuekuulise eesistumiskava raames toetanud Rumeenia ja Bulgaaria ühinemist Schengeni alaga, mis on ELi kodanike huvides toimuva Euroopa lõimumise tõeline saavutus. Peaminister Victor Orbáni tutvustatud dokumendi kohaselt on eesistujariik Ungari öelnud, et soovib, et need kaks liikmesriiki võetaks Schengeni alasse niipea, kui nad on täitnud vajalikud tingimused. See avaldus on tehtud ajal, mil arutelu nende kahe riigi - mis ühinesid ELiga 2007. aastal - Schengeni alaga ühinemise üle näib muutuvat rangelt tehnilisest poliitiliseks aruteluks. Räägitakse selle ühinemise edasilükkamisest, isegi juhul, kui tehnilised üksikasjad on täielikult täidetud. Seepärast arvan, et usalduse suurendamiseks on vaja teha jõupingutusi. Seetõttu on dialoog jätkuvalt keskne vahend. Ilma selleta tõrjutakse ja diskrimineeritakse jätkuvalt Bulgaariast ja Rumeeniast pärit eurooplasi. Kas meil on tõesti vaja teisejärgulisi Euroopa kodanikke?
<SPEAKER ID="119" NAME="Joanna Senyszyn" LANGUAGE="PL">
Eesistujariigi Ungari üks prioriteete on spordi valdkond. See on väga oluline uudis küll spordimaailmale, kuid eeskätt on see oluline uudis miljonitele eurooplastele, kes tegelevad spordi ja kehalise tegevusega rohujuure tasandil. Hoolimata uuele õigusraamistikule ei ole saavutatud kuigi palju edusamme spordiga seotud ettevõtmiste paremaks rahastamiseks Euroopas. Harrastusspordi valdkond on jäetud avalikes aruteludes ja sotsiaaluuringutes tähelepanuta ning tema rolli haiguste ennetuses, eurooplaste elamistingimuste parandamises ning elukvaliteedis on alahinnatud. Korrapärase kehalise aktiivsuse kasutegurid saab jagada nelja rühma: tervislikud, ühiskondlikud, majanduslikud ja poliitilised kasutegurid. Harrastussport aitab saavutada paljusid poliitilisi eesmärke, sealhulgas tervise, kultuuri ja hariduse edendamine, sotsiaalne lõimimine, diskrimineerimise vastu võitlemine, kuritegevuse vähendamine ja uimastisõltuvuse vastu võitlemine. Sport aitab vähendada ka tervishoiukulusid.
<P>
Seepärast soovin ma eesistujariigi Ungari tähelepanu juhtida Euroopa Parlamendi kirjalikule deklaratsioonile nr 62/2010, milles käsitletakse ELi suuremat toetust rohujuure tasandi spordile ja mille kaasautor ma olen. See deklaratsioon tõestab meie pühendumist spordile ning Euroopas elavate inimeste elukvaliteedi parandamisele. Selles nõuame me sporti käsitlevas teatises rohujuure tasandi spordile asjakohase tähelepanu pööramist ning tagatist ELi spordiprogrammide piisava rahastamise kohta. ELi suurem toetus harrastusspordile tähendab miljonite eurooplaste tervislikuma eluviisi toetamist.
<SPEAKER ID="119" NAME="Czesław Adam Siekierski  , kirjalikult" AFFILIATION="PPE">
(PL) Kogu eesistumise juhtmõte on "Tugev Euroopa". Kriis ja liikmesriikides seni tehtud otsused on näidanud, et me vajame meie praeguste probleemide lahendamiseks rohkem euroopalikkust, mitte vähem. Prioriteedid peaksid olema kriisi vastu võitlemine, liikmesriikide riigivõla probleemi lahendamine ja jätkuvad euroala stabiliseerimise meetmed ning majanduse juhtimise tugevdamine. Eesistujariik Ungari keskendub inimestega seonduvale ning eeskätt tööhõive suurendamisele. Euroopa püüab saavutada kestlikku majanduskasvu, mis tuleks tagada töökohtade loomise ja sotsiaalse kaasatusega. Arvestades vajadust gaasivarustuse kindluse järele, peaksime võtma meetmeid, et kehtestada võimalikult kiiresti ühine energiapoliitika. Tervitatav on piirkondlik tahk, mida tegevuskavas näha võib. See hõlmab muu hulgas Doonau strateegiat - romasid käsitlevat strateegiat - ja idapartnerlusega seotud küsimusi. Samuti on kavas laiendada Schengeni ala, et kaasata sellesse Rumeenia ja Bulgaaria. Tegemist on sisulise tähtsusega küsimusega, sest kõikidel liikmesriikidel peaksid olema ühesugused õigused. Kavas räägitakse ka Horvaatiaga ühinemisläbirääkimiste lõpuleviimisest Ungari eesistumisperioodi ajal. Vastutustundlik laienemispoliitika peaks Euroopale tagama stabiilsuse, rahu ja ühtekuuluvuse. Eesistujariigi Belgia töö lähtepunktiks oli Euroopa selle kõige laiemas tähenduses. See aga ei tähenda, et riigist lähtuvat käsitlusviisi, mille Ungari tõenäoliselt valib, ei saaks ühtlustada või isegi kõrvutada ühenduse käsitlusviisiga.
<SPEAKER ID="120" NAME="Csaba Sógor" LANGUAGE="HU">
Seoses Ungari eesistumisperioodiga on paljud inimesed kritiseerinud vaipa, mida kasutatakse eesistumisperioodi kuvandi raames, eriti selle seda osa, millel on kujutatud 1848. aasta sündmusi. Kõnealusel kaardil on kujutatud Euroopat 1848. aastal. Muu hulgas peaks see vaip sümboliseerima seda, et juba 1848. aastal võitles Ungari Euroopas elavate inimeste vabaduse, sealhulgas ajakirjandusvabaduse eest. Transilvaania päritolu ungarlasena olen ma praegu Rumeenia kodanik. Selle riigi kodanikuna soovin öelda mõne sõna ka Schengeni ala laiendamise kohta. Kaksteist uusimat liikmesriiki otsustasid osaleda ühtse Euroopa rajamises lootusega, et neile hakkavad kehtima needsamad õigused ja kohustused, mis vanadelegi liikmesriikidele kehtivad. Ka Rumeenia uskus, et pärast asjaomaste tehniliste kriteeriumide täitmist saab ta ettenähtud tähtajal Schengeni sisepiirideta ala liikmeks. Nüüd kuuleme me jutte, et mõningad liikmesriigid kavatsevad kehtestada Rumeeniale lisaks esialgsetele kriteeriumidele veel lisatingimusi. Ma palun eesistujariigil Ungaril teha kõik temast oleneva, et ühtsetest eeskirjadest kinni peetaks, ning neile, kes väljendavad oma erimeelsust, tuletan meelde niisuguse otsuse väga ebasoodsaid tagajärgi, sest ELi usaldusväärsuse säilitamine on meie kõigi, kõigi 27 liikmesriigi valitsuse huvides. Ja viimaseks soovin öelda ühe mõtte vaiba kohta. Vaip on kasulik ese ja teenib teatavat eesmärki - inimesed saavad sellel koguni oma jalgu pühkida. See tähendab seda, et eesistujariigi Ungari juhtlause "Tugev Euroopa" teenib eesmärki. Meie, Rumeenia, Slovakkia ja Euroopa vähemused, oleme selles osalised.
<SPEAKER ID="121" NAME="Michèle Striffler" LANGUAGE="FR">
Ungari eesistumine toimub Euroopa jaoks otsustaval ajal, mil teatavates liikmesriikides valitseb ikka veel raske majandus- ja sotsiaalkriis. Euro stabiilsuse tagamine peab olema eesistujariigi Ungari üks prioriteete ning mul ei ole kahtlustki, et nõukogu teeb kõik endast oleneva, et võidelda rahaga spekuleerimise vastu, ning saavutab Euroopa majanduse juhtimises märkimisväärseid edusamme.
<P>
Teiseks ootan ma eesistujariigilt Ungarilt, et ta teeks kõik, mis võimalik, et koostada koostöös teiste Euroopa institutsioonidega tõeline romade kaasamise ELi strateegia. Niisuguse strateegia juurutamine on minu jaoks eriti tähtis ning ma soovin näha, et eesistujariik Ungari käsitleks seda küsimust.
<P>
Ja viimaseks väljendan oma solidaarsust Ungari valitsusega seoses vaidlusega, mis on ümbritsenud Ungari eesistumisperioodi esimesi päevi, eriti seoses meediaseadusega. Keegi ei kahtlegi, et Ungari on demokraatlik riik ning peaminister Orbán ütles, et on valmis seda seadust muutma, kui komisjon tuvastab selles vastuolu Euroopa õigusega. Ma kutsun kõiki üles tegutsema vastutustundlikult ning lõpetama selle tarbetu vaidluse.
<SPEAKER ID="122" NAME="Nuno Teixeira" LANGUAGE="PT">
Ungari ELi eesistumine toimub ajal, mil jätkub majandus- ja finantskriis. Eesistujariikide kolmiku - kuhu kuuluvad lisaks Ungarile ka Hispaania ja Belgia - viimase riigi kava põhiteema on majanduse elavdamine, romade lõimimine, energiastrateegia, laienemine ning avalikkuse osalus Euroopa projektis. Mis puudutab majanduse elavdamist, siis kavas peetakse oluliseks finantsstabiilsusmehhanismi ja Euroopa poolaasta institutsionaliseerimist. Olen seisukohal, et majanduskoostöö ja majandusalase kooskõlastamise edendamine on oluline vahend Euroopa konkurentsivõime ja uuendustegevuse parandamiseks ning seega tulevaste kriiside ennetamiseks või prognoosimiseks. Vastu võetakse uus transpordistrateegia perioodiks 2011-2020 ning transpordivõrke käsitlev muudetud direktiiv, mis on hädavajalikud selleks, et saavutada siseturg ning sotsiaalne, majanduslik ja territoriaalne ühtekuuluvus. Arutatakse maanteetranspordi, ELi jõgede navigeerimise ja Galileo süsteemi rakendamise teemade üle. Taas näib regionaalpoliitika olevat kogu Ungari strateegia ühenduslüli, mis võib anda tervikliku lahenduse majanduskriisile ja piirkondlikule tasakaalutusele. 2014. aasta järgse mitmeaastase finantsraamistiku vahendite jaotus näib eesistujariigi Ungari jaoks olevat tähtis aruteluteema.
<SPEAKER ID="122" NAME="Silvia-Adriana Ţicău" LANGUAGE="RO">
ELi nõukogu eesistujariik Ungari on seadnud endale üldeesmärgiks ELi institutsiooniliste, majanduslike, sotsiaalsete ja poliitiliste tahkude edendamise. Eesistujariik Ungari on võtnud veel endale kohustuse võtta vastu Doonau strateegia ja alustada selle juurutamist. See täidab iseäranis olulist osa Doonau äärsetes riikides ning aitab edendada Euroopa lõimumise protsessi Lääne-Balkani piirkonnas.
<P>
Me ootame huviga valget raamatut ELi transpordipoliitika kohta perioodiks 2011-2020, sest transpordisektor on majandusarengu ning ELi majandusliku ja sotsiaalse ühtekuuluvuse keskne valdkond.
<P>
Arvestades asjaolu, et arutelud tulevase finantsperspektiivi üle on alanud, kutsume me eesistujariiki Ungarit üles kiirendama nõukogus nimetatud dokumendiga seotud arutelusid, et üleeuroopalise transpordivõrgu läbivaatamises saaks nende arutelude tulemusi arvesse võtta.
<P>
Arvestades, et ELis ohustab iga kuuendat inimest vaesus, kutsume me nõukogu üles arutama esmatähtsa küsimusena vaesuse vähendamise teemat ning võtma selleks vastu konkreetseid meetmeid.
<P>
Mul on hea meel eesistujariigi Ungari kavatsuse üle koostada poliitiline strateegia romade kaasamise ELi raamistiku loomiseks ning alustada Euroopa puuetega inimeste strateegia rakendamist.
<SPEAKER ID="122" NAME="Rafał Trzaskowski" LANGUAGE="PL">
Soovime toetada eesistujariiki Ungarit tema töös, et saavutada seatud eesmärke, milleks on tugev Euroopa, tõhusa majanduse juhtimise loomine ELis ja tihedamad suhted ELi naabritega. Meie jaoks on ka väga tähtis see, et eesistujariik Ungari loodab tihedale partnerlusele Euroopa Parlamendiga. Soovin institutsiooniliste küsimustega tegeleva parlamendiliikme ning ühtlasi selle riigi esindajana, mis võtab Ungarilt ELi juhtimise üle, tuua esile ühe teema. Ungari eesistumine ei ole sisulise tähtsusega mitte ainult tema prioriteetide tõttu, mis ühtivad Poola omadega, vaid ka sellepärast, et tegemist on üleminekueesistumisega. Lissaboni lepinguga nõrgendati eesistujariigi rolli, kuid seda ei ole veel täpselt kirjeldatud ning nüüd on viimane võimalus seda teha. Poolale saadaolevate vahendite hulk oleneb sellest, milline koht õnnestub eesistujariigil Ungaril endale leida institutsioonilises kogumis, mis ELi moodustab. Just sellepärast jälgin ma tema tööd suure huviga.
<SPEAKER ID="123" NAME="Angelika Werthmann" LANGUAGE="DE">
Ungari võtab nõukogu eesistumise Belgialt üle. Need kaks riiki ei saaks üksteisest rohkem erineda. Üks on traditsioonilise Euroopa riigi kehastus ning teine on riik, mis alles otsib teed Euroopasse jõudmiseks. Loodan, et eesistujariik Ungari järgib Belgia tegevussuunda ning keskendub eeskätt ELi huvidele. Eesistujariik Ungari tutvustas põhjalikku prioriteetide loetelu. Ühe võimalusena, kuidas tuua EL kodanikele lähemale, seadis Ungari endale eesmärgiks põhiõiguste harta juurutamise. See on huvitav, kui arvestada, et Ungari on oma uue meediaseaduse tõttu saanud terava rahvusvahelise kriitika osaliseks ning see seadus on ilmselgelt vastuolus ELi põhiõiguste harta artikliga 11. Eelarvekomisjoni täisliikmena olen eriti huvitatud suundumustest järjest rangema finantsjärelevalve ja alalise kriisilahendusmehhanismi valdkonnas. Belgia näitas head eeskuju ja keskendus sotsiaalküsimustele. Loodame, et Ungari järgib teda.
