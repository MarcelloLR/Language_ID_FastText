<CHAPTER ID="013">
Üheminutilised sõnavõtud poliitiliselt olulistel teemadel
<SPEAKER ID="022" NAME="President">
Järgmiseks päevakorrapunktiks on üheminutilised sõnavõtud poliitiliselt olulistel teemadel.
<SPEAKER ID="023" NAME="Erna Hennicot-Schoepges" AFFILIATION="PPE-DE">
(FR) Härra president, ma sooviksin juhtida Euroopa Parlamendi tähelepanu Valgevene presidendi härra Lukashenko saabumisele Prahasse. Kas president Lukashenko saabumine on kooskõlas nende väärtustega, mille eest me seisame? Kas Euroopa Liidul saab olla mingisugust tegemist presidendiga, kelle käes on kogu võim ilma ajaliste piirangute ja mandaadita? Millise mulje jätab Euroopa Liit, kui oleme valmis leppima presidendi, kes on lasknud kõrvaldada mitmed oma poliitilised vastased ning piirab oma riigi kodanike õigusi, kohalviibimisega? Millise mulje jätab meie liit president Obama administratsioonile ajal, kui üks Ühendriikide kodanik kannatab Valgevene vanglas ning seisab silmitsi surmaga, juhul kui midagi kiiresti ette ei võeta? Olen arvamusel, et seda kutset ei oleks tohtinud kunagi esitada.
<SPEAKER ID="024" NAME="Antonio Masip Hidalgo" AFFILIATION="PSE">
(ES) Härra president, ma sooviksin teile rääkida El Muselist, peamisest sadamast minu regioonis Astuurias.
<P>
On ülimalt tähtis, et komisjon eraldaks vahendeid, et katta sadama lisakulusid. Komisjoni liige Tajani mõistis seda, nagu ka tema eelkäija härra Barrot, ja nad mõlemad tunnistasid El Museli tähtsat ülesannet ja keskkonnaalaseid väljakutseid.
<P>
Praegu, majanduskriisi ajal, kui on hädasti vaja, et El Museli sarnased kohad töötaksid, on aeg ületada pikalevenivad ülearused bürokraatlikud takistused ning mõelda suures plaanis ja jätkata rahastamisega, mis on oluline nii Astuuria, Põhja-Hispaania ning ka Euroopa majanduse taastumiseks. Ma ütlen veelkord: vajalik Euroopa majanduse taastumiseks, milles Hispaanial on suur au osaleda.
<SPEAKER ID="025" NAME="Metin Kazak" AFFILIATION="ALDE">
(BG) Viimase Euroopa Ülemkogu koosoleku tulemus on näide sellest, kuidas rakendada ühte Euroopa Liidu tähtsaimat põhimõtet, solidaarsust.
<P>
See 5,6 miljardi euro suurune toetus aitab Euroopa rahval saada üle globaalse finants- ja majanduskriisi tagajärgedest. Heakskiidetud 105 miljonit eurot, mis eraldati Bulgaariale eriotstarbeliselt, et tagada energiaturvalisus, luua lairiba internetiühendusi ja toetada põllumajandust, näitab, et valitsuse kriisi lahendamise programm kogub toetust ja enesekindlust.
<P>
Minu riigile on ülimalt oluline, et Euroopa Komisjon kiidaks heaks, ning Euroopa Parlament toetaks, Kozloduy tuumaelektrijaama kolmanda ja neljanda ploki enneaegse sulgemise kompensatsiooni pikendamise taotlust 2013. aastani. Bulgaaria oli üks suuremaid kahjusaajaid Venemaa ja Ukraina vahelises hiljutises gaasisõjas. Seetõttu on oluline lähtuda kõikide Euroopa Liidu liikmesriikide võrdse kohtlemise põhimõttest.
<P>
Ma loodan komisjoni presidendi härra Barroso heakskiidule ning palun oma kolleegidel tagada Euroopa Parlamendis õigluse ja solidaarsuse pealejäämine.
<SPEAKER ID="026" NAME="Eoin Ryan" AFFILIATION="UEN">
Härra president, ma sooviksin tõstatada probleemi nende nähvamiste ja märkuste kohta, mis tulevad mõnest nurgast Iiri pangandus- ja finantssüsteemi kohta.
<P>
Iiri süsteem toimib Euroopa Liidu kehtestatud õigusliku ja reguleeriva poliitilise raamdirektiivi alusel. Iirimaa süsteem on just nii tugev või nõrk, kui seda on Euroopa Liidu raamistik. Nagu me kõik teame, on reguleeriv süsteem globaalselt kokku langenud. Iirimaa olud ei ole halvemad ega paremad kui teistes kohtades.
<P>
Ma vaidlen vastu Londoni, New Yorgi ja Saksamaa meedia vaenulikele kommentaaridele Iirimaa kohta. Kõik need kohad on seisnud silmitsi regulatiivsete ja pangandusalaste väljakutsete ja probleemidega, mis on võrdsed, või paljudel juhtudel palju halvemad nendega, millega me Iirimaal vastastikku seisame. Mõnede meie Euroopa Liidu naabrite pidev nähvamine on põhinenud eelarvamustel, mitte objektiivsetel faktidel ning see ei aita kaasa Euroopa Liidu solidaarsusele ajal, mil Euroopa seisab suurte finants- ja majandusraskuste ees.
<SPEAKER ID="027" NAME="László Tőkés" AFFILIATION="Verts/ALE">
(HU) Rahvusvaheliselt tunnustatud Kanada-Rumeenia ühisettevõte Rosia Montana Gold Corporation (RMGC) kavatseb arendada välja Euroopa suurima lahtise kullakaevanduse Transilvaania linnas Verespatakis (Rosia Montana). Euroopa Parlament väljendas oma 2004. aasta detsembris esitatud resolutsiooniga sügavat muret selle projektiga kaasneva loodusõnnetuse ohu suhtes. Rahvusvaheline mälestiste ja kaitsealade nõukogu (ICOMOS) otsustas oma 2005. aasta peaassambleel omakorda kaitsta selle vana asula ajaloolist pärandit.
<P>
Nimetatud ühisettevõte, millega kaasneb rida skandaale, kavatseb kasutada sama tsüaniidil põhinevat töötlemistehnoloogiat, mille kasutamise tagajärjel reostati 2000. aastal Tisza jõgi terves ulatuses. Ka Verespataki (Roŗia Montana) hoonetepärand on hävitatud ning selle elanikkond vaesestunud. Tundub, et Rumeenia valitsus teeb ettevalmistusi selle investeeringu ajutise keelu tühistamiseks.
<P>
Ma palun Euroopa Parlamendil sekkuda, et säästa Verespatak ning kaitsta selle looduskeskkonda. Euroopa Komisjon peaks andma oma panuse hävinud linna ja selle keskkonna rehabiliteerimiseks.
<SPEAKER ID="028" NAME="Georgios Toussas" AFFILIATION="GUE/NGL">
(EL) Härra president, järgmise paari päeva jooksul tähistame me mitmeid tähtpäevi:
<P>
10 aastat tagasi algas NATO ja Euroopa Liidu valitsuste valla päästetud räpane sõda Jugoslaavia rahva vastu, nii vasemalt kui ka paremalt tiivalt;
<P>
kuus aastat möödub Iraagis toimunud kuritegelikust sõjast ja USA ning selle tahtlike liitlaste Iraagi okupeerimisest, sõjast, milles hukkus umbes 1,5 miljonit iraaklast;
<P>
60 aastat möödub imperialistliku sõjamasina ja terve maailma rahu ähvardaja NATO loomisest, mille kuuekümnenda aastapäeva tähistamist valmistatakse ette piduliku tippkohtumisega Strasbourgis.
<P>
10 aastat tagasi, 23. ja 24. aprillil 1999 allkirjastasid NATO liikmesriigid Washingtonis 50nda aastapäeva tähistamiseks deklaratsiooni, et kinnitada NATO uus doktriin. Seega võeti kasutusele uus NATO strateegia, mis kukutab ametlikult ka rahvusvahelise õiguse põhieeskirjad. Sellele järgnes uus sari NATO kuritegelikke sekkumisi Afganistanis, Iraagis, Iraanis ja Lähis-Idas.
<P>
NATO tippkohtumiseks valmistudes on Prantsusmaa ametivõimud muutnud Strasbourgi keskuse suletud tsooniks ning rakendanud Schengeni konventsiooni vahendeid, et takistada rahudemonstrantide sisenemist Prantsusmaale. Demonstrantidega tegelemiseks on mobiliseeritud arvestatavad sõjaväe- ja politseijõud. Meetmed, mis rikuvad häbitult demokraatia põhiõigusi, näitavad hästi, kui väga imperialistid ja NATO inimesi kardavad.
<P>
Inimesed peavad vastama tähistamistele ja fiestadele, millega tähistatakse NATO imperialistlike kuritegude kuuekümnendat tähtpäeva, toetades anti-imperialistlikku rahuliikumist, tugevdades rohujuurte tasandil NATO laialisaatmise nõudmisi...
<P>
(President katkestas sõnavõtu)
<SPEAKER ID="029" NAME="Kathy Sinnott" AFFILIATION="IND/DEM">
Härra president, fraktsioonidevahelistel ühendustel on parlamendis pikk ja silmapaistev ajalugu. Fraktsioonidevahelistes ühendustes saavad Euroopa Parlamendi liikmed ühineda poliitilisele lõhele vaatamata ning tegeleda kindlate probleemidega.
<P>
Näiteks kontrollib vanim fraktsioonidevaheline ühendus, mis tegeleb puuetega, parlamendist läbi käivaid õigusakte, et need oleksid ausad puuetega inimeste vastu ning tutvustab teistele parlamendi liikmetele puuetega inimeste probleeme.
<P>
Fraktsioonidevaheliste ühenduste väärtuslikule tööle vaatamata on need viimastel aastatel marginaliseeritud ning parlamendi kodukorra eeskirjad sunnivad neid faktiliselt vaikima, keelates fraktsioonidevahelistele ühendustele anda ruume ja aegasid Strasbourgi istungi ajakavas.
<P>
Ma arvan, et see tuleb väga kiiresti korda ajada - enne järgmist ametiaega - kuna vastasel juhul kaovad fraktsioonidevahelised ühendused lõplikult ning nende kadumisega on kaotanud palju nii parlament kui ka Euroopa inimesed.
<P>
(Aplaus)
<SPEAKER ID="030" NAME="Desislav Chukolov" AFFILIATION="NI">
(BG) Daamid ja härrad, viimasel ajal on täheldatud Bulgaarias põlastusväärset tava, häälte ostmist.
<P>
Sellega tegelevad kõik poliitilised parteid, välja arvatud patriootliku Attacki partei. Nagu näitavad paar aastat tagasi Pleveni lähedal Bresti linnas kogutud andmed, ostavad hääli isegi parteid, mis kirjeldavad end kui alternatiivi võimul olevatele parteidele.
<P>
Eelseisvad valimised tõotavad tulla Bulgaaria lähiajaloo ühed manipuleerituimad ja erapoolikuimad. Türgi etniline konstitutsioonivastane rahvuspartei MRF on eriotstarbeliselt eraldanud 60 miljoni euro suuruse summa, et saada nii Euroopa Parlamenti kui ka Bulgaaria Vabariigi Rahvusassambleesse võimalikult suur arv parlamendiliikmeid, kes seisaksid Türgi huvide eest.
<P>
On täiesti reaalne oht, et järgmises Euroopa Parlamendis on esindajaid, kes on oma kohad saanud tänu häälte ostmisele. Meie Attacki partei sõnum on järgmine: "Türgile ei ole Euroopa Liidus kohta" ning me nõuame, et president Pöttering julgustaks Bulgaaria ametivõime rakendama vastavaid valimisseadusi, et nurjata sellise sammu edukus eelseisvatel valimistel.
<SPEAKER ID="031" NAME="György Schöpflin" AFFILIATION="PPE-DE">
(HU) Pilt on ilmne: Ungari piirist paarisaja meetrit kaugusel Heiligenkreuzi nimelisse Austria külla soovib Austria ettevõte rajada suurevõimsuselist jäätmepõletustehast. Ungari poolel asuva Szentgotthįrdi linnale ei ole plaanitav asutus muuhulgas ka keskkonnakaitse põhjustel vastuvõetav.
<P>
Viimase kahe aasta jooksul on olnud Ungari poolelt korduvaid proteste, kuid austerlased keelduvad seda tunnistamast. Tulemuseks on see, et austriavastased tunded hakkavad mõjutama isegi traditsiooniliselt südamlikke kahe riigi suhteid.
<P>
Me palume Austria fraktsioonil vaadata see plaan üle, pidades seejuures silmas Ungari kaalutlusi ning teha lõpp sellisele asjade arengule.
<SPEAKER ID="032" NAME="Gyula Hegyi" AFFILIATION="PSE">
Härra president, jaanuaris suunas komisjon teraviku Ungari moratooriumi geneetiliselt muundatud maisi MON810 vastu. Seda moratooriumi toetavad selgelt terve Ungari teadlaskond, kõik poliitilised parteid ja Ungari ühiskond. Vaatamata komisjoni otsusele, said Ungari ja Austria märtsis Euroopa Ülemkogus suure häälteenamuse, et säilitada moratoorium. Kakskümmend kolm kahekümne seitsmest liikmesriigist toetas Ungarit komisjoni vastu.
<P>
See näitab, et on ülim aeg mõelda ümber Euroopa Liidu geneetiliselt muundatud organismide autoriseerimise meetod. Ma arvan, ja seda näitab selgelt ka nõukogu hääletus, et enamik liikmesriike mõtlevad samamoodi: igal liimesriigil peaks olema pädevus geneetiliselt muundatud organisme autoriseerida või mitte. Ma loodan, et järgmine valitud parlament loob geneetiliselt muundatud organismide autoriseerimise uue määruse, mis põhineks lähimuse ja läbipaistvuse põhimõtetel. Komisjon peaks töötama koos parlamendi ja liikmesriikidega, mitte neile ettekirjutisi tegema.
<SPEAKER ID="033" NAME="Jean Marie Beaupuy" AFFILIATION="ALDE">
(FR) Härra president, üks meie kolleegidest rääkis just fraktsioonidevaheliste ühenduste probleemist.
<P>
Selles parlamendis on üle kahekümne fraktsioonidevahelise ühenduse ning nende töö on olnud ilmne terve selle eesistumise vältel, mis nüüd lõpule jõudma hakkab. Meie fraktsioonidevahelise ühenduste tööst on saanud kasu lugematul arvul tekste. Tänu nende ühenduste tööle, härra president, on parlamenti võetud vastu kümneid tuhandeid inimesi ja sadu institutsioone. Kui me fraktsioonidevahelisi ühendusi jätkuvalt alla surume ning neile kohtumisruume ei anna, siis on tulevikus rohkem demonstratsioone.
<P>
Härra president, teil on palju kogemusi ja veelgi enam kogemusi meie parlamendis. Ärge lubage järgmisel ametiajal ei enamal ega vähemal salajastel fraktsioonidevahelistel rühmadel kohtuda. Me ei karda läbipaistvust fraktsioonidevaheliste ühenduste tasemel ning selleks me palumegi teid, et te annaks eesistumise vältel oma avatud hinnangu fraktsioonidevahelistele ühendustele. Sel viisil saame me tõestust nende kasulikkusest.
<P>
Härra president, ma palun teid, ärge keerake selga fraktsioonidevaheliste ühenduste nõudmistele ja kõikidele kirjadele, mida teile viimastel aastatel on saadetud.
<SPEAKER ID="034" NAME="Ewa Tomaszewska" AFFILIATION="UEN">
(PL) Härra president, Euroopa demograafilist kriisi ei saa eirata. Sellest tulenev tööjõupuudus ohustab Euroopa Liidu liikmesriikide majanduslikku arengut. Kriis õõnestab ka pensionisüsteemi tõhusust ning tekitab tõsiseid probleeme Euroopa tervishoiu- ja sotsiaalhoolekandesüsteemidele.
<P>
Samas ei ole Euroopa Komisjon mõistnud meie jõupingutusi, et muuta negatiivseid demograafilisi trende, edendades perekonna arendamist. Täpsemalt on olnud vastuväiteid väga noortele lastele mõeldud toodete, nagu näiteks mähkmete, käibemaksu vähendamise vastu. Idee karistada individuaalseid riike selliste lahenduste omaksvõtmise eest näitab teadlikkuse puudumist meie ees seisvatest ohtudest, alternatiivselt võib seda aga hoopis vaadata kui pahatahtlikku märki. Igal juhul ei ole see vastuvõetav.
<SPEAKER ID="035" NAME="Ilda Figueiredo" AFFILIATION="GUE/NGL">
(PT) On skandaalne, et ainus tervenisti Portugali omandis olev rehvitehas on juba mitu kuud seisnud ja seadnud ohtu peaaegu 300 otsest töökohta Vale do Ave sotsiaalselt puuduskannatavas piirkonnas. Pärast mitmete ettevõtete sulgemisi ja tekstiilitööstuse töökohakärpeid on selles piirkonnas üks kõrgemaid töötusetasemeid terves Euroopa Liidus.
<P>
Santo Tirso ettevõtte Camaci töötajad ning neid esindav ametiühing on tõsise olukorra avalikult esile tõstnud ning näidanud, et ettevõttel ei ole mingeid võlgu pankade ega riigi ees ning on tegelikult tänu käibemaksu tagasihoidmisele kümnete tuhandete eurodega plussis. Peamised krediidiandjad on ettevõtte oma töötajad kelle palkasid ei ole välja makstud, kuna ettevõte, mille ekspordist on suurem osa suunatud just Inglismaale, ei ole suutnud toime tulla Inglise naela väärtuse langemisest tingitud tagajärgedega ja tootmisprotsessis kasutatavate toorainete üha tõusvate hindadega.
<P>
Ettevõtte maksejõuetuse avalduse järel ootavad nad lahendust kuni 30. märtsini. Portugali valitsus ja Euroopa Komisjon peavad vastama viivitamatult hoiatusele ning töötajate rahulolematusele, et hoida ära veelgi suuremat töötust ja kannatamist piirkonnas, kus puuduvad alternatiivsed töökohad.
<SPEAKER ID="036" NAME="Philip Bushill-Matthews" AFFILIATION="PPE-DE">
Härra president, päevakorras on kohe parlamendi menetluste ülevaatamine ja reformimine ning ma olen kindel, et see küsimus on teile isiklikult väga südamelähedane.
<P>
Kas ma võiksin veel rõhutada paari kolleegi kommentaare fraktsioonidevaheliste ühenduste tähtsuse kohta? Ma olen vananemise küsimustega tegeleva fraktsioonidevahelise ühenduse kaasesimees ning nagu te teate on sel aastal üle 50% hääletajatest - esimest korda üldse - üle 50-aastases vanusegrupis. Seega ei paku vananemise küsimused huvi ainult siinolijatele vaid ka meie valijatele.
<P>
Ma palun teid, härra president, et te kasutaksite oma eesistumist seni iseloomustanud selgust ja ausust, et tagada edaspidi fraktsioonidevaheliste ühenduste töö lihtsustamine, mitte nende takistamine. Kas te lubate seda, palun?
<SPEAKER ID="037" NAME="President">
Alati on tore näha Briti konservatiive, kes on Euroopaga ühes paadis ja täielikult meiega ühel poolel. Tänan väga ja ma luban end võimalikult hästi ülal pidada.
<SPEAKER ID="038" NAME="Proinsias De Rossa" AFFILIATION="PSE">
- Härra president, tõstatan küsimuse keskkonnaseaduste rikkumise kohta Iirimaal, eriti mis puudutab vee kvaliteeti. Euroopa Liidu uus vee kvaliteedi uuring Iirimaal näitab, et peaaegu kaks kolmandikku inimestest peab vee kvaliteeti tõsiseks probleemiks ning pooled on arvamusel, et vee kvaliteet on 2004. aastast alates langenud.
<P>
Kaheksakümmend protsenti inimestest on arvamusel, et meie jõgede, järvede ja rannikuvete kvaliteet ei ole viimase viie aasta jooksul paranenud. Juba seitse aastat on komisjon uurinud, kas Iiri valitsus peab või ei pea kinni Euroopa Ühenduste Kohtu 2002. aasta otsusest, mille kohaselt Iirimaa rikub vee kvaliteedi õigusnorme.
<P>
Me peame leidma viise, kuidas tagada, et seadused, mida me Euroopa kodanike huvides vastu võtame liikmesriikides ka kohaldamist leiavad. Komisjon liidu politseiametnikuna peab võtma aegsasti ette vastavad meetmed vastavuse tagamiseks.
<SPEAKER ID="039" NAME="Kinga Gál" AFFILIATION="PPE-DE">
(HU) Uutes liikmesriikides töötavad stressi ajal endiselt võimulolijate vanad refleksid, mis on õigusriigis vastuvõtmatud. Meie Ungari riigipüha ajal rikuti Budapestis vastuvõtmatul tasemel poliitilisi õigusi. Pidustuste ümber olev ala suleti täielikult, nagu seda tehti ka diktatuuri ajal. Paari päeva eest, pärast vastutustundlikuma valitsuse ja peaministri tagasiastumist, vastati üleskutsetele politseiaktsioonidega, mille sekka kuulusid arestid ja ebainimlik ning alandav kohtlemine.
<P>
Nädalalõpust saati oleme näinud ka, et ametivõimud eiravad täielikult ka demokraatia põhimõtteid, üritades takistada varajasi valimisi juhtivate ametikohtade ümbertõstmisega. See ei ole see demokraatlik õigusriik, millest meie noor põlvkond kommunistliku režiimi lõppedes unistas, vaid pigem tunneme, et see on pehme diktatuuri algus.
<P>
Samamoodi tuletas möödunud reflekse meelde Rumeenia ametivõimude käitumine, siis kui Ungari Vabariigi president, eirates Rumeenia ametivõimude soovitusi, reisis osalema 15. märtsi pidustustele koos 1,5 miljoni suuruse Ungari kogukonnaga Rumeenias, kuid sai seda teha vaid eraisikuna autoga sõites. Põhjuseks oli see, et Rumeenia tühistas presidendi lennuki maandumisloa konstrueeritud põhjendusega, et visiit kahjustaks kahe riigi vahelisi koostöösuhteid. Ja see juhtub 2009. aastal kahes Euroopa Liidu liikmesriigis.
<SPEAKER ID="040" NAME="Csaba Sándor Tabajdi" AFFILIATION="PSE">
- (HU) Möödunud nädala Euroopa Liidu tippkohtumine kinnitas ka Euroopa Parlamendi sõnastatud põhimõtteid, nimelt, et Euroopa Liit ei salli protektsionismi ning ei luba ühisturu saavutuste laialilammutamist. Ma õnnitlen presidenti, kuna ta viibis kohal Euroopa Ülemkogu koosolekul.
<P>
Vastu võeti väga olulised otsused, kaasa arvatud otsused küsimuses, mida Ungari peaminister Ferenc Gyurcsįny aasta eest soovitas ning mida Euroopa Parlamendi Rasmusseni raport toetas, nimelt, et oleks vaja seada sisse finantsturgude ja pankade järelevalvesüsteem. Tippkohtumisel võeti vastu põhimõtteline otsus, mis näitab väga tähtsat edusammu.
<P>
See on tähtis samm edasi kogu Euroopa Liidu jaoks, kuid eriti Kesk- ja Ida-Euroopale ning Balti riikidele on oluline, et pangad ei saa hüljata nendes regioonides oma tütarettevõtteid, vaid peavad saadud toetused edasi suunama.
<P>
Fakt, et eurotsoonist väljaspool olevate liikmesriikide maksebilanssi on suurendatud 25 miljardilt eurolt 50 miljardile eurole, on oluline näide Euroopa Liidu solidaarsusest. See on meie kõigi huvides ning õnneks on ka terve Euroopa Liidu huvides.
<SPEAKER ID="041" NAME="Aurelio Juri" AFFILIATION="PSE">
(SL) Viimasel istungil võtsime vastu merendusalaste õigusaktide paketi, millega lihtsustatakse menetlusi, mida tuleb mereõnnetustel järgida.
<P>
Nagu me kõik teame, annab meri meile palju kasulikku, kuid sellega kaasneb ka riske. Suure õnnetuse korral kannatavad tagajärgede all rannikualade elanikud. Seetõttu on parimaks tegevusviisiks ennetamine, eriti selline ennetamine, millega reguleeritakse mereliikluse mahtu ja iseloomu vastavalt mereliikluseks kasutatava ala tundlikkusele.
<P>
Seoses sellega sooviksin ma esitada järgmise küsimuse komisjonile ja eriti komisjoni liikmele härra Tajanile, kes vastutab transpordi eest ning kelle poole ma pöördun itaalia keeles, mis on tema emakeel.
<P>
(IT) Härra president, daamid ja härrad, (...) kuidas vastavad selle uue mereohutuse seadustiku eesmärgid plaanile rajada kaks metaani tootvat gaasiterminali Trieste lahte, tiheda laevaliikluse ja asustatusega alasse, kus vesi on madal, mitte sügavam kui 20 meetrit, ning merepõhja ei tohi puudutada, kuna see on elavhõbedast läbi imbunud. Kui need terminalid ehitatakse, siis külastaks seal ühte rajatist üks metaanitanker nädalas. Me teame riske, mis sellised laevad sellistesse aladesse toovad.
<SPEAKER ID="043" NAME="Bogusław Rogalski" AFFILIATION="UEN">
(PL) Härra president, täna sooviksin ma keskenduda sellele, kuidas Iisraeli armee üritab meie silme all hävitada Palestiina rahvast. Me ei tohiks selle suhtes ükskõikseks jääda.
<P>
Ma kuulan piinlikkusega Iisraeli meediateateid ja sõdureid, kuidas nad kirjeldavad, kuidas neile anti käsk tsiviilelanike kaasa arvatud vanade naiste pihta tulistada. Ajaleht Haarec avalikustas kirjaliku käsu, mille üks sõjaväejuhataja oma alluvatele andis. Ta andis oma meestele käsu tulistada inimesi, kes aitavad haavatud palestiinlasi. Ka sõdurid on nüüdseks selgeks saanud, kuidas olla ükskõikne palestiinlaste elude suhtes. Seda tõestavad õudustäratavad T-särgid, mida Iisraeli sõdurid kannavad ning millel on kujutatud rasedat araablasest naist ning teksti "üks lask, kaks surnut”.
<P>
Me peame lõpetama selles istungisaalis valitseva vaikuse, mis seda probleemi puudutab. Ükski rahvus ei ole teistest parem või halvem. Täna vajavad meie abi Palestiina inimesed. Me peaksime väljakutsele vastu astuma ja selle probleemiga tegelema.
<SPEAKER ID="044" NAME="Anna Záborská" AFFILIATION="PPE-DE">
- (SK) Härra president, kahe nädala eest tõite te meile kurbi ja kohutavaid uudiseid. Saksamaal tappis noormees 15 inimest ning seejärel iseennast. Ta sooritas mõrva ning kukutas palju inimesi, kaasa arvatud oma enda pere, leina ja meeleheitesse. Ka tema pere kaotas lapse ning nende maailm on pea peale pööratud.
<P>
Lubage mul tsiteerida Saksamaa presidenti, kes võttis ohvrite matustel sõna: "Me kõik seisame silmitsi väga tõsise küsimusega. Kas me teeme piisavalt palju enda ja oma laste kaitsmiseks? Kas me teeme piisavalt, et kaitsta neid, kes on ohus? Kas me teeme piisavalt, et tagada rahu meie riikides? Me peame küsime endilt, mida me tulevikus paremini teha saame ning mida me sellest sündmusest õppida võime. Aitame ka vanematel ja nende lastel ohust hoiduda.”
<P>
Seetõttu palun ma veelkord Euroopa Parlamendil ja Euroopa Komisjonil toetada üleeuroopalist kampaaniat "Kas te teate, kus teie lapsed on?”. Nagu ma olen juba täiskogus öelnud, peame me tegema kõik, mis on võimalik, et midagi sellist enam juhtuda ei saaks.
<SPEAKER ID="045" NAME="Silvia-Adriana Ţicău" AFFILIATION="PSE">
(RO) Euroopa Liit on ennekõike sotsiaalne Euroopa. Me vajame majanduslikku arengut aga samavõrd vajame me ka töökohti, korralikke palku ja pensione, juurdepääsu tervishoiu- ja haridusteenustele, mis kõigele lisaks peavad olema kvaliteetsed.
<P>
Majanduskriisi ajal tekivad raskused paljudel ettevõtetel ning paljud inimesed kaotavad töö.
<P>
Rumeenias olevates Arcelor Mittal Galazi ja Hunedoara tehastes jäävad põhimõtteliselt vahetustes töötuks mitmed tuhanded töötajad, kellele makstakse kõigest 75% nende palgast või lihtsalt koondatakse. Sarnased olukorrad on erinevates tööstusharudes ka teistes riikides ning muudes ettevõtetes.
<P>
Ma palun komisjonil kaaluda nõukogu otsust eesmärgiga vaadata üle Euroopa Sotsiaalfondi ja Globaliseerumisega Kohanemise Euroopa Fondi juurdepääsukriteeriumid. Seda ei tule teha ainult regionaalselt ja lokaalselt, vaid ka tööstus- ja ettevõttetasemel, et rahad kriisi all kannatavate tööliste toetamiseks kiirelt liikuma panna.
<P>
Ma usun ja arvan, et Euroopa saab ja peab tegema rohkem, et aidata rasketes oludes olevaid töölisi.
<SPEAKER ID="046" NAME="Edit Bauer" AFFILIATION="PPE-DE">
(HU) Ma sooviksin juhtida tähelepanu meetoditele, mida Slovakkia valitsus kasutab, et suruda alla vähemuste keeleõigusi, rikkudes nii nende õigusi. Möödunud nädalal võttis valitsus vastu riigikeelealase muudatusettepaneku, mis valitsuse sõnul küll ei mõjuta vähemuste keelekasutust, kuid eelnõu ise ütleb vastupidist.
<P>
Ma tooksin kaks näidet: Eelnõu lõik 8 (4) viitab tervishoiule ja sotsiaalinstitutsioonidele ning sellekohaselt on kaks olukorda, milles vähemusse kuuluvad isikud võivad kasutada oma emakeelt: kui nad riigikeelt ei oska või kui institutsioon paikneb asulas, kus vähemuste osakaal ületab 20%. Seega peab arst küsima esmalt, mis keelt patsient räägib, ning alles seejärel saab ta küsida, mis patsienti vaevab. Vastasel juhul toob, eelnõu kohaselt, selle seaduse rikkumine kaasa 100- kuni 5000-eurose rahatrahvi.
<P>
Olukord ei ole parem ka info edastamisel, kus raadioprogrammid - erandiks on siin avalikud raadiosaated - peavad esmalt edastama teate vähemuse keeles ja seejärel uuesti täielikult tõlgitult.
<P>
Härra president, mul on vaid üks küsimus: kas vähemused saavad loota Euroopa toetusele?
<SPEAKER ID="047" NAME="Jelko Kacin" AFFILIATION="ALDE">
(SL) Trieste lähedal Bosovizzas Itaalia-Sloveenia piiri lähistel on seisnud juba 1945. aasta septembrist mälestusmärk esimestele antifašistidele Euroopas. Seal mõisteti esimese Trieste kohtuprotsessi ajal, 1930. aastal fašistliku eritribunali poolt hukka neli Sloveenia patriooti Bidovec, Marušič, Miloš ja Valenčič.
<P>
Monumenti on praeguseni juba kuueteistkümnel korral kahjustatud ja värviga üle valatud, viimasest korrast on möödas veidi üle kahe nädala. Selline vandalism on üks poliitilistest, majanduslikest, kultuurilistest ja hariduslikest katsetest, millega avaldatakse survet Itaalias elavale Sloveenia etnilisele kogukonnale ja Sloveenia Vabariigile.
<P>
Terve hulk väärtegusid, näiteks nagu Sloveenia mälestusmärkide, Sloveenia koolide ja sloveenikeelsete nimedega regionaalsete märkide värviga ülevalamine, on haavanud sügavalt Sloveenia päritolu Itaalia kodanikke ja Sloveenia Vabariigi sloveenlastest kodanikke.
<P>
Nende kriminaalsete rikkumiste eest ei ole aga siiani kedagi vastutusele võetud. Minu arust on raske uskuda, et Itaalia politsei on nii ebapädev, et nad kurjategijaid tabanud ei ole või puudub poliitiline tahe nende leidmiseks. Kui juba kuueteistkümnendat korda järjest paistab kurjategijate ülesotsimine võimatuna, siis on see tõesti liiast.
<SPEAKER ID="048" NAME="Dimitar Stoyanov" AFFILIATION="NI">
(BG) Daamid ja härrad, viimase osaistungjärgu ajal oli seoses Türgit puudutava aruteluga juttu sellest, et Türgi ei tunnista Armeenia genotsiidi. Kuid te ei tea ka ühte teist tunnistamata genotsiidi, mille türklased viiesaja aasta vältel toime panid, Bulgaaria genotsiidi.
<P>
Ma tutvustan teile ühe MacGahani-nimelise Ameerika ajakirjaniku sõnade läbi ühte väikest osa sellest, mis leidis aset nelja päeva jooksul 1876. aasta aprillis:
<P>
"Mind ei huvita, kas see informatsioon on erapooletu või mitte, siis kui kord saab tunnistatud nelja päeva jooksul tapetud 15 000 inimese tohutu arv. Seda kolossaalset arvu ei ole võimalik enam ümardada, et selle õudust veelgi suurendada, kui mõista täielikult selle brutaalse tapatöö hävitavaid põlastusväärseid üksikasju. Prantsusmaa konsul kuulis isiklikult, kuidas Ottomani armee irregulaarväelased põnevil publikule rääkisid, kuidas nad lastel päid maha raiusid ning uudishimulikult vaatasid, kuidas nende väikesed kehad tapetud kanade kombel kukkusid ja ringi veeresid.”
<P>
Need paar rida kirjeldavad ainult nelja päeva viiesajast aastast täielikust genotsiidist, mida Türgi Ottomani impeerium orjastatud bulgaarlaste vastu toime pani. Meie, Euroopa Parlamendi liikmed ATAKA parteis, nõuame tunnustust ja vabandust, enne kui saab alustada mingisuguseid vestlusi Türgi saamise kohta Euroopa Liidu liikmeks.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Härra president, lisaks põllumajandus- ja majanduspoliitikale on 2003. aastast kuni 2008. aastani muudetud ühisest põllumajanduspoliitikast saanud nüüdseks ka sotsiaalne poliitika, mis on minu arvates väga õigustatud. Näiteks tugevdatakse toiduabiprogramme, korraldatakse puu- ja aedviljade programme koolides, mis on jällegi minu arvates vägagi õigustatud, ning rakendatakse programme, et arendada välja lairiba internetiühendused ja elavdada maapiirkondi.
<P>
Kuid tänapäeva vajaduste täitmiseks on vaja tugevat ühist põllumajanduspoliitikat, kuna ühise põllumajanduspoliitikaga saavad talumehed toetust ja jäävad edasi maale. Nõudkem siis kõik koos, et lõppeks ühise põllumajanduspoliitika ressursside suunamine teistesse poliitikatesse. Põllumajanduspoliitika ressursse tuleb suurendada siis,
<P>
kui me tahame ohutut toitu, kuna Euroopa toidud saavad ja peaksid olema ainult ohutud toidud;
<P>
kui me tahame, et toitu oleks piisavalt, sest ainult nii saame tegeleda kriisidega;
<P>
kui me tahame kaitsta keskkonda, mis juhul tuleb toitu kasvatada nii, et see vastaks Euroopa tavadele;
<P>
kui me tahame, et talumehed jääksid edasi maale; mis juhul me peame neid toetama;
<P>
kui me tahame terveid tarbijaid, mis juhul peame neile Euroopa toite pakkuma.
<P>
Lõpetuseks paluksin ma Euroopa Liidul oma eelarvet suurendada, sest see annab Euroopale tuleviku. Ning kui me tahame tugevat põllumajandussektorit, peame suurendama ühise põllumajanduspoliitika ressursse.
<SPEAKER ID="050" NAME="Chris Davies" AFFILIATION="ALDE">
Härra president, üle kuu aja on möödunud teie visiidist Gazasse, kuid viimased arvud Iisraeli valitsuselt näitavad, et midagi ei ole muutunud: endiselt ei lubata ülesehitamiseks ettenähtud materjale läbi kontrollpunktide ja ei ole materjali ei koolide ega ka tööstuse jaoks. Pommitamine on lõppenud, kuid blokaad jätkub.
<P>
Ehk oleks parlamendil aeg proovida arvamusi mõjutada, korraldades näituse nendest T-särkidest, millele üks teine parlamendi liige juba varem viitas: riietest, mis on toodetud sõdurite disainide järgi, nagu Givati brigaadi snaiper, kelle disain kujutab rasedat palestiinlannat ja kannab teksti "Üks lask, kaks surnut”. Iisraeli ajalehtedes on teateid disainidest, mis on veelgi rassistlikumad, ekstreemsemad ja põlastusväärsemad. Selline näitus paneks ehk liikmeid järele mõtlema, kas peaksime Euroopa Liidu ja Iisraeli vahelist assotsiatsioonilepingut praegustes oludes jätkama või ei.
<SPEAKER ID="051" NAME="President">
Härra Davis, möödunud kolmapäeval toimunud Euroopa-Vahemere piirkonna parlamentaarsel assambleel, mida ma ise juhatasin, võeti vastu resolutsioon traagilise olukorra kohta Lähis-Idas. Ma tahaksin teile seda meelde tuletada. See resolutsioon tasub meelde jätta. Tänan kommentaaride eest!
<SPEAKER ID="052" NAME="Péter Olajos" AFFILIATION="PPE-DE">
(HU) See ei ole esimene kord, kus ma olen pidanud rääkima Slovakkia linna Tõketerebesi (Trebišov) kavandatavast suurest söeelektrijaamast, mille aastane süsinikdioksiidi heitmete maht on 4 miljonit tonni. Elektrijaama vastu on olnud võrdselt laialdasi proteste nii Slovakkia kui ka Ungari poolel ning vaatamata sellele on asjasse segatud osapooled elektrijaama litsentsimisprotsessi uuesti alustanud.
<P>
Teisel pool piiri andis Ungari valitsus välja kriisihaldamise ja kasvustrateegia, mille kohaselt kriisihalduse kaalutlustel soovib Ungari laiendada 440 megavatise pruunsöeploki võrra suurimat süsinikdioksiidi tekitajat Mįtra elektrijaama, mis toodab üle kuue tonni saasteaineid aastas. Ma ei pea mainima, et kumbki elektrijaam ei kasuta süsiniku kogumise ja säilitamise meetmeid (CCS).
<P>
Eelmise aasta lõpus võttis Euroopa Liit vastu kliimapaketi ning möödunud nädalavahetuse Euroopa Liidu tippkohtumisel kiideti heaks arengumaade kliimakompensatsiooni skeem. Lisaks valmistume me täiel aurul detsembris toimuvaks Kopenhaageni kliimakonverentsiks. Vahepeal aga jätkavad nende kahe liikmesriigi, Slovakkia ja Ungari juhid, kuigi peab tunnistama, et viimane just loobus, nagu ei oleks midagi juhtunud, ning rahastavad kliimamuutust maksumaksjate taskutest, vaatamata viimase protestidele. Ma loodan, et Euroopa Liit ei toeta seda ei poliitiliselt ega ka materiaalselt.
<SPEAKER ID="053" NAME="Luisa Morgantini" AFFILIATION="GUE/NGL">
(IT) Härra president, daamid ja härrad, sel ajal kui Ida-Jeruusalemmas hävitatakse tuhandeid palestiinlaste kodusid, on isegi palestiina kultuur Iisraeli poliitika sihtmärgiks. Kahjuks on osad Iisraeli sõdurid valmistanud T-särgid, millel on kujutatud rasedat palestiinlannat ja sihikut ning mille all on tekst: "1 shot, 2 kills” ("Üks lask, kaks surnut”).
<P>
Araabia kultuur on rünnaku all. Palestiina ametivõimud on koos araabia rahvaga otsustanud teha Ida-Jeruusalemm - mitte terve Jeruusalemm - 2009. aasta Araabia kultuuri pealinnaks. Iisrael arreteeris 20 aktivisti, kaasa arvatud rahvusvahelisi aktiviste, kes korraldasid kõigest üritust Palestiina kultuuri tähistamiseks. See on katse hävitada Ida-Jeruusalemmas igasugune Palestiina esindatus.
<P>
Seepärast küsin ma endalt: kas rahvusvaheline kogukond saab midagi teha, et tagada selle sündmuse edukus ja et Jeruusalemm on tõesti jagatud pealinn. Tegutseme selle nimel, et see sündmus toimuks.
<SPEAKER ID="054" NAME="Alojz Peterle" AFFILIATION="PPE-DE">
(SL) Nädalavahetusel tekitas kartusi Sloveenias, eriti just Dolenjska regioonis, Renault' otsus kanda Clio tootmine Novo Mestost üle Prantsusmaale.
<P>
Ma usuksin meelsasti ametlikku selgitust, et otsuse aluseks oli suurenenud nõudlus Clio ja Twingo automudelite järele, mitte protektsionism raskuste tõttu autotööstuses.
<P>
Daamid ja härrad, kellele kuulub Revozi tehas Novo Mestos? Kas Sloveeniale? Või Prantsusmaale? Vastus on ilmne: Sloveenia tehas, mis toodab prantsuse autosid, on minu arvates kindlasti Euroopa tehas.
<P>
Ma olen arvamusel, et me peame kaitsma autotööstust Euroopa, mitte riiklike lahendustega. Vastasel juhul eemaldume me nendest neljast põhivabadusest, mis moodustavad Euroopa ühisturu tuuma.
<SPEAKER ID="055" NAME="Milan Horáček" AFFILIATION="Verts/ALE">
(DE) Härra president, märtsi alguses kanti poliitvangid Mikhail Khodorkovsky ja Platon Lebedev Siberist Tšitast üle Moskvasse, et seal taas alusetutele süüdistustele vastu astuda. Esimene avalik ärakuulamine on plaanitud 31. märtsiks. Samal päeval pidi toimuma ka Euroopa Liidu ja Venemaa vaheliste inimõiguste konsultatsioonide viies järk. Venelased on need olulised läbirääkimised nüüd määramatuks ajaks edasi lükanud.
<P>
Sellega näitab Venemaa väga selgelt, kui vähe ta inimõigusi hindab. Õigluse mõistmise asemel teenib kohtusüsteem edasi režiimi, kõrvaldades selle vastaseid, ning Euroopa Liidule aetakse edasi puru silma.
<SPEAKER ID="056" NAME="Richard Seeber" AFFILIATION="PPE-DE">
(DE) Härra president, ma sooviksin teha komisjonile kriitilise märkuse, mis puudutab möödunud nädalal kirjalikult esitatud otsust keelustada klassikalised lambipirnid. Ma toetan täielikult koos nõukogu ja komisjoniga seatud energiatõhususe nõudeid ja kliimaeesmärke. Sel juhul oli vale vaid lähenemine. On selge, et kodanikud ei tunne ennast kaasatuna, kui otsused võetakse vastu suletud uste taga komiteemenetlusi kasutades. Seetõttu väärib komisjon kindlasti kriitikat, kuna ei kaasanud otsuste tegemise protsessi Euroopa Parlamenti ega pidanud kinni korralistest menetlustest.
<P>
Teiseks oli selge kommunikatsiooni puudumine. Inimesed on väga mures, sest nende meetmetega seoses ei ole teostatud ulatuslikku mõjude hinnangut, arvestades eriti veel sellega, et nagu me teame, sisaldavad need lambipirnid elavhõbedat ning on sellega ohtlikud inimeste, eriti laste, tervisele.
<P>
Kolmandaks oleks olnud ka tark mõelda tulevikule ja uute tehnoloogiate edendamisele. Seetõttu paluksin ma komisjonil teha uus ettepanek.
<SPEAKER ID="057" NAME="Tunne Kelam" AFFILIATION="PPE-DE">
Härra president, eestlased, lätlased ja leedulased avaldavad oma sügavat tänu teie solidaarsusavalduse eest, mis puudutas Balti riikides 1949. aastal toimunud küüditamiste 60. aastapäeva, mida on hinnatud universaalselt inimkonnavastaseks kuriteoks, mis pandi toime rahuajal, neli aastat peale sõja lõppu. Kaks kolmandikku küüditatutest olid naised ja lapsed, kes umbes kümneks aastaks Siberisse saadeti. Kui need oleksid leidnud aset kolmes Skandinaavia riigis: Rootsis, Taanis ja Norras, oleks küüditanute arv olnud proportsionaalselt pool miljonit.
<P>
Kuid täna on selge, et Euroopa majanduslikust ja poliitilisest laiendamisest ei piisa, et Euroopat liita tõelise väärtusi koondava ühendusena. Me vajame uut laienemiste, Euroopa südametunnistuse laienemiste lainet. Meil on vaja teravalt üleeuroopalist teadlikkust ning tahet, et tunnistada neid kuritegusid ja eelarvamusi meie ühise ajaloo tähtsa osana.
<SPEAKER ID="058" NAME="Maria Petre" AFFILIATION="PPE-DE">
(RO) Paljud meist on rääkinud täna vajadusest solidaarsuse järele ning ka mina tahaksin sellel teemal jätkata.
<P>
Euroopa Liidu energiasõltumatus ja liikmesriikide solidaarsus selles asjas on praegu vajalikumad kui kunagi varem. Meie teod peavad olema ühised ning jagama ühtset vaadet mitte ainult riskide suhtes, vaid ka vajaduse suhtes meie ressursse mitmekesistada.
<P>
Ma õnnitlen Euroopa Ülemkogu kokkuleppe puhul, millele jõuti majanduse taastumise kava, energiasektori rõhutamise ja Nabucco projekti rahastamisega.
<P>
Ma palun tungivalt komisjonil leida kiiresti ja tõhusalt vajalikud meetodid, et tagada nende rahade tõhus kasutus ja et need annaksid vajalikud tulemused nii energiasektori kui eriti just ka majandussektori jaoks, mida protektsionism rängalt mõjutab ja ohustab.
<P>
Protektsionismi appi võtmine on halvim asi, mis võib juhtuda nii kasvavate kui ka arenenud majanduste puhul.
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Härra president, aasta on möödunud sellest, kui fraktsiooni otsus muuta Euroopa Parlamendi kodukorda tegi keerukaks fraktsioonidevaheliste ühenduste töötamise, otsustades, et nad peavad töötama ainult neljapäeva pärastlõunal. Igas mõttes kõrvaldas see need fraktsioonidevahelised ühendused, mis olid aluseks ideede avaldamisele sellistel teemadel, mis enamasti Euroopa poliitikatesse ei puutu, nagu näiteks perekonnaküsimused.
<P>
Ma ise juhatan perekonna ja lastekaitse fraktsioonidevahelist ühendust ning pean teile andma edasi tsiviilühiskonna perekonnaühenduste ja lihtsate Euroopa kodanike sügava kahetsuse selle üle, et nad selle ühenduse kaudu end enam väljendada ei saa.
<P>
Kodukorra muutmise eest vastutav fraktsioon ei ole meile öelnud, kas nad on fraktsioonidevahelisi ühendusi hinnanud, ega ka tulevikuks lahendust pakkunud. Kuidas saab nad asendada?
<SPEAKER ID="060" NAME="Nicodim Bulzesc" AFFILIATION="PPE-DE">
Härra president, ma sooviksin rääkida ühest väga tähtsast probleemist seoses Euroopa Liidu kirjandusauhinnaga. Auhinda rahastab Euroopa Liidu kultuuriprogramm ning selle eesmärgiks on tõsta esile loomingulisust kaasaegses ilukirjanduses. Ma arvan, et see on väga hea algatus, kuid mul on muresid selle rakendamise pärast.
<P>
Minu poole on pöördunud minu riigi kultuuriasutused ning avaldanud kurbust selle üle, et Rumeenia sellel aastal programmi kaasatud ei ole. Ning tõesti kaasatakse programmi igal aastal vaid 12 riiki 34 sobivast. Õigustatud on küsida, kuidas ülejäänud riigid, kaasa arvatud Rumeenia, saavad osaleda aktiivselt, kui neid ei ole üldse programmi kaasatudki. Seega tahan ma teie tähelepanu juhtida sellele probleemile ning ma loodan, et me leiame koos komisjoniga sellele probleemile mugava lahenduse.
<SPEAKER ID="061" NAME="Nicolae Vlad Popa" AFFILIATION="PPE-DE">
(RO) Härra president, daamid ja härrad, see saab olema Euroopa jaoks raske aasta. Me seisame silmitsi Euroopa ajaloos enneolematute väljakutsetega.
<P>
Me peame võitlema finants- , majandus- ja energiakriisiga, kliimamuutusega ja terrorismiga, mis ähvardab kõike seni loodut. Seepärast on meile nüüd tähtsam kui kunagi varem olla ühel meelel.
<P>
Me peame võtma hoiaku euroopavastase diskursuse ning ultranatsionalistlike elementide vastu, mis on hävitavad ja ohtlikud. Praeguses kliimas on ultranatsionalistidel, kes kasutavad seda ebasoodsat kliimat ühinenud Euroopa ründamiseks, lihtne mõjutada kodanikke, kes ei ole rahul halveneva kriisiga, rääkimata muudest probleemidest. Lubage mul teile meelde tuletada, et ilma Euroopa Liidu ja eurotsoonita oleksid praegu tunnetatavad majanduskriisi mõjud olnud katastroofilised.
<P>
Ma kutsun valimiskampaaniates osalevaid Euroopa poliitikuid üles võtma kindlat hoiakut euroopavastase diskursuse suhtes. Ma nõuan, et nad ei kasutaks ultra-natsionalistlikke ja šovinistlikke elemente või kihutuskõnesid kõigest selleks, et mõned lisahääled võita. Ma tänan teid.
<SPEAKER ID="062" NAME="Iuliu Winkler" AFFILIATION="PPE-DE">
(HU) Globaalse majanduskriisiga loodud ametliku arutelu kohaselt vajab usaldus rahvusvahelisse finantssüsteemi kiirelt ülesehitamist. Tänapäeval on märksõnaks enesekindlus, mida kajastavad ka Euroopa Liidu dokumendid.
<P>
Ma soovitaksin aga ka teist märksõna - solidaarsus, kuna solidaarsus või koostöö on tihti korratud fundamentaalne väärtus, millele Euroopa Liit rajatud on. Kuid ma sooviksin küsida: kas meie, kes me oleme väljaspool eurotsooni, saame rääkida solidaarsusest, kui meil palutakse tõsta makse ja panuseid, et me ei toetuks Euroopa Liidu kriisifondidele ning mehhanismidele, kui see fond põhinebki just nimelt solidaarsuse põhimõtetel.
<P>
Kas Kesk- ja Ida-Euroopa liikmesriikide kodanikud peavad unustama kõik oma Euroopa Liidu elatustaseme saavutamise lootused mõistliku aja jooksul? Ma ei arva nii. Ma olen kindel, et Euroopa seisukoht, mida Euroopa Liit saabuva G-20 tippkohtumise raames kuulutab, on seisukoht, mis on meie kõigi jaoks vastuvõetav.
<SPEAKER ID="063" NAME="Csaba Sógor" AFFILIATION="PPE-DE">
(HU) Ungari kogukonnad viies Euroopa Liidu liikmesriigis tähistasid hiljuti Ungari revolutsiooni ja vabadussõda 1948-49. aastatel. Siis võitlesid ungarlased külg külje kõrval koos poolakate, serblaste, horvaatide, švaabide, sakslaste, austerlaste, armeenlaste ja rumeenlastega iseenda ja maailma vabaduse eest kahe selle aja suurima Euroopa sõjaväe vastu.
<P>
Me tähistame seda sündmust igal märtsil, nii nagu tegid ka teise kahe riigi presidendid. Rumeenia ametivõimud üritasid autult ning Euroopa Liidu riigile mittekohaselt takistada Ungari Vabariigi presidendi Lįszló Sólyomi reisimist Rumeeniasse. Mis oleks juhtunud siis, kui nad oleksid proovinud teha seda sama Ameerika Ühendriikide presidendi Barack Obamaga, kes samuti tunnustas ja andis au 1848. aasta Ungari vabadussõjale, kui ta oleks samuti tahtnud tulla Rumeeniasse.
<P>
Oleks hea, kui me võiksime vähemalt mõista, et me elame Euroopas, kus saame üksteise minevikku ja ajalugu, ning ka üksteise riiklikke pühasid, austada.
<SPEAKER ID="064" NAME="Călin Cătălin Chiriţă" AFFILIATION="PPE-DE">
(RO) Ma pooldan Serbia integratsiooni Euroopa Liitu ja ühinemist Euroopa Liiduga. Selles kontekstis soovitan ma tungivalt komisjonil võtta kasutusele kindlad efektiivsed meetmed, et tagada Timoci orus elavate Rumeenia vähemusse kuuluvate inimeste õigused.
<P>
Ida-Serbias Timoci oru riikides: Krajina, Morava, Požarevaci ja Timoci, tuleb kohaldada efektiivselt Euroopa rahvusvähemuste kaitse raamkonventsiooni ja Euroopa regionaal- ja vähemuskeelte hartat. Hetkel on 2009. aasta ja ma usun, et traditsioonilisel Rumeenia kogukonnal Timoci orus on õige aeg saada proportsionaalne esindatus ja ka õigus emakeelsetele kirikutele ja koolidele. Ma tänan teid.
<SPEAKER ID="066" NAME="Juhataja">
Sellega on päevakorrapunkti käsitlus lõppenud.
