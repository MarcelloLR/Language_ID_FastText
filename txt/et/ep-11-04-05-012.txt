<CHAPTER ID="012">
Ühenduse finantshuvide kaitse - pettustevastane võitlus (arutelu) 
<SPEAKER ID="418" NAME="Juhataja">
Järgmine päevakorrapunkt on Cătălin Sorin Ivani eelarvekontrollikomisjoni nimel esitatud raport (Α7-0050/2011) teemal ühenduse finantshuvide kaitse - pettusevastane võitlus - 2009. aasta aruanne -.
<SPEAKER ID="419" NAME="Cătălin Sorin Ivan">
raportöör. - (RO) Austatud juhataja! See raport Euroopa Liidu finantshuvide kaitse kohta tugineb Euroopa Liidu toimimise lepingu artikli 325 alusel koostatud komisjoni aruandele. Artiklis viidatakse üheselt pettuste vastasele võitlusele, samas kui komisjoni aruandes ei ole sugugi selgelt märgitud, milline osa eiramisjuhtumitest on tingitud pettusest ja milline osa on lihtsalt eksimused.
<P>
On väga oluline, et oleks väga selgelt määratletud, mida pettuse all mõeldakse, sest see termin tähistab tahtlikku rikkumist. Räägime korruptsioonist selle sõna tõsises mõttes, samas kui eksimused pole tahtlikud. Eksimustega võime leppida, kuid me ei tohi kindlasti leppida ühelgi kujul pettusega. Kui teema on Euroopa vahendid ja Euroopa Liidu eelarve, peab pettuse suhtes kehtima nulltolerants.
<P>
Teine tähtis probleem on seotud andmete ja teabe kogumisega. Peame väga tõsiselt aru pidama selle üle, kuidas liikmesriigid edastavad Euroopa Liidule, täpsemalt Euroopa Komisjonile teavet ELi vahendite kasutamisviiside kohta. Minu arvates tõstab riiklike haldusdeklaratsioonide kvaliteeti see, kui nendega kaasneb riiklikul tasandil palju suurem poliitiline vastutus. Palun taas kord komisjonil tagada, et need riiklikud haldusdeklaratsioonid allkirjastaks valdkondlik minister või riigi valitsusse kuuluv minister.
<P>
Lisaks on Euroopa Liidu eelarves sisalduv 16,7 miljardit eurot omavahendid ja peamiselt kogunenud tollimaksudest. 70% impordist tuleb lihtsustatud tolliprotseduuri kaudu. Siinkohal sooviksin tsiteerida Euroopa Kontrollikoja eriaruannet nr 1/2010, milles tuuakse välja, et lihtsustatud tolliprotseduuride kontroll on väga piiratud, samas kui kontrollikoja avastatud eksimuste arv on murettekitav. Kui see on nii, on väga tähtis, et komisjon hindaks selliste eiramisjuhtumite finantsmõju.
<P>
Soovin kiita OLAFit operatsiooni Diabolo II eest, mille eesmärk polnud ainult Euroopa Liidu finantshuvisid kaitsta, vaid samal ajal võidelda ka võltsitud toodete vastu. Lisaks sellele, et need võltsitud tooted ohustavad Euroopa Liidu fiskaalraamistikku ja eelarvet, tähendavad need riski ka Euroopa kodanike ohutusele ja kahjulikku mõju Euroopa Liidu majandusele.
<P>
Jätkan viitamist kaasnevatele kuludele ning mainin ühest küljest Euroopa vahendite kasutamist ja teisest küljest põhjendamatult eraldatud vahendite tagasimaksmist.
<P>
Euroopa vahendite kasutamisest rääkides peame mainima ühtset haldus- ja kontrollisüsteemi, mis on suurepärane, kuid põhjustab suuri probleeme, kui see on tööle rakendatud, sest tugineb valedele andmebaasidele ja seda takistab ka kasutusele võetav maatükkide identifitseerimine.
<P>
Lisaks, rääkides Euroopa vahendite tagasimaksmisest, saan ma öelda vaid seda, et on murettekitav, et tagasi makstakse 42% põllumajanduse vahenditest ja vaid 50% ühtekuuluvusfondide vahenditest. Need arvud on väga murettekitavad ja me peame vahendite tagasimaksmisel väga rangelt silma peal hoidma.
<SPEAKER ID="420" NAME="Algirdas Šemeta">
komisjoni liige. - Austatud juhataja! Soovin tänada raportöör Cătălin Sorin Ivani põhjaliku raporti eest! Oma märkustes keskendun selle kuuele väga tähtsale punktile.
<P>
Esiteks küsimus finantshuvide kaitse aruandes esitatud teabe kohta. 2009. aasta aruanne juba sisaldas uut üksikasjalikku teavet pettuse ja eiramisjuhtumite tasemete kohta, ning seal on märgitud pettusekahtluste määr liikmesriigi kohta 2000.-2006. aasta ühtekuuluvusprogrammides. Alati on ruumi edasiseks arenguks ja ma võtan teie ettepanekuid kindlasti arvesse.
<P>
Teiseks, rääkides finantshuvide kaitse konventsioonist, valmistan koos asepresident Redingiga ette teatist, mis peaks ilmuma järgmise aasta mais. Teatis tutvustab strateegiat ELi avaliku sektori raha kaitse kohta igasuguse õigusvastase tegevuse, sh pettuse eest, ja vaatleb menetlusi, sisulist kriminaalõigust ja institutsionaalset raamistikku.
<P>
Kolmandaks, jõudes omavahendite teemani, siis 2010. aastal alustas komisjon kõigi liikmesriikide külastamist, et näha, kuidas toimivad impordi lihtsustatud tolliprotseduurid. Kohe, kui on kogutud piisavalt teavet protseduuride rakendamise ja täitmise mõtestatud analüüsi jaoks, teeb komisjon parlamendile aruande.
<P>
Neljandaks, sigarettide salakaubanduse valdkonnas on nüüdseks sõlmitud kokkulepped nelja tubakatootjaga. Jätkame tubakatoodete keelatud kaubanduse kaotamise protokolli läbisurumist Maailma Terviseorganisatsiooni tubaka tarbimise leviku vähendamise konventsiooni raames.
<P>
Viiendaks nõustun täielikult, et suutmatus rakendada riigihangete eeskirju on oluline eksimuste ja pettuste allikas. Komisjon rakendab jõuliselt finantskorrektsioone, mille määr ulatub olenevalt eiramisjuhtumite tõsidusest kuni 100% eraldatud vahenditest. Teeme ettepaneku 2012. aastaks lihtsustada ja muuta selgemaks ELi riigihankedirektiivi sel aastal avaldatud rohelise raamatu kohaselt.
<P>
Lõpetuseks jagan seisukohta, et alusetult makstud vahendite sissenõudmine on ELi finantshuvide kaitse tähtis punkt. Mitmeaastaste ühtekuuluvusprogrammide puhul kasutab komisjon laialdaselt maksete katkestamist ja peatamist, vältides maksete tegemist liikmesriikidele, mille haldus- ja kontrollisüsteeme ei peeta tõhusaks. 2010. aastal katkestati ennetavalt üle 2,4 miljardi euro ulatuses regionaal- ja sotsiaalfondide makseid. Komisjon jätkab tööd selle nimel, et liikmesriikide meetmed lõplikelt abisaajatelt raha sissenõudmisel oleksid tõhusamad.
<P>
Olukord paraneb. 2010. aasta lõpul tõusis näiteks põllumajandussektoris tagastamismäär uute, 2007. aasta juhtumite puhul 53%ni, samal ajal kui enne 2006. toimunud juhtumite puhul oli see 10%. Lubage mul aga rõhutada, et mitmeaastaste programmide puhul näeb tervikpilti alles siis, kui programmid on lõppenud ja liikmesriigid on suutnud igasugused eiramisjuhtumid rahuldavalt lahendada.
<P>
Kokkuvõtteks ütleksin, et komisjon püüab võtta aktiivselt järelmeetmeid parlamendi välja pakutud meetmete suhtes. Tänan tähelepanu eest!
<SPEAKER ID="421" NAME="Monica Luisa Macovei">
fraktsiooni PPE nimel. - Austatud juhataja! Usun, et peame rääkima sellest, mis vajab parandamist, niisiis räägin kriitilistest probleemidest. Esimene on asjaolu, et komisjoni raport ei andnud teavet eiramisjuhtumite ja pettuse hinnangulise taseme kohta üksikutes liikmesriikides. Nii ei ole meil selget pilti, milline on probleem liikmesriikide tasandil. Lisaks tegeles komisjon üldiselt eiramisjuhtumitega, kuid ei tegelenud üksikasjalikult pettusega. Loodame, et see muutub järgmise aasta raportis.
<P>
Teine probleem puudutab riigihanget, mis - nagu me kõik teame - on suurima pettuse- ja korruptsiooniriskiga valdkond. Raportis kutsume komisjoni üles keskenduma riigihangete reguleerimisel järgnevale: võtma kasutusele ühtsed riigihangete süsteemid; määratlema ja rakendama selgeid riigihangetes osalemise tingimusi; rakendama riigihangete otsuste tegemise kriteeriume ja muutma neid otsuseid läbipaistvamateks ning vaatama läbi riigihangete otsuseid ja tagama riigi rahanduse läbipaistvuse ja aruandekohustuse. Ootame, et komisjon ja nõukogu lõpetaksid riigihankereformi vastuvõtmise ning peaksid meiega sel teemal nõu.
<P>
Kolmas probleem puudutab abisaajate rahastamise läbipaistvust. Komisjoni veebisaidil on lehekülg, kust leiame mõned Euroopa fondide abisaajad liikmesriikides. Siiski tuleb seda oluliselt parandada. Vajame koondatud läbipaistvust. Vajame ühtset veebisaiti, kus on avaldatud kõik ELi fondide abisaajad vastavalt kõigi liikmesriikide esitatud standardset liiki teabele vähemalt ühes liidu töökeeles. Vastasel korral upume rohkesse ja erinäolisesse teabesse, mis ei suuda pakkuda üldpilti ega tagada läbipaistvust.
<P>
Nagu volinik ütles, on alati ruumi arenguks, ning loodan näha arengut valdkondades, mida mainisin.
<SPEAKER ID="422" NAME="Jens Geier">
fraktsiooni S&D nimel. - (DE) Austatud juhataja! Head kolleegid! Volinik Šemeta! Teame, et 80% ELi eelarvest hallatakse jagatud haldusena, mis tähendab, et raha hallatakse ja kasutatakse liikmesriikides ehk seal, kus esinevad eksimused, eiramisjuhtumid ja pettused.
<P>
Euroopa Liidu finantshuvide kaitse aastaaruanne on justkui liikmesriikide pattude nimekiri, mistõttu tahan tänada Cătălin Sorin Ivani ja teiste fraktsioonide variraportööre nende raske töö eest! Leidsin, et komisjoni aruandes Euroopa Liidu finantshuvide kaitse kohta on üks märkimisväärne lause - saksakeelse versiooni 11. leheküljel. See kõlab järgmiselt: "2. eesmärgi programmide puhul võib üldist määra mõjutada väga kõrge eiramisjuhtumite määr Ühendkuningriigis ja Madalmaades, kus kasutatakse peamiselt seda liiki programme”.
<P>
Ühendkuningriik ja Madalmaad on kaks riiki, kes on teinud ettepaneku liidu eelarvet vähendada. Minu vaatepunktist ei jää mul muud üle, kui kutsuda neid üles tagama, et Euroopa maksumaksjate raha kasutataks nõuetekohaselt, ja võitlema eiramisjuhtumite taseme vastu oma riigis. Austatud volinik! Sooviksin väga kuulda, kas teil on selles kontekstis veel midagi lisada.
<SPEAKER ID="423" NAME="Bart Staes">
fraktsiooni Verts/ALE nimel. - (NL) Pettustest ja eiramisjuhtumitest aru andmine on seadusandjale väga oluline, kuna annab meile pildi sellest, kuidas vahendeid kasutatakse. See annab meile pildi sellest, mis võib valesti olla. See annab meile pildi sellest, mida saab parandada. Selles kontekstis on tõepoolest tegu väga tähtsa aruandega.
<P>
Leian, et pärast parlamendi pettustevastases komisjonis toimunud arutelu saame teha järgmised järeldused.
<P>
Kõigepealt peavad aruanded olema täpsemad. Need peavad andma selge pildi eiramisjuhtumite ja pettuste tegelikust ulatusest.
<P>
Teiseks peavad liikmesriigid oma aruandlust parandama. See jääb praegu optimaalsest tasemest allapoole - kasutan seda väljendit teadlikult. Seetõttu peame avaldama liikmesriikidele survet olukorra parandamiseks, võttes vajaduse korral kasutusele sanktsioonid.
<P>
Kolmandaks: vahendid, mida ei kasutata nõuetekohaselt, tuleb tulemuslikult sisse nõuda ning komisjon peab astuma samme selle tagamiseks. Kui arutame järgmisel kuul Strasbourgis komisjoni tegevusele eelarve täitmisel heakskiidu andmist, peaksime ka selle teemaks võtma. Selles valdkonnas on murelaps Itaalia.
<P>
Neljandaks peame paremini jälgima liikmesriikide kohustuslikku eiramisjuhtumitest teatamist. Hispaania ja Prantsusmaa vastavate teadete vähesus on siinkohal eriti kummaline.
<P>
Olen omavahendite alaline raportöör ja oma rollis sooviksin tänada ja kiita komisjoni ning eriti Euroopa Pettustevastast Ametit (OLAF) ja selle sigarettide ja tubakapettuste vastase võitluse üksust, kelle töötulemused on olnud üpris vapustavad ja väga muljetavaldavad. Öeldakse, et operatsioon Diabolo II oli suurepärane näide koostööoperatsioonist, ning British American Tobacco ja Imperial Tobaccoga saavutatud kokkulepped olid samavõrd silmapaistvad. See toob meile sisse 500 miljonit eurot.
<P>
Siiski tuleb öelda üht: on tähtis, et see raha ei kaoks niisama liikmesriikide riigikassadesse. See raha tuleb suunata kasutusse - ka komisjoni, kuid eelkõige liikmesriikide kasutusse -, et tugevdada pettustevastaseid meetmeid liikmesriikides. See on tõepoolest väga tähtis. Raha, mis tänu sellele kokkuleppele saadakse, tuleb suunata pettustevastasesse võitlusse.
<SPEAKER ID="424" NAME="Andrea Češková" LANGUAGE="CS">
Austatud juhataja! Tunnen heameelt selle aruande üle, mille eesmärk on suurem läbipaistvus korruptsioonivastases võitluses, mis väärib toetust. Eelmise aasta sügisel arutasime Euroopa Kontrollikoja esitlusel juba liikmesriikide vastutust ELi vahendite üldise eraldamise järelevalves.
<P>
Minu arvates on õige ja sobilik, et iga liikmesriik kaitseb ELi finantshuve, tagades usaldusväärse kontrolli riiklikul tasandil, et tuvastada eiramisjuhtumid ja pettused. Sel puhul on vaja, et liikmesriigid ja komisjon teeksid põhjaliku ning usaldusväärse teabe kogumisel koostööd. Kohustuslikku aruande esitamist riiklikul tasandil peab nõuetekohaselt kontrollima riiklik järelevalveasutus. Euroopa ühenduste finantshuvide kaitse konventsioon pakub kindlasti asjakohast toetust.
<P>
Tšehhi Vabariik, mida aruandes mainitakse, ei ole aga konventsiooni veel ratifitseerinud, sest selleks tuleb kasutusele võtta juriidilise isiku kriminaalvastutus. Tšehhi Vabariigi õigus tugineb traditsiooniliselt vaid füüsilise isiku kriminaalvastutusele. Praegu aga teema Tšehhi Vabariigi parlamendis arutlusel.
<SPEAKER ID="425" NAME="Marta Andreasen">
fraktsiooni EFD nimel. - Austatud juhataja! ELis kiputakse paljusid pettuse- ja korruptsioonijuhtumeid nimetama eksimusteks. Mis veelgi hullem: komisjon on otsustanud liikuda nulltolerantsilt aktsepteeritava riski suunas. Olukorra teeb veel keerulisemaks see, et hiljutised paljastused selle kohta, et mõned selle täiskogu liikmed nõustusid tasu eest muutma või koostama õigusakte, kahjustavad veelgi selle parlamendi usaldusväärsust, eriti selle püüdlustes võidelda pettuse ja korruptsiooni vastu.
<P>
Ainult kaks neist neljast liikmest, kelle nimed avaldati, on tegelikult tagasi astunud. Kas parlament vaatab üle õigusaktid, mille väljatöötamises need neli Euroopa Parlamendi liiget osalenud on? Üks Euroopa Parlamendi liige on läinud isegi nii kaugele, et pannud küsimuse alla OLAFi pädevuse neid juhtumeid uurida, väites - kui uskumatu see ka ei tunduks -, et mõnes riigis ei peetaks sellist tegevust seadusevastaseks ja seda isegi ei uuritaks.
<P>
See aruanne võiks õhutada Briti valitsust peatama kõik maksed ELi, kuni siinne parlament pettusega - et asja õige nimega nimetada - mõtestatult tegelema hakkab.
<SPEAKER ID="426" NAME="Csanád Szegedi" AFFILIATION="NI">
(HU) Austatud juhataja! Head kolleegid! Mulle antud aja jooksul sooviksin peamiselt peatuda poliitilisel pettusel ja korruptsioonil. Mul on siiralt kahju, et tegeleme selle aruandega alles praegu, kui kolm Euroopa Parlamendi liiget on lõksu langenud ja neid kahtlustatakse põhjendatult korruptsioonis. Ma ei taha mõeldagi, et need vahele jäänud Euroopa Parlamendi liikmed võivad olla siin Euroopa Parlamendis vaid jäämäe tipp. Mõne arvutuse kohaselt on umbes 50% siin palju mainitud Euroopa Liidu pakkumis- ja hankemenetlustest seotud väljapetmiste, pettuste ja korruptsiooniga ning need jõuavad teatavate poliitikute taskusse. Sellega ei ole võimalik leppida!
<P>
Tuleb lisada, et pelgalt probleemi finantsiline külg on teisejärguline, sest ühiskond võõrandub poliitikast. Kui inimesed võõranduvad poliitikast, jääb valitsema käegalöömismeeleolu, mille aluselt ei ole võimalik võidelda koolide sulgemise, toiduainete hinnatõusu ja töökohtade kadumise vastu. Seetõttu peab Euroopa Parlament näitama eeskuju ja me peame loobuma oma kohtuliku puutumatuse privileegist. Seejuures soovitab Jobbik, et poliitikutele kehtiksid kahekordsed karistused. Suur tänu tähelepanu eest!
<SPEAKER ID="427" NAME="Ingeborg Gräßle" AFFILIATION="PPE">
(DE) Austatud juhataja! Lugupeetud Algirdas Šemeta! Head kolleegid! Komisjoni aruanne ühenduse finantshuvide kaitse kohta - pettusevastane võitlus - 2009. aasta aruanne toob sisse mitu uut sätet. Esiteks püüab komisjon määratleda eiramisjuhtumite ja pettuse ulatust. Kahjuks esineb aruandes ka ilmselgeid katseid statistika kasutamise abil eiramisjuhtumite ja pettuste probleemi ränkust igal võimalusel vähendada. Lugupeetud volinik! Mul ei olnud sugugi hea meel seda lugeda.
<P>
Aruanne toob välja ka tähtsama uudise, nimelt eiramisjuhtumite haldamise süsteemi (IMS - Irregularity Management System) kasutuselevõtu. Nüüd saab andmeid sisestada varasema 50 asemel 800 büroos üle Euroopa. Põllumajandussektori eiramisjuhtumite osakaal tõusis vastavalt 43% ja struktuurifondide valdkonnas 23%, samal ajal kui kogunäitaja struktuurifondide valdkonnas tõusis lausa 109%.
<P>
Süsteem nõuab edasiarendamist. On raske vaadata, et komisjon peab ikka veel olema väga kannatlik, kui juttu on süsteemi elluviimisest liikmesriikides, mis edeneb jätkuvalt teosammul. See on ilmselge ka aruandest. Sellest tulenevalt kutsume üles IMSi täielikult ellu viima. Usaldusväärsed andmed saame alles siis, kui süsteem on paigas ja töötab nõuetekohaselt, võimaldades meil tegeleda kvootide eiramisjuhtumite ja pettustega.
<P>
Meid kurvastab väga olukord Itaalias. Pettustega on see riik teistest tükk maad ees. Kontrolliti ELi arvepidamist 2004. aastani ja 60% pettusekahtlustest olid seotud Itaaliaga. Sel põhjusel oleks mõtet koostada selle riigi aitamiseks tegevuskava ja paljud erimeetmed.
<P>
Tahaksin siiralt tänada OLAFi ja selle töötajaid lõpetatud tähtsa töö eest! Teil on meie toetus, mistõttu kutsume ka komisjoni üles Euroopa Pettustevastast Ametit tugevamalt toetama. Miks on jätkuvalt probleeme andmebaasidele ligipääsuga, kui komisjon väidab, et toetab OLAFi tööd ja peab seda täpselt sama oluliseks kui meie? Lugupeetud volinik, oleksime tänulikud, kui saaksite anda mõne vastuse ja pakkuda asjakohaseid parandusmeetmeid komisjoni rakendatavates õigusaktides.
<SPEAKER ID="428" NAME="Monika Flašíková Beňová" AFFILIATION="S&amp;D">
- (SK) Austatud juhataja! Sooviksin avaldada oma toetust raportöörile tema täielikult õigustatud kriitikas komisjoni aastaaruande suunal! Komisjon on ainult formaalselt keskendunud sellele, millest liikmesriigid seda teavitanud on.
<P>
Lugupeetud volinik! Teil tuleks minna rohkem süvitsi, kasutades erialaasutuste abi. Teil tuleb lihtsalt rohkem pingutada ning peate püüdma kasutada uusimaid meetodeid eiramisjuhtumite ja pettuste ulatuse mõõtmiseks. Kui jätkaksime komisjoni 2009. aasta aruandes kasutatud meetoditega, oleks meil paljude kahtlaste juhtumite kohta vaid hinnangud. Näiteks mõned suured riigid, kes saavad suures ulatuses rahalisi vahendeid, teatavad väga madalast eiramisjuhtumite ja pettuste tasemest. Kas olukord nendes riikides on tõepoolest nii hea või on riigis kasutatavad meetodid nende kõrvalekallete kindlakstegemiseks lihtsalt mõnes mõttes liiga leebed?
<P>
Nõustun täielikult raportööriga, et komisjon näeb ebaproportsionaalselt palju vaeva, et veenda meid Parlamendis selles, et kasutusele tuleb võtta lubatav veaoht, selle asemel et veenda liikmesriike selles, et tuleb esitada kohustuslikke haldusdeklaratsioone.
<SPEAKER ID="429" NAME="Janusz Wojciechowski" AFFILIATION="ECR">
(PL) Austatud juhataja! Nõustun raportööriga, et me ei tohiks segi ajada suurt pettust ja juhuslikke eksimusi, sest see tähendaks, et juhuslikud eksimused juhivad tähelepanu kõige olulisematelt teemadelt kõrvale. Nõustun ka komisjoni aruandele suunatud kriitikaga, kuna aruanne on liiga ebamäärane ja sisaldab liiga vähe teavet konkreetsete pettuse ning kuritarvitamise juhtumite kohta. Meie arutelu sel teemal oleks palju asjakohasem, kui meil oleks rohkem konkreetset teavet.
<P>
Me võitleme korruptsiooni vastu. Peaksime alustama võitlusest oma korruptsiooniga ja - kui me jõuame siin istungisaalis eri õigustekstide vastuvõtmiseni - peaksime tagama, et need on alati läbipaistvad, et otsustuskriteeriumid on selged ja et huvide konflikte välditakse, et tagada ELi kulutuste maksimaalne läbipaistvus ning süsteemne ja pidev kontroll. Need on põhivahendid, mida me korruptsiooni vastu võitlemiseks kasutama peaksime.
<SPEAKER ID="430" NAME="Lucas Hartong" AFFILIATION="NI">
(NL) Austatud juhataja! Mul on selle aruande üle hea meel. Seda siiski küllalt kurval põhjusel, kuna see seisneb tõdemuses, et suur osa pettustest toimub Euroopa Liidu sees.
<P>
Tsiteerin: komisjon ei käsitle pettust põhjalikult ja puudutab eeskirjade rikkumisi väga üldiselt. Suurt osa ELi rahalistest vahenditest kasutatakse valesti. Eiramisjuhtumite arv Poolas, Rumeenias ja Bulgaarias on ebaproportsionaalselt kasvanud. Hispaanias ja Itaalias on eiramisjuhtumite arv suurim. Viimastel aastatel on tagasi saadud vaid 10% kõigist õiguspäraselt sissenõutud summadest. Viimasena: Bulgaarias on suurim põllumajanduse ja maaelu arendamise ühinemiseelse programmiga (SAPARD) seotud pettusekahtluste määr.
<P>
Need olid vaid mõned aruandes esitatud faktid. On hea, et need faktid on välja toodud, kuid mida Euroopa Liit nende suhtes tegelikult ette võtta plaanib? Kui kaua veel talutakse pettust ja kui kaua peavad kodanikud veel selle eest maksma?
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel).
<SPEAKER ID="431" NAME="Bart Staes" AFFILIATION="Verts/ALE">
(NL) Austatud juhataja! Lugupeetud Lucas Hartong! Kuulasin hoolega teie sõnavõttu, kuid kuulasin ka Jens Geierit, kes ütles, et kaks netorahastajat Ühendkuningriik ja Madalmaad on samuti suurtes raskustes. Olles süüdistanud hulka teisi liikmesriike, siis mida kavatsete ette võtta oma riigis, et tagada, et ka Madalmaad lõpuks ei ebaõnnestuks.
<SPEAKER ID="432" NAME="Lucas Hartong" AFFILIATION="NI">
(NL) Austatud juhataja! Tänan Bart Staesi selle küsimuse eest! Kui oleksite aruannet põhjalikult lugenud, oleksite lugenud fakte: nimelt et Madalmaad - ma ei saa rääkida Ühendkuningriigi eest, kuid räägin praegu Madalmaade nimel - on üks kõige madalama pettuste määraga riike ja samal ajal rõhutatakse, et kui pettusi esineb, tegeletakse nendega väga rangelt. Teeme selle selgeks: toetan seda väga tugevalt.
<SPEAKER ID="433" NAME="Erminia Mazzoni" AFFILIATION="PPE">
(IT) Austatud juhataja! Head kolleegid! Imetlen raportöör Cătălin Sorin Ivani saavutatut. Kahjuks pean aga ütlema, et aruanne heidab valgust teatavale komisjoni tähelepanematusele selle koostöös parlamendiga, sest parlament andis komisjonile isegi eelmise aasta töös märku mitmest konkreetsest meetmest, mida tuleks võtta, et saavutada püstitatud eesmärk kaitsta Euroopa Liidu finantshuve ja maksumaksjate huve, võideldes pettuse ning ebaseaduslikkuse vastu.
<P>
Tegelikult, nagu Cătălin Sorin Ivan on selgitanud, ei ole mure Euroopa rahaliste vahendite ebaõige kasutamise pärast vähenenud ning eiramisjuhtumite ja pettusekahtluse määrad on jätkuvalt väga kõrged. Kui meie kontrolli eesmärk on tagada vahendite tagasimaksmine, tuleb meil seega aruandes esitatud arvude valguses tunnistada enda lüüasaamist.
<P>
Nagu ütlesime juba eelmisel aastal esitatud raportis, peaks komisjon vastutama selle eest, et suurt muret tekitavate juhtumite korral võetaks meetmeid, mille jagaksin kolme rühma, nagu on teinud ka minu kaasparlamendiliikmed enne mind. Esiteks peavad liikmesriigid võtma vastutuse eelkõige tegeledes tuvastus- ja teavitusmehhanismidega. Teine oluline punkt on õigusnormide selgus. On ülioluline, et leiaksime pettusele, eiramisele ja eksimusele ühtsed ja selged määratlused. Kolmandaks läbipaistvus, mis ei tähenda ainult usaldusväärsete tuvastusandmete säilitamist järelduste tegemiseks, vaid ka nende andmete avaldamise arendamist veebisaidil, mis praegu pigem aeglustub.
<P>
Rääkides esimest punktist, eriti liikmesriikidele suurema vastutuse panemisest, sooviksin juhtida tähelepanu faktile, et ühtluse puudumine riiklike süsteemide vahel põhjustab pettuse ja eiramisjuhtumite kindlakstegemisele kuluva aja olulisi erinevusi.
<P>
Tihti on sel teemal arutatud Itaalia olukorda. Itaaliat mainitakse ka Cătălin Sorin Ivani dokumendis. Kahtlemata on meie kontrolliperioodid väljakannatamatult pikad ning me püüame vähendada õigus- ja kriminaalprotsessides kuluvat aega. Siiski pean ütlema, et kui ei ole ühtset kriteeriumit pettuse ja eiramisjuhtumi määratlemiseks, on selge, et sissenõuetele kuluv aeg jääb Itaalia-sugustes riikides liiga pikaks.
<SPEAKER ID="434" NAME="Edit Herczog" AFFILIATION="S&amp;D">
(HU) Austatud juhataja! Sooviksin ka omalt poolt raportööri kiita. Usun, et parlamendi, kontrollikoja ja liikmesriikide riigikontrollide tegevus on võrdselt väga oluline. On väga tähtis, et meie töö oleks läbipaistev ja võimaluse korral laitmatu. Loomulikult on parlamendi usaldusväärsuse kõige olulisem punkt see, et oleme ise kõik patust puhtad. Parlament peab enda suhtes kehtestama reeglid, mis oleksid paremad ja tõhusamad kui praegused. Samal ajal sooviksin rõhutada, et on tähtis teha vahet eiramisjuhtumite ja pettuse vahel, sest eiramisjuhtum ei ole sama, mis pettus. Pettureid tuleb karistada. Eiramisjuhtumite puhul tuleb rakendada teistsugust meetodit. Eesmärk peab olema see, et kõigi liikmesriikide kõik kuluasutused teaksid täpselt eeskirju, et tagada, et tehtaks võimalikult vähe vigu. Ei ole kokkusattumus, et uutes liikmesriikides, kus arutelu on nüüd käima läinud ja fondide kasutamine alanud, on üks olulisi faktoreid kogemuste puudus.
<SPEAKER ID="435" NAME="Mairead McGuinness" AFFILIATION="PPE">
Austatud juhataja! Soovin vaid kiita raportööri ja ka tema variraportööri, minu kolleegi Monica Macoveid raporti koostamisel tehtud töö eest. Tegu on olulise raportiga, sest maksumaksjad soovivad teada, et nende raha kulutatakse õigesti.
<P>
Nagu eelmine sõnavõtjagi, leian ka mina, et on oluline rõhutada eiramisjuhtumi ja pettuse erinevust. Avalikkuse jaoks kaasneb pettusega kriminaalne tahtlus, kuid paljud inimesed teevad vigu, mida võiks pidada eksimusteks, või sooritavad Euroopa Liidu eeskirjade suurema või väiksema rikkumise, ja neid olukordi ei tohiks käsitleda ühtmoodi. Neil on väga selge erinevus.
<P>
Rääkides põllumajandusest, mida mõned kolleegid mainisid, on oluline, et põllumajandussektori maksetes valitseks täielik läbipaistvus. Selles suhtes on olukord väga palju paranenud. Ühise põllumajanduspoliitika reformimist silmas pidades on aga tähtis, et jätkaksime olukorra parandamist veelgi. Siinkohal viitan eelkõige lõikele 24, milles räägitakse kontrollisüsteemidest. Ma tean, et liikmesriigis, mida ma esindan, jagatakse talunikele praegu uusi kaarte ja neil tuleb oma taotlused uuesti esitada. Sellele probleemile pööratakse väga palju tähelepanu ja ollakse kannatlikud ning seda täiesti õigustatult.
<P>
Lõpetuseks sooviksin öelda, et vahel suudab süsteem tuvastada üksikisikute rikkumised, samas kui suuremad tegijad ja teised, kes võivad pettuses rohkem süüdi olla, ei pruugi vahele jääda. Me ei tohi seda unustada. Ärgem terroriseerigem üksikisikut!
<SPEAKER ID="436" NAME="Zigmantas Balčytis" AFFILIATION="S&amp;D">
(LT) Austatud juhataja! Sooviksin tänada oma kolleegi Cătălin Ivani tema suurepärase töö eest selle olulise raporti koostamisel. Euroopa Liidu maksumaksjate raha tuleb kasutada asjakohaselt ja tõhusalt. Selleks tuleb tagada, et liikmesriikidel oleksid tõhusad kontrollimehhanismid ja piisav pettuste avastamise suutlikkus. On tähtis, et komisjoni ja Euroopa Pettustevastase Ametini (OLAF) jõuaksid kvaliteetsed, täpsed, usaldusväärsed ja võrreldavad andmed eiramisjuhtumite ning pettuste kohta. Praegune tagasinõudmismäär on väga madal ja sellega ei tohi leppida. Seetõttu on vajalik võtta meetmeid, et saada tagasi kogu Euroopa Liidu raha, mida pole nõuetekohaselt kasutatud. Selles võitluses on väga tähtis see, et nõukogu ja liikmesriigid pööraksid piisavat tähelepanu huvide kaitse teemalises parlamendi raportis ja komisjoni aastaaruannetes esitatud faktidele, ning see, et OLAF saaks võtta kõik vajalikud sammud pettusevastaste meetmete tugevdamiseks selles valdkonnas.
<SPEAKER ID="437" NAME="Iliana Ivanova" AFFILIATION="PPE">
(BG) Austatud juhataja! Head kolleegid! Kahjuks sisaldab see raport jätkuvalt murettekitavaid tõendeid, et suur osa vahenditest on valesti kulutatud ja nende tagasinõudmiseks ei ole võetud piisavalt kiireid meetmeid. Siiski ei ole Euroopa Komisjoni andmed täielikult piisavad ka selleks, et teha kindlaks meetmed, mida kasutada kõige kõrgema eiramisjuhtumite ja pettuste määraga liikmesriikide distsiplineerimiseks.
<P>
Enamik minu kaasparlamendiliikmeid on juba maininud erinevust pettuse ja eiramisjuhtumi vahel, mida ei ole piisavalt selgelt rõhutatud, sest aruandes ei käsitleta põhjalikult pettust, mis on tahtlik rikkumine, lähenedes samas väga üldiselt eiramisjuhtumitele, mis ei anna meile võimalust esitada probleemi lahendamiseks mingisuguseid tõhusaid soovitusi.
<P>
Mul on hea meel komisjoni järelduse üle, et põllumajandussektoris on vastavus andmete esitamise nõuetele jõudnud juba 95%ni. Siiski pean ma samas kahtlustäratavaks mõne liikmesriigi esitatud pettuste ja eiramisjuhtumite madalaid ning nullmäärasid, mis võib tähendada, et pettuste kontrolli- ja avastamise süsteemid ei tööta nõuetekohaselt.
<P>
Leian, et kontroll Euroopa raha kasutamise üle paraneks oluliselt, kui kättesaadavad oleksid konkreetsed andmed ning meetodid, et hinnata rakendatud juhtimis- ja kontrollisüsteeme liikmesriikides, kus on selge, et riiklike ametkondade töö on tõhus. Seetõttu on täiesti usutav, et eiramisjuhtumite nullmääraga riikidel on lihtsalt nõrk kontrollisüsteem, mille abil ei suudeta probleeme tuvastada, samas kui tõhusat tööd tegevate ametkondadega riikides võidakse avastada rohkem pettusi ja eiramisjuhtumeid, tõstes nende riikide määrasid oluliselt.
<P>
Vastavalt Euroopa Kontrollikoja andmetele võinuks liikmesriikide ametkonnad avastada ja parandada vähemalt 30% eksimustest enne kulude deklareerimist Euroopa Komisjonile. Loodan, et kõik liikmesriigid suurendavad jõupingutusi, et parandada nende eksimuste avastamise ja parandamise mehhanisme.
<P>
Soovin kutsuda Euroopa Komisjoni üles võtma vajalikke meetmeid, et tagada piisav teave liikmesriikides kasutatavate kontrolli- ja juhtimissüsteemide kohta, ning piisavaid meetmeid, et kiiresti kaotada igasugused kontrollisüsteemide kasutamisel avastatud puudused.
<SPEAKER ID="438" NAME="Inés Ayala Sender" AFFILIATION="S&amp;D">
(ES) Austatud juhataja! Ka mina soovin õnnitleda oma kolleegi Cătălin Sorin Ivani pühendumuse eest, millega ta on asunud lahendama niivõrd vastuolulist ning keerulist probleemi nagu pettuste avastamine ja finantshuvide kaitse.
<P>
Soovin teda tänada huvi eest panna paika pettuse määratlused, sest üldiselt aetakse pettusekahtlusi ja eiramisjuhtumite kahtlusi segi eksimustega, mille tagajärjeks on furoori tekitavad arvud, kui asi tegelikult nii keeruline ei olegi.
<P>
Samuti sooviksin rõhutada tema panust tähtaegade teema ülesvõtmisel. Nimelt põhjustavad liikmesriikide viivitused avastamise ja andmete esitamise vahel samuti keerulisi olukordi.
<P>
Lõpetuseks tuleb samuti meeles pidada, et lõplikud arvud selguvad alles siis, kui tsükkel suletakse, ning praeguseks hetkeks on ainus suletud täistsükkel see, mis lõppes 1999. aastal: uue tsükli 2000-2006 puhul oleme jõudnud alles 2004. aasta lõppu. Seetõttu saab arvesse võtta ainult selle tsükli lõplikke näitajaid.
<P>
Kindlasti avaldan toetust Euroopa Pettustevastase Ameti eetikakoodeksit järgivatele Hiina ja Aasia riikidega seotud pettuste avastamise vahenditele.
<SPEAKER ID="439" NAME="Andrea Cozzolino" AFFILIATION="S&amp;D">
(IT) Austatud juhataja! Head kolleegid! Ka mina tahan tänada raportöör Cătălin Sorin Ivani! Raport toob välja uuendused kontrolli- ja andmete esitamise süsteemide muudatustes. Ka seal on pilt väga kirju, eriti mis puudutab liikmesriikide andmete esitamist eiramisjuhtumite ja pettuste kohta.
<P>
Raportis toonitatakse korduvalt paljude riikide esitatud andmeid tavatult madala pettuse ja eiramisjuhtumite taseme kohta seoses põllumajanduskulutuste, struktuurifondide ja ühinemiseelsete vahenditega. See on koht, kus vajame kindlasti selgusi esitatud statistika kohta. Konteksti muudab keerukamaks see, et lahendamata on vahendite sissenõudmise vähese tõhususe probleem.
<P>
Igal juhul tundub, et üks näitaja on selge ja toetab pikemat tendentsi. Võitluses õiguspärasuse ja läbipaistvuse eest Euroopa vahendite kasutamisel ei saa veel loota liikmesriikide ning valitsuste täielikule koostööle Euroopa institutsioonidega, võrreldes maksustamise vältimise ja maksudest kõrvalehoidmisega.
<P>
Selles valguses tundub, et üleskutsed reformida ELi riigihankereegleid ja vajadus millegi järele, mida mina nimetaksin Euroopa avalikuks ELi vahendite abisaajate registriks, on tulnud õigel ajal.
<SPEAKER ID="440" NAME="Georgios Stavrakakis" AFFILIATION="S&amp;D">
(EL) Austatud juhataja! Ka mina sooviksin kiita raportööri tema silmapaistva töö eest, mida ta tegi ühenduse finantshuvide kaitse ja pettusevastase võitluse aastaaruandega. Raportis käsitletakse üksikasjalikult kõiki valdkondi, milles liikmesriigid eelarvet rakendavad, nagu põllumajandus, ühtekuuluvus, ühinemiseelsed vahendid ja ELi omavahendite kogumine tollimaksude kaudu.
<P>
Nõustun täielikult, et 2009. aasta kogemust arvestades peame parandama järelevalvet ühinemiseelsete vahendite kasutamise kohta ja peame jälgima OLAFi tööd pidevalt, mitte ainult siis, kui arutatakse aastaaruannet.
<P>
Lõpetuseks sooviksin rõhutada, et meie raportis sisalduvad olulised tõendid, mida saame kasutada alanud aruteludes, mis käsitlevad nii eelarvemääruse läbivaatamist kui ka poliitilise ühtekuuluvuse kavandamist 2013. aastale järgneval perioodil.
<SPEAKER ID="441" NAME="Ivailo Kalfin" AFFILIATION="S&amp;D">
(BG) Austatud juhataja! Soovin tänada raportööri tema äärmiselt hoolika töö eest selle raporti koostamisel. Oleme mitmel korral tõestanud, et parlament on institutsioon, mis pöörab erilist tähelepanu sellele, kuidas Euroopa maksumaksjate raha kasutatakse.
<P>
Teema tõstatas mitu kaasparlamendiliiget. Ka mina soovin ühineda nendega, kes nõuavad, et komisjon võtaks vastu palju selgemad reeglid meetodite kohta, mida liikmesriigid kasutavad, sest esinev mõistete "kuritarvitamine”, "eksimus” ja isegi "kuritarvitamiskahtlus” segiajamine annab tulemuseks statistika, mida ei saa kasutada parlamendis selgepiiriliste otsuste tegemiseks.
<P>
Samuti toetan raporti neid osi, mis innustavad komisjoni võtma vastu palju selgemaid reegleid riikliku aruandekohustuse kohta, et kaasata protsessi liikmesriikidelt nõutavad nõuetekohaselt kontrollitud riiklikud deklaratsioonid. Liikmesriigid peavad automaatselt rakendama meetmeid puuduste kaotamiseks.
<SPEAKER ID="442" NAME="Elena Băsescu" AFFILIATION="PPE">
(RO) Austatud juhataja! Majandus- ja finantskuritegude taset tuleb vähendada kõigis liikmesriikides. Suurt osa ELi vahenditest kasutatakse muudel eesmärkidel, samal ajal kui käibemaksu tagastamisega seotud pettuste arv suureneb. Olen seda juba maininud ja mainin veel kord: üks tõhus meetod, mis võiks riigihangetega seotud korruptsiooni kaotada, on võtta kasutusele Interneti-põhine hankesüsteem.
<P>
ELi piiril asuva riigina on Rumeenial suurem vastutus ebaseadusliku tegevuse mõju vähendamisel. Selles osas on riigi ametiasutused kahe viimase kuu jooksul võtnud ulatuslikke meetmeid eesmärgiga kaotada tollikorruptsioon.
<P>
Koostöö ja kogemuste vahetamise Lääne-Balkani piirkonnaga peab tihedamaks muutma, et võimaldada ELi finantshuvide tõhusamat kaitset. Pean siinkohal silmas näiteks sigarettide salakaubandust, mis oluliselt ja otseselt piirab Euroopa eelarvet.
<SPEAKER ID="443" NAME="Franz Obermayr" AFFILIATION="NI">
(DE) Austatud juhataja! Eksimused on tingitud hooletusest ja teadmatusest. Ent pettus ei ole miski, mis lihtsalt juhtub; see nõuab kõrgetasemelist kriminaalset tegevust. Neid, kes püüavad valeandmete esitamise abil Brüsseli võimult rahalist kasu saada, nähakse mõnikord pigem tänapäeva Robin Hoodide kui kurjategijatena. See ei tekita kahju aga ainult ELile, vaid tähendab ka meie kodanike makstud maksude väärkasutamist.
<P>
Peame andma uue jõu nõrkadele pettuse vastu võitlemise mehhanismidele. Pean silmas suuri rahatrahve ning karistusena toetuskavadest väljajätmist. Lõppkokkuvõttes vajame suuremat läbipaistvust ja selgemaid vastutusalasid olukordadeks, kus on alust kahtlustada pettust või hooletust. Me ei saa lubada, et institutsioonid, eriti Euroopa Parlament ja OLAF, takistavad üksteise uurimistegevust.
<P>
Lõpetuseks paar sõna meie peamiste murelaste ühtekuuluvuspoliitika, ühinemiseelse abi ja ametite kohta. Peame uuesti kaaluma meie strateegiat nendes valdkondades ja astuma korra saavutamiseks otsustavaid samme.
<SPEAKER ID="444" NAME="Markus Pieper" AFFILIATION="PPE">
(DE) Austatud juhataja! Alustuseks sooviksin öelda, et subsiidiumipettused ja finantsabi kuritarvitamine on probleemid, mis on viimastel aastatel märgatavalt vähenenud. Hoolimata kogu läbipaistvuse ja kontrollidega saavutatud edust jääb avalik arvamus kriitiliseks. Kriitiline suhtumine on õigustatud, arvestades viisi, kuidas mõned liikmesriigid nõuetevastaselt väljajagatud toetusmaksetega on toiminud. Fakt, et ainult väike osa sellest rahast on Euroopa eelarvesse tagasi makstud, tähendab lööki kõigile maksumaksjatele.
<P>
Komisjon peab selle raha viivitamatult tagasi nõudma. Isegi parem lahendus oleks maksta järgmisel eelarveaastal asjaomastele liikmesriikidele vastavalt väiksemas mahus toetusi ja jätkata sellist lähenemist, kuni nõuetevastaselt jagatud vahendid on Brüsselisse tagastatud. Sellegipoolest on sama halb see, kui esitatakse andmeid väga väheste eiramisjuhtumite kohta, sest kehtib loogika, et kui ma rikkumistest ei teata, ei ole vaja muretseda tagasinõuete pärast ja raha jääb riiki.
<P>
Nagu nõutakse raportis, kutsun ka mina Hispaaniat, Prantsusmaad ja teisi riike mängima lahtiste kaartidega ning kutsun ka komisjoni üles oma kontrolli veelgi tugevdama.
<SPEAKER ID="445" NAME="Algirdas Šemeta">
komisjoni liige. - Austatud juhataja! Sooviksin taas kord tänada Cătălin Sorin Ivani väga asjaliku ja hea raporti eest ning ka kõiki parlamendiliikmeid selle arutelu käigus antud panuse eest, mida komisjon 2010. aasta aruande ettevalmistamisel kindlasti arvesse võtab.
<P>
Komisjon jätkab finantshuvide kaitse aastaaruande artikli 325 vormi ja sisu parandamist ning võtab arvesse arutelu käigus tehtud ettepanekuid. Nagu mainisin, oleme juba parandanud statistikat, kuid muidugi on veel arenguruumi.
<P>
Palume liikmesriikidel anda rohkem teavet ja samuti teha paremini vahet pettustel ja eiramisjuhtumitel, et oleks võimalik esitada selget teavet nii pettuste kui ka eiramisjuhtumite kohta.
<P>
Nõustun täielikult Ingeborg Gräßlega, et saame parandada eiramisjuhtumite haldamise süsteemi, ning töötame sellega väga põhjalikult. Tõstatati ka abisaajate läbipaistvuse küsimus. Tegeleme olukorra parandamisega ja komisjonis võetakse vaatluse alla ka siin esitatud ideed.
<P>
Komisjon jagab seisukohta, et kuigi liikmesriigid on võtnud meetmeid pettuse- ja korruptsioonivastase võitluse kontrollisüsteemide tõhustamiseks, on jätkuvalt arenguruumi. Rääkides Jens Geieri sõnavõtus esitatud seisukohtadest, siis pettusel ei ole kindlaid riigipiire. See ei ole vaid mõne liikmesriigi või uute liikmesriikide probleem, vaid puudutab ka liikmesriike, mida oma sõnavõtus mainisite.
<P>
Muidugi peame selle probleemiga korralikult tegelema kogu Euroopa Liidus ja mina olen oma eesmärgiks püstitanud 2010. aasta aruande sisu tõepoolest parandada. Oleme minu talitlustega sellega suurt vaeva näinud ja ma usun, et 2010. aasta aruande kvaliteet on nii hea kui võimalik.
<SPEAKER ID="446" NAME="Cătălin Sorin Ivan">
raportöör. - (RO) Austatud juhataja! Ka mina soovin tänada volinikku ja kõiki oma kaasparlamendiliikmeid, kes andsid sellele raportile oma panuse kas tänase arutelu käigus või oma muudatusettepanekute kaudu! Samuti sooviksin tänada variraportööre, kellega ma saan suurepäraselt läbi. See raport on sündinud mulle osaks saanud koostöös ja suurepärase ühistööna.
<P>
Sooviksin korrata, et selgelt tuleb määratleda eiramisjuhtumite ja pettuse erinevus. Eksimuste ja eiramisjuhtumitega võime me leppida, kuid pettuse puhul peab kehtima nulltolerants. Teiseks peab liikmesriikide kohustuslikud haldusdeklaratsioonid allkirjastama selle eest vastutav liikmesriigi poliitik, näiteks valdkondlik minister.
<P>
Kolmandaks ootame huviga komisjoni lihtsustatud tolliprotseduuri kontrolli, sest on ülioluline, et Euroopa Liidu omavahendeid kogutaks võimalikult tulemuslikul viisil ja et eelarve konsolideeritakse nii tõhusalt kui võimalik.
<P>
Neljandaks, rääkides riigihankeseadusest ja bürokraatiast, mis on seotud Euroopa vahendite riiklikul tasandil kasutamisega, peame tegelema liigse bürokraatiaga paljudes liikmesriikides; bürokraatia, mis ühest küljest peaks aitama võidelda pettustega, loob teisest küljest võimalusi korruptsiooniks ja Euroopa vahendite kuritarvitamiseks. Teiste sõnadega: kuna tegu on väga politiseeritud valdkonnaga, lähevad vahendid poliitilistele tulusaajatele.
<P>
Viimasena, kuid mitte vähem olulisena soovin oma sõnavõtu lõpetada toetusega oma kolleegi Jens Geieri ettepanekule võtta kasutusele süsteem, mille puhul peatatakse automaatselt Euroopa vahendite maksmine, kui tekib vähimgi pettusekahtlus. Leian, et see tagab, et ka liikmesriigid tegutsevad palju kiiremini, kui me häirekella lööme.
<SPEAKER ID="447" NAME="Juhataja">
Arutelu on lõppenud.
<P>
Hääletus Cătălin Sorin Ivani raporti üle toimub homme kell 12.00.
<P>
Kirjalikud avaldused (kodukorra artikkel 149)
<SPEAKER ID="448" NAME="Zuzana Brzobohatá" AFFILIATION="S&amp;D">
kirjalikult. - (CS) Eelarvekontrollikomisjonis olen oma toetust esitatud raportile juba väljendanud, kuid sooviksin siiski tuua välja mõned olulised raportis esitatud punktid. Kõigepealt sooviksin juhtida tähelepanu raportis esitatud üleskutsele riikidele, kes ei ole veel ratifitseerinud Euroopa ühenduste finantshuvide kaitse konventsiooni, ehk Maltale, Eestile ja Tšehhi Vabariigile. Kahjuks ei ole praegune Tšehhi valitsus teinud midagi, et tugevdada pettuse ja korruptsioonivastast võitlust. Teisest küljest sooviksin väljendada heameelt, et raporti andmeil Tšehhi Vabariigis, nagu ka Eestis, Lätis ja Sloveenias, ühinemiseelse SAPARDi vahendite kasutamisel pettust ei esinenud. Mul on kahju kuulda, et kontrollikoja andmetel oleks saanud üle 30% kontrollikoja avastatud eksimustest 2009. aasta valimi hulgas avastada ja parandada liikmesriikides enne maksete komisjonile deklareerimist, tuginedes liikmesriikide käsutuses olnud andmetele. Sooviksin ühineda üleskutsega OLAFile vastavalt eelmise aasta ühenduse finantshuvide kaitse raportis sisaldunud palvele esitada oma järgmises aastaaruandes üksikasjalik analüüs igas liikmesriigis pettusevastases võitluses ja Euroopa vahendite kasutamisel esinevate eiramisjuhtumite ennetamisel ja avastamisel kasutatavate strateegiate ning meetmete kohta, sealhulgas juhtumite puhul, kus rikkumised põhjustas korruptsioon.
