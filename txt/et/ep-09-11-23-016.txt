<CHAPTER ID="016">
Üheminutilised sõnavõtud poliitiliselt olulistel teemadel (jätkamine)
<SPEAKER ID="043" NAME="Juhataja">
Nüüd jätkame üheminutiliste sõnavõttudega poliitiliselt olulistel teemadel.
<SPEAKER ID="044" NAME="Jörg Leichtfried" AFFILIATION="S&amp;D">
- (DE) Austatud juhataja! Kliimamuutuste ja globaalse soojenemise ajal on ilmselge, et me peame vähendama kasvuhoonegaaside heitkogust ja säästma energiat. EL püüab juba selles valdkonnas teed näidata, mõnikord suurema, mõnikord väiksema eduga. Vahel tuleb ette silmanähtavat püüet visata koos pesuveega välja ka laps, nagu juhtus niinimetatud ökodisaini direktiivi puhul.
<P>
Minu valimisringkonnas tegutseb väga edukas äriühing nimega Austria Email AG, kus valmistatakse elektriboilereid. See on Austria jaoks eriti praktiline ja kasulik, sest suurem osa meie elektrist pärineb hüdroelektrijaamadest ja on seetõttu väga keskkonnahoidlik.
<P>
Nüüd tundub, et ökodisaini direktiiviga keelatakse need boilerid tulevikus ära ja sunnitakse inimesi kasutama gaasisoojendeid või -ahje, mis on minu meelest arusaamatu, sest need on keskkonnale hoopis kahjulikumad kui nimetatud boilerid. Lisaks on Austrias hetkel ohus 400 töökohta.
<P>
See ei ole meie eesmärk. Tegu on tagasikäiguga. Kui me tahame kaitsta keskkonda, peaksime ju võtma meetmeid, mis on mõistlikud, kasulikud ja eelkõige sobivad. Kuid me ei tohi ohustada töökohti toote nimel, mis ei tundu tegelikult olevat otstarbekas.
<SPEAKER ID="045" NAME="Véronique De Keyser" AFFILIATION="S&amp;D">
- (FR) Lugupeetud juhataja! Meie jaoks on Euronews suur aken maailma. See on kanal, mis mind väga huvitab, kuid sageli tekitab minus küsimusi selle reklaamide sisu.
<P>
Kui ma täna hommikul televiisori käima panin, nägin Makedoonia reklaami. Ja mida ma lugesin? "Äriühingute maksuparadiis, keskmine palk 370 eurot, tulumaks 10%” jne.
<P>
Kui Makedoonia kavatseb sel moel taotleda ühinemist Euroopa Liiduga ja kui ma siis küsin oma piirkonna inimestelt, kas nad tahavad, et Makedoonia ühineks ELiga, siis kinnitan teile, et nii see ei lähe. Kas me saame lubada sellistel reklaamidel olla aknaks sotsiaalsesse Euroopasse ajal, mil me arutame maksuvaba äritegevust Euroopas ja võitlust sotsiaalse dumpingu vastu? Arvan, et mitte.
<P>
Kunagi tekitasid minus küsimusi ka Iraani reklaamid. Me lasime esitada selle ingelliku riigi reklaame ajal, mil seal leidsid aset avalikud kividega surnuks loopimised.
<SPEAKER ID="046" NAME="Pat the Cope Gallagher" AFFILIATION="ALDE">
Austatud juhataja! Me kõik oleme kuulnud Iirimaal nädalavahetusel toimunud üleujutustest, mis põhjustasid märkimisväärset kahju paljudele kodudele, äridele, taludele, teedele ja veetrassidele. Taastamiskulud, mida on küll veel liiga vara hinnata, võivad ulatuda ligikaudu 500 miljoni euroni. Kuid miljardeid võib maksma minna sedasorti üleujutustega toimetulemiseks meetmete võtmine ja tagamine, et need enam aset ei leia.
<P>
Tundub, et Euroopa solidaarsusfond on liiga piirangurohke, et selle olukorraga toime tulla. Kuid loodan siiski, et see taotlus võetakse kaalumisele, kui aga ei võeta, siis soovitan rahuldada piirkondliku taotluse, sest kannatada on saanud riigi põhja-, lääne- ja lõunaosa. Kohutav üleujutus on tabanud paljusid inimesi minu Euroopa valimisringkonnast, sealhulgas Gaillimhi, Maigh Eo, An Clári, Liatroimi ja Ros Comáini maakonnast ning Lõuna-Iirimaalt. Ma palun komisjonil anda praktilist ja kiiret abi.
<P>
(GA) Austatud juhataja! Tahan teid tänada, et andsite mulle võimaluse tõstatada selle tähtsa küsimuse minu riigis toimunud üleujutuste kohta.
<SPEAKER ID="048" NAME="Ilda Figueiredo" AFFILIATION="GUE/NGL">
- (PT) 6. kuni 8. novembrini El Salvadori läbinud orkaani Ida põhjustatud hiljutise tragöödia tagajärjeks oli ligikaudu 200 hukkunut ja vähemalt 18 teadmata kadunut, 15 000 kodutut, 80 kahjustatud kooli, hävinud põllusaak ja elutähtis infrastruktuur, nagu tänavad, elektrivõrgud, veevarustus, sideliinid ja tervishoiurajatised.
<P>
Kuna El Salvador on üks Kesk-Ameerika majanduslikest ja sotsiaalsetest raskustest enim vaevatud riike, on Euroopa Liidu rohke abi hädavajalik, et võidelda sotsiaalse kaosega, mille see loodusõnnetus on põhjustanud. El Salvadori valitsuse hinnangul on kahjustuste kõrvaldamiseks ning taastamis- ja riskimaanduskava elluviimiseks riigil vaja rohkem kui üht miljardit eurot, arvestades riigi kaitsetust taoliste loodusõnnetuste ees. Seetõttu taotleb ta erakorraliste vahendite eraldamist ja Euroopa Liidu olemasolevate vahendite ümbersuunamist.
<P>
Austatud juhataja, selline on meie palve. Me soovime, et see edastataks komisjonile ja nõukogule.
<SPEAKER ID="049" NAME="James Nicholson" AFFILIATION="ECR">
Lugupeetud juhataja! Tõsised omandiõigusega seonduvad probleemid valmistavad muret paljudele Hispaanias, Bulgaarias ja Türgis asuvasse kinnisvarasse investeerinud Euroopa Liidu kodanikele, laostavad nad ja tekitavad suurt peavalu. Ei aita isegi paljude Euroopa Parlamendi liikmete ühised jõupingutused oma valijate nimel ning selle küsimuse pikaajaline uurimine parlamendis, mis, nagu me teame, lõppes Margrete Aukeni hästi vastu võetud raportiga märtsis 2009.
<P>
Olen saanud paljudelt valijatelt kaebusi kõikides neis riikides tehtud kinnisvaratehingutest tulenevate probleemide kohta. Lugematu arv inimesi on leidnud end olukorrast, kus keeruliste planeerimisseaduste ja linnastumispoliitika tõttu on nende kinnisvara konfiskeeritud ilma igasuguse hüvitiseta.
<P>
Mind paneb väga muretsema tõsiasi, et EL ei ole kõnealuse probleemiga tegelemiseks astunud otsustavamaid samme, kuigi valitseb täielik üksmeel selles, et nii rikutakse Euroopa Liidu kodanike põhiõigusi. Niisuguse tegevuse seaduslikkus ja eetilisus on parimal juhul küsitav, halvimal juhul näitab see korruptsiooni linnaarenduses.
<SPEAKER ID="050" NAME="Nikolaos Salavrakos" AFFILIATION="EFD">
- (EL) Lugupeetud juhataja! Lubage mul jagada kolleegi muret selle pärast, et Euroopa Liitu lõimimise kohta koostatud Türgi eduaruande ja äsja ajalehes Wall Street Journal Europe ilmunud artikli vahel esineb lahknevus. Ajaleheartikli kohaselt kinnitas Türgi peaminister hiljutisel Iraani visiidil - ning toetas Iraani vastavasisulisi seisukohti -, et Iraani tuumaprogrammil on tema sõnul üksnes rahumeelne ja inimsõbralik eesmärk. Niisugune lahknevus on väga silmanähtav seetõttu, et Türgi üldine käitumine - näiteks 8. ja 9. novembril seoses Sudaani presidendi visiidiga Istanbuli - põhjustab tõsise probleemi. Seetõttu oleksin väga tänulik, kui kolleegid hoiaksid neid mureküsimusi meeles.
<SPEAKER ID="051" NAME="Andrew Henry William Brons" AFFILIATION="NI">
Lugupeetud juhataja! Euroopa Liit tahaks näha ennast 27 demokraatliku riigi demokraatliku liiduna, aga me peame tegelikkusele näkku vaatama. Vaid mõni aasta tagasi astuti Belgias samme selleks, et keelata ära üks suurimaid parteisid. Saksamaal tehti umbes samal ajal edutult katseid keelustada riigivõimu esindajate süüdistuste alusel üks erakond. Ungaris ründab riik opositsiooniparteisid füüsiliselt, nende liikmeid peetakse kinni ja piinatakse. Ühendkuningriigis viivad vägivaldsed relvarühmitused valitseva partei ja opositsioonijuhi toetusel läbi jõulisi ja mõnel juhul relvastatud rünnakuid oma vastaste suhtes.
<P>
Peaaegu kõikides Euroopa Liidu riikides piiratakse rahumeelset sõnavabadust. Tegelikult on Euroopa Liit esirinnas oma püüdluste poolest muuta mõni mõtteviis - nende enda sõnul erinevad "foobiad” - õigusvastaseks.
<SPEAKER ID="052" NAME="Georgios Papanikolaou" AFFILIATION="PPE">
- (EL) Lugupeetud juhataja! Kuna Euroopa Liidu ja Türgi vahel on alanud läbirääkimised ebaseaduslike sisserändajate tagasivõtmiseks, tahan juhtida tähelepanu sellele, et meil tuleb saada Türgilt lubadus teha koostööd ebaseadusliku sisserände mahasurumisel. Tuletan siinkohal parlamendile meelde, et 76,5% kõikidest Euroopa Liidu piiridel kinni peetud ebaseaduslikest sisserändajatest on vahistatud Kreeka piiridel. Tean väga hästi, et märgatavaid tulemusi on saavutatud siis, kui on tehtud koostööd kolmandate riikidega, näiteks Itaalia, Liibüa, Hispaania ja Mauritaaniaga. Just seetõttu peame tagasivõtulepingutega edasi liikuma. Türgil tuleb teha koostööd Frontexi ning Kreeka ja Euroopa Liidu ametiasutustega.
<SPEAKER ID="053" NAME="Tunne Kelam" AFFILIATION="PPE">
Austatud juhataja! ELi missioon on ainuke rahvusvaheline missioon, mille abil jälgitakse Venemaa ja Gruusia vahel eelmise aasta augustis ja septembris sõlmitud kokkulepete täitmist. Catherine Ashton peaks nüüd Vene poolele väga üheselt selgitama, et neil tuleb viivitamatult tagada ELi missiooni juurdepääs Gruusiast lahkulöönud piirkondadesse.
<P>
Täna saabus Peterburi Prantsusmaa Mistral-tüüpi helikopterikandja. Kava müüa see moodne sõjalaev Venemaale võrdub Kremli jaoks autasu andmisega Gruusia möödunudaastase ründamise eest. Vene merelaevastiku komandöri sõnul oleks seda tüüpi laev võimaldanud Vene mereväel 2008. aasta augustis täita oma ülesanne 26 tunni asemel 40 minutiga. Sellisel juhul ei oleks president Sarkozyl olnud aega takistada Vladimir Putinil Gruusia pealinna okupeerimist.
<P>
Vene mereväe varustamine NATO uusima tehnoloogiaga tähendab vastutamist selle eest, et Kremli sõjaõhutajaid julgustatakse viima ellu oma möödunud aasta septembri sõjaliste õppuste kava.
<SPEAKER ID="054" NAME="Alan Kelly" AFFILIATION="S&amp;D">
Lugupeetud juhataja! Samal ajal, kui meie siin Strasbourgis kohtume, on minu valimisringkonda An Mhumhaini jääva Corcaighi linna elanikest poolte kodud ilma veeta - ja meil on praegu 2009. aasta!
<P>
Corcaighi ülikool oli sunnitud sulgema oma uksed terveks nädalaks, jättes paljud minu alma mater'i tudengid põhimõtteliselt kodutuks. Corcaighi, Tiobraid Áranni, Luimneachi ja eriti Gaillimhi üleujutused on kõige hullemad, mida suudetakse meenutada. Poepidajad, majaomanikud ja põllumajandustootjad seisavad silmitsi sadadesse miljonitesse eurodesse ulatuvate arvetega.
<P>
Pärast 2002. aasta vapustavaid üleujutusi kõikjal Kesk-Euroopas lõi EL solidaarsusfondi, et aidata liikmesriike, kes on saanud sellisest üleujutusest tulenenud loodusõnnetuste tõttu kannatada. Viimasena anti sedasorti abi meie kolleegidele Kirde-Rumeeniast. Eeskiri näeb ette, et abi saab kasutada teatud juhtudel, kui on toimunud erakorralised piirkondlikud katastroofid.
<P>
Kutsun nüüd president Barrosot ja volinik Sameckit üles suhtuma soosivalt kõikidesse Iirimaalt saadud taotlustesse, millega palutakse nimetatud fondilt abi. Eelkõige palun Iiri valitsusel võtta taotluse esitamiseks komisjoniga kiiresti ühendust. On ülimalt tähtis, et EL ja Euroopa Parlament annaks toetust ka erinevatele Iiri kogukondadele, kes kannatavad kohutava kahju käes.
<SPEAKER ID="055" NAME="Csaba Sándor Tabajdi" AFFILIATION="S&amp;D">
- (HU) Põhja-Ungaris ületab mitukümmend tuhat inimest tööl käimiseks Slovakkia piiri, mitu tuhat inimest on ära kolinud ja elab nüüd Põhja-Ungaris, Rajkas ja teistes külades. Tänu suurepärasele infrastruktuurile ja Schengeni lepingule töötavad nad Slovakkias ja elavad Ungaris. See on väga hea näide Euroopa Liidust tuleneva kasu kohta.
<P>
Uuringute järgi tunnevad Ungaris elavad slovakid end oma uues keskkonnas koduselt ning kuigi nad ei ole Ungari kodanikud, kaaluvad kohalikud võimud nüüd slovakikeelsete lasteaedade ja koolide avamist, sest kakskeelsus on Ungaris oluline väärtus.
<P>
Sellele vastupidine protsess on käimas Slovakkias, kus seal tuhat aastat elanud Ungari päritolu kogukonda diskrimineeritakse keele tõttu, sest ungari keel on muudetud teisejärguliseks ja riigikeelest vähemtähtsaks keeleks. See häbistab kogu Euroopa Liitu!
<SPEAKER ID="056" NAME="Sonia Alfano" AFFILIATION="ALDE">
- (IT) Lugupeetud juhataja, daamid ja härrad! Tahan juhtida Euroopa Parlamendi tähelepanu direktiivis 2001/23/EÜ sisalduvatele äriühingu ülemineku eeskirjadele.
<P>
Räägin sellest seetõttu, et telekommunikatsiooni ja infotehnoloogia valdkonnas tegutsev Itaalia äriühing Eutelia S.p.A. loeb oma klientide hulka mõningaid väga olulisi ettevõtteid, aga mitte ainult neid. Näiteks osutab ta teenuseid ka Itaalia pangale, Itaalia saadikutekojale ja senatile. Lisaks on ta seotud Schengeni projektiga, nii et ta haldab mõnesid väga konfidentsiaalseid andmeid.
<P>
2009. aasta mais loobus Eutelia peaaegu oma IT-harust, andes selle üle oma tütarettevõtjale nimega Agile, kellel oli oma 2000 töötajale palga maksmiseks ainult 96 000 eurot. Seetõttu said 1192 inimest 2009. aasta oktoobris koondamisteated. Vaatamata koondamisteadete saamisele töötavad need inimesed endiselt edasi. Peale selle on naeruväärne, et eeskiri, millele ma äsja viitasin, kehtestab konkreetsed ettevõtlusalased nõuded nendele, kes omandavad ettevõtjate osi...
<P>
(Juhataja katkestas kõneleja.)
<SPEAKER ID="057" NAME="Cornelia Ernst" AFFILIATION="GUE/NGL">
- (DE) Lugupeetud juhataja, daamid ja härrad! Olen ägedalt vastu Saksamaa Liitvabariigis võetud meetmetele romide ja teiste vähemuste väljasaatmiseks Kosovosse. Varsti saadetakse aastas välja ligikaudu 2500 inimest. Need meetmed mõjutavad kõige enam 10 000 romi, aga ka egiptlasi ja aškaleid.
<P>
Paljud neist on elanud Saksamaal enam kui kümme aastat ning leidnud sealt varjupaiga kõrvaletõrjumise, tagakiusamise ja vägivalla eest. Inimesi hakatakse välja saatma ka Austriast, Belgiast, Ungarist ja Prantsusmaalt. Olen selliste väljasaatmiste vastu, sest vähemuste, eriti romide olukord Kosovos on väljakannatamatu. Töötuse määr kõnealuses inimrühmas on peaaegu 100% ja Kosovos ei ole mingeid võimalusi pakkuda neile rahuldavat elukohta. Neid ootab ees elu laagris või pliist saastunud Mitrovicës. Lõpetuseks tahan tuletada meelde kohustused, mis Saksamaal on oma ajaloo tõttu täita Teise maailmasõja ohvrite, sealhulgas romide ja sintide ees, keda kiusati taga ja mõrvati süstemaatiliselt. Teatud vastutus tuleb antud juhul võtta...
<P>
(Juhataja katkestas kõneleja.)
<SPEAKER ID="058" NAME="Nuno Melo" AFFILIATION="PPE">
- (PT) Tahan teid lihtsalt hoiatada ohu eest, mida kujutab endast Euroopa Liidu metsade okaspuid ähvardav haigus nimega männi nematood, mis pärineb Ameerikast. Seda on leitud Portugalist Sétubali piirkonnast, kuid see on juba levinud ka teistele Portugali aladele ja Hispaaniasse. Ainus tõhus viis selle haigusega võitlemiseks on puude maharaiumine või põletamine.
<P>
Tähelepanu tasub juhtida asjaolule, et mets katab Portugali territooriumist 38% ja on koduks 400 000 maaomanikule. Mets annab 14% tööstuse SKPst, 9% töökohtadest tööstuses ja 12% ekspordist. Lõppkokkuvõttes on ohus Euroopa Liidu metsad. See tingis ka praeguse sekkumise, mis on vajalik selleks, et koostada hädaolukorra lahendamise plaan, millega saaks ennetada praegu veel Pürenee poolsaarega piirduva haiguse levimist kogu Euroopa Liitu.
<P>
Hädaolukorra tegevuskavaga tuleks eraldada ka piisavad vahendid, et kõrvaldada see probleem, mis kahjustab paljusid ettevõtteid, sundides neid oma uksi sulgema, ning halvendab töötajate olukorda, jättes nad ilma oma elatusallikast. Kogu Euroopa Liidul lasub kohustus sellega seoses midagi ette võtta.
<SPEAKER ID="059" NAME="Romana Jordan Cizelj" AFFILIATION="PPE">
- (SL) Kõigepealt tahan võimalikult valjult protesteerida Austria kolleegi eelnevate sõnade vastu, mis puudutasid vähemuste kaitset Sloveenias. Sloveenias kehtivad ranged vähemuste kaitse standardid ja meil jääb üle vaid soovida, et meie naaberriikides elaval sloveenia vähemusel oleks samasugused õigused.
<P>
Lubage mul asuda nüüd teise teema juurde. Praegusel infotehnoloogia ajastul levib teave inimeste vahel väga kiiresti. Mida ärevamad on uudised, seda kiiremini need liiguvad ning teabe õigsus jääb tahaplaanile. Eriti huvipakkuvad on selles vallas uudislood, mis mõjutavad inimeste tervist ja toitumist.
<P>
Mõne viimase nädala jooksul on Sloveenias e-posti teel levitatud täiesti ebaõiget uudist Codex Alimentariuse kohta. Niisuguses olukorras saame meie Euroopa Parlamendi liikmetena esitada komisjonile küsimusi ja oodata siis mõne nädala eksperdi vastust. Kuid me peame olema suutelised kohe reageerima, sest kahju tekitatakse väga lühikese ajaga.
<P>
Seetõttu teen ettepaneku, et komisjon kaaluks niisuguse võrguportaali loomist, mille kaudu saaks iga komisjoniga otse ühendust võtta sooviv kodanik oma küsimusele vastuse hiljemalt kolme päeva jooksul.
<SPEAKER ID="060" NAME="Ioan Enciu" AFFILIATION="S&amp;D">
- (RO) Lissaboni lepingu jõustumine ja Stockholmi programmi vastuvõtmine avaldab Euroopa kodanikele uuel vabadusel, turvalisusel ja õigusel rajaneval alal kindlasti soodsat mõju.
<P>
Mis puudutab ebaseaduslikku rännet ja piiriülest kuritegevust, siis eelolevate aastate prognoosid näitavad, et sisserändajate, sealhulgas Euroopa Liidu idapiirilt saabuvate sisserändajate vool hakkab suurenema. Eelkõige pean silmas Moldova Vabariiki. Pärast seal aset leidnud poliitilisi muutusi on see riik selgelt väljendanud soovi lõimuda Euroopa Liiduga, kuid praegu on ta majanduslikult raskes olukorras. Samuti on vähenenud tema võime lahendada rände ja piiril toimuva kuritegevusega seotud probleeme. Oma välispiiride tugevdamiseks ja julgeolekuala loomiseks peab Euroopa Liit andma Moldova Vabariigile rohket majanduslikku abi, et viimase tegutsemisvõime paraneks.
<P>
Euroopa Liit peab kiiremas korras esitama assotsieerimislepingu, mis sisaldaks selget ajakava nimetatud riigi tulevaseks ühinemiseks ELiga. See muudab lõimimise palju lihtsamaks ning edukas koostöö võib ühtlasi saada eeskujuks teistele ELi naaberriikidele.
<SPEAKER ID="061" NAME="Seán Kelly" AFFILIATION="PPE">
- (GA) Austatud juhataja! Tänan, et andsite mulle võimaluse öelda mõned sõnad Iirimaal nädalavahetusel aset leidnud tavatu üleujutuse kohta.
<P>
Kolleegid rääkisid Iirimaal nädalavahetusel aset leidnud ennenägematust üleujutusest. Ma ise külastasin mõningaid neist kohtadest oma valimisringkonnas - Cluain Meala, Cill Airne ja Bandoni linnu ning loomulikult Corcaighi linna, mis jääb veeta veel vähemalt nädalaks. Ka Corcaighi ülikool tuli sulgeda selle enneolematu üleujutuse pärast, mis on ehk siin parlamendis nii tihti teemaks oleva kliimamuutuse tagajärg.
<P>
On vaja teha kaht asja. Esiteks peab Iirimaa valitsus tagama, et nii tema kui ka kohalikud omavalitsused rakendavad ELi üleujutuste direktiivi. See on kõige tähtsam ja seda tuleb teha. Teiseks peaks Iirimaa valitsus taotlema Euroopa Liidu solidaarsusfondist vahendeid, et anda hädavajalikku abi neile, kes seda kõige enam vajavad, nii nagu varem on tehtud selliste riikide puhul nagu Saksamaa, Prantsusmaa, Tšehhi ja Austria.
<SPEAKER ID="063" NAME="Zoran Thaler" AFFILIATION="S&amp;D">
Lugupeetud juhataja! Kahele aserbaidžaani aktivistile ja veebipäeviku pidajale Emin Abdullajevile ja Adnan Hajizadele on ebaõiglase kohtumenetlusega määratud karistuseks kaks ja pool aastat vangistust. Nendevastased süüdistused on väljamõeldud ning nad on vangistatud üksnes oma sõna- ja ühinemisvabaduse kasutamise eest.
<P>
Aserbaidžaani võimud peavad vabastama süümevangid Adnan Hajizade ja Emin Abdullajevi kohe ja tingimusteta. Euroopa Liidu Nõukogu, komisjon ja liikmesriigid peavad Aserbaidžaani valitsuse ees tõstatama demokraatia ja inimõiguste küsimuse. Talle tuleb meelde tuletada, et demokratiseerimine on üks idapartnerluse eesmärke ning Aserbaidžaan on selle partnerluse osaline. Aserbaidžaan peab täitma oma kohustused, mille ta on Euroopa Nõukogu liikme ja Euroopa Liidu partnerina võtnud.
<SPEAKER ID="064" NAME="Georgios Toussas" AFFILIATION="GUE/NGL">
- (EL) Lugupeetud juhataja! USA ja NATO imperialistlik Iisraeli toetamise poliitika ning ELi ja Iisraeli assotsiatsioonilepingus käsitletav üldine suhete süvendamine ja teemaringi laiendamine suurendavad Iisraeli agressiooni palestiinlaste vastu ja leppimatust nende suhtes. Statistika järgi on käesolev aasta olnud palestiinlaste jaoks kõige verisem. Üksnes sõjalise operatsiooni "Sulaplii” käigus tappis Iisraeli armee kokku 1443 palestiinlast, Iisraeli vanglates hoitakse ebaseaduslikult, ilma kohtuotsuseta kinni 9600 palestiinlast, häbimüür on 450 kilomeetrit pikk ja see kavatsetakse ehitada 750 kilomeetri pikkuseks, Jordani Läänekaldal ja Ida-Jeruusalemmas hävitatakse maju ja infrastruktuuri. Me väljendame oma solidaarsust Palestiina rahvaga ning kutsume üles leidma Palestiina küsimusele viivitamatu, õiglane ja toimiv lahendus - looma 1967. aasta aladele iseseisva Palestiina riik, mille pealinn asub Ida-Jeruusalemmas, millel on oma territooriumi ja piiride üle ülim võim ning mis hoolitseb pagulaste tagasitoomise ja kõikide Iisraeli poolt alates 1967. aastast okupeeritud Araabia alade tagasisaamise eest.
<SPEAKER ID="065" NAME="Kinga Göncz" AFFILIATION="S&amp;D">
- (HU) Tahan juhtida teie tähelepanu teemale, millest kõneles enne Cornelia Ernst. Ma räägin Jugoslaavia sõja ajal ümberasustatud või põgenema sunnitud inimeste tagasiasustamise alustamisest pärast tagasivõtmislepingute üle peetud läbirääkimisi ja nende lepingute sõlmimist. Protsess on alanud nii vabatahtlikkuse alusel kui ka sunniviisiliselt ning puudutab eelkõige Kosovos elavaid vähemusi, peamiselt romisid, kes selle tulemusena leiavad ennast väga keerulisest olukorrast.
<P>
Minu meelest on ülimalt tähtis, et me arvestaks kõnealuste tagasivõtmislepingute rakendamisel rahvusvaheliste organisatsioonide soovitusi. Me teame, et Kosovol ei ole mingit sotsiaalset ega majanduslikku infrastruktuuri, mis võimaldaks nende inimeste eest hoolitseda. Seal süvenev olukord on tõepoolest laiduväärne. Leian, et Euroopa Parlament peab siin oma sõna ütlema.
<SPEAKER ID="066" NAME="Evelyn Regner" AFFILIATION="S&amp;D">
- (DE) Austatud juhataja! Möödunud neljapäeval jõudis avalikkuse ette uudis kujuteldamatult võigastest tapmistest Peruus. Ametiasutuste aruannete kohaselt raius aastaid tegutsenud jõuk oma ohvritel pead maha ja eraldas nende kehadest rasva, müües seda Euroopa kosmeetikafirmadele hinnaga 10 000 eurot liitri eest. Kas need aruanded vastavad tõele?
<P>
Igal juhul on tegemist mõeldamatult jubedate tapmistega. Pärast nende kohutavate teadete saamist peame nüüd välja selgitama, kas levitatavad aruanded on tegelikult õiged. On selge, et me eurooplastena peame kindlasti tõe teada saama, sest see välistab võimaluse, et Euroopa ravimi- või kosmeetikafirmad oleks kuidagi nende sõnulseletamatult õudsete mõrvadega seotud, nagu on aruannetes väidetud.
<SPEAKER ID="067" NAME="Juhataja">
Üheminutilised sõnavõtud on nüüd lõppenud.
<P>
Tänu meie käsutuses olnud ajale oli sõnavõtte tavalisest märkimisväärselt rohkem - üle 40. Võimaluse korral lubame rohkem kõnesid, kui on sätestatud kodukorras, kus on ette nähtud kuni 30 kõnet.
