<CHAPTER ID="016">
Alternatiivsete investeerimisfondide valitsejad (arutelu)
<SPEAKER ID="122" NAME="President">
Järgmine päevakorrapunkt on Jean-Paul Gauzèsi majandus- ja rahanduskomisjoni nimel esitatud raport, mis käsitleb ettepanekut võtta vastu Euroopa Parlamendi ja nõukogu direktiiv alternatiivsete investeerimisfondide valitsejate kohta ning millega muudetakse direktiive 2004/39/EÜ ja 2009/.../EÜ - C7-0040/2009 -.
<SPEAKER ID="123" NAME="Jean-Paul Gauzès" LANGUAGE="FR">
Austatud juhataja, Didier Reynders! Lugupeetud volinik! Täna õhtul arutatav ja homme parlamendis hääletusele tulev tekst on kauaaegse töö vili. 30. aprillil 2009 avaldas komisjon alternatiivsete investeerimisfondide valitsejaid käsitleva direktiivi ettepaneku. Selle eesmärk on luua Euroopa Liidu tasandil turvaline ja ühtlustatud raamistik fondivalitsejate tegevusest investoritele, vastaspooltele, teistele finantsturu osalistele ja finantsstabiilsusele tulenevate riskide jälgimiseks ja järelevalveks, võimaldades fondivalitsejatel kogu siseturul oma teenuseid ja fonde pakkuda, tingimusel et nad täidavad rangeid nõudeid.
<P>
Austatud juhataja! Lubage mul hetkeks katkestada ja küsida, kas meie töö aeganõudvust arvestades on mulle seatud kõneaja piirang, sest ma näen, et ajaarvestus ei ole alanud. See ei ole probleem, aga leidsin, et on aus seda teile osutada.
<P>
Parlament sai teksti umbes 14 kuud tagasi. Teema on tekitanud Euroopa Parlamendi liikmetes ilmselgelt suurt huvi, kuna esitatud on rekordilised 1690 muudatusettepanekut. Kaasati terve hulk spetsialiste ning raportöör on teksti peaaegu 200 korral arutanud, arvestamata diskussioone liikmesriikide ametiasutustega.
<P>
Eriti raske oli täna teie ees oleva kompromissteksti kokkupanek. 2010. aasta esimeses pooles toimus Hispaania eesistumise ajal kuus kolmepoolset kohtumist, et vahetada teavet töö käigu kohta. Selle aja jooksul ei jõudnud nõukogu üksmeelele.
<P>
17. mail 2010 hääletas majandus- ja rahanduskomisjon suure häälteenamusega raporti poolt, mis sündis Euroopa Parlamendi liikmete ühise mõttetöö tulemusel. Parlament täiendas ettepanekut proportsionaalsuse nõudega, pakkus eri fondikategooriate jaoks välja erinevad reeglid, lisas määruse sihtäriühingute erakapitali ja töökohtade kaitseks ning väljaspool Euroopa Liitu asuvate fondide ja alternatiivsete investeerimisfondide valitsejate lubade süsteemi.
<P>
Seejärel toimus 12 uut kolmepoolset kohtumist. Loodi kolme institutsiooni vaheline töörühm, millel oli mitmeid kohtumisi eesistujariigi Belgia ning komisjoniga ettepaneku tehniliste küsimuste arutamiseks.
<P>
26. oktoobril 2010 toimus otsustav kolmepoolne kohtumine, millel osalesid aktiivselt majandus- ja rahandusasjade nõukogu eesistuja Reynders ja volinik Barnier; saavutati kokkulepe kompromisstekstis, mille raportööri arvates võis parlamendis hääletusele panna.
<P>
Ma ei hakka seda pikka ja tehnilist dokumenti üksikasjalikult kirjeldama, kuid toon esile põhilise. Direktiivi kohaselt on Euroopa Liidus asuvatel alternatiivsete investeerimisfondide juhtidel kohustus hankida tegevusluba või registreeruda, täita tegevusega seotud ning organisatsioonilisi nõudeid, toimimisjuhendeid ja läbipaistvuseeskirju ning alluda liikmesriikide pädevate asutuste ja Euroopa Väärtpaberiturujärelevalve Asutuse (ESMA) järelevalvele ning sanktsioonidele.
<P>
Direktiiv võimaldab üleeuroopalist luba omavatele fondivalitsejatele juurdepääsu liidu siseturule, kus nad võivad oma tooteid valitseda ja turustada. Väljaspool Euroopa liitu asuvad fondivalitsejad saavad tegevusloa, kui nad täidavad samu nõudeid nagu Euroopa Liidus peakontorit omavad fondivalitsejad. Raportööri, variraportööride, tollase eesistujariigi ning komisjoni esindajate kohtumiste arv ning arutelude ja läbirääkimiste intensiivsus rikastasid oluliselt ning mitmeski vallas algset ettepanekut.
<P>
Sel puhul soovin selgitada, et parlamendi nõutud nähtavad edusammud tehti järkjärguliselt läbirääkimiste käigus ning mitte ainult viimasel kolmepoolsel kohtumisel, kus tehti mõned muudatused, kuigi poliitiliselt oli just see otsustav.
<P>
Edasi tahaksin käsitleda teemasid, kus parlamendi sekkumine oli otsustava tähendusega. Esiteks on heaks kiidetud need kaks väga politiseeritud küsimust suhete kohta kolmandate riikidega ning väljaspool Euroopa Liitu asuvate fondivalitsejatele loa andmine ja rakendamine. Vabandust, ma ei saa nüüd tõestu aru - tavaliselt on mul neli minutit kõneaega. Loa andmiseks on kehtestatud konkreetsed tingimused. Börsiväliste ettevõtete puhul õnnestus parlamendil direktiivi lisada sätted sihtäriühingu võimaliku odava ülesostmise vältimiseks ning aruandluse erireeglid, mis käsitlevad sihtäriühinguid, nende töötajaid ja esindajaid.
<P>
Arvestades segadust kõneajaga, ei hakka ma meenutama kõiki sätteid, mis lisati parlamendi soovidele vastu tulles. Piirdun vaid märkusega, et parlament oleks soovinud minna kaugemale, kuid tal õnnestus mõjutada läbirääkimisi nõnda, et ESMA sai siiski kandvama rolli. Kokkulepitud lahendused kujutavad endast ikkagi olulist edasiminekut Euroopa tasandil jälgimise tõhustamisel. Parlament on hoolitsenud nõukogu ja parlamendi rolli tugevdamise eest komisjoni delegeeritud õigusaktide vastuvõtmisel.
<P>
Parlamendi enamus oleks eelistanud väga range kontrolli sisseseadmist passiivse turustamise üle või lausa selle keelamist. Esimese suure sammuna selles suunas lisati põhjenduspunktina põhimõte, et kutselised investorid peavad väljaspool Euroopa Liitu asuvatesse fondidesse investeerimisel täitma hoolsuskohustuse nõudeid.
<P>
Austatud juhataja, Didier Reynders! Lugupeetud volinik! Sellega piirduksin sissejuhatavas sõnavõtus. Lõppsõnavõtuks ette nähtud kaks minutit pühendan kõigi nende tänamisele, kes on meie edule kaasa aidanud.
<P>
(Aplaus)
<SPEAKER ID="124" NAME="Juhataja">
Jean-Paul Gauzès! Te võite kõnelda nii pikalt kui soovite, tingimusel et kaitsete Londoni finantskeskuse City huve.
<SPEAKER ID="125" NAME="Didier Reynders" LANGUAGE="FR">
Austatud juhataja, Jean-Paul Gauzès! Head kolleegid! Mul on hea meel jälle teie ette astuda, et osaleda arutelus, mis on pühendatud meie finantssektori reformi järjekordsele osale. Teile esitatud raport on osa järelevalvepaketist, mille nõukogu teadupärast juba ühehäälselt vastu võttis.
<P>
Ka investeerimisfondide puhul näitas nõukogu üles samasugust üksmeelt ning te võtsite järelevalvepaketi vastu väga suure häälteenamusega. Loodan, et toetate ka investeerimisfonde puudutavat osa sama tugevalt.
<P>
Selle direktiiviga hakatakse Euroopas esmakordselt reguleerima alternatiivsete investeerimisfondide, eriti riskifondide ja börsivälistesse ettevõtetesse investeerivate fondide valitsejate tegevust - see on teema, mida oleme palju kordi arutanud. Taolised äriühingud toetavad Euroopa majandust, kuid seni ei ole nende üle Euroopa tasandil toimunud mingit järelevalvet ning nende suhtes ei ole kehtinud konkreetseid eeskirju. See ettepanek vastab täielikult volinik Barnier' soovile, mis on ühtlasi ka minu soov: laiendada tõhusat ja asjakohast reguleerimist ning järelevalvet kõigile märkimisväärse riskiga seotud turuosalistele ja tegevustele.
<P>
Selle direktiiviga astub Euroopa jälle sammukese lähemale G20 otsuste täielikule täitmisele. G20 tippkohtumise eelõhtul on see tugev sõnum, mille Euroopa ülejäänud maailmale lähetab. Nagu mainisin, moodustab see tekst osa uuest Euroopa järelevalve raamistikust ning tugevdab ESMA rolli alternatiivsete investeerimisfondide valitsejate tegevuse reguleerimisel.
<P>
Loodan teie poolthäälte abiga kehtestada fondivalitsejatele ühetaolised ning suures osas uued eeskirjad, mis suurendavad järelevalveasutuste, investorite, äriühingute ja mõnede taoliste fondide omandatud äriühingute töötajate puhul läbipaistvust. Börsivälistel ettevõtetel on kohustus teatada osalusest omandatud äriühingutes ning teavitada selle töötajaid tulevasest äristrateegiast ja võimalikest tagajärgedest töökohtadele. Direktiivi üks eesmärk on investorite kaitse parandamine, näiteks tugevdatakse oluliselt depositooriumi ja riskijuhtimise funktsioone. Jälgimise alla võetakse finantsvõimendus, tasustamismeetodid ja delegeerimine.
<P>
Direktiiviga püütakse tõhustada ka siseturgu selles sektoris, kehtestades piiriüleste tehingute lihtsustamiseks üleeuroopalise loa, millest kogu majandusele tulu tõuseb. Selleks et tagada võrdsed tingimused ka rahvusvahelises plaanis, kehtestatakse kolmandatele riikidele mõeldud luba, mille põhimõtteks on "samad õigused, samad kohustused”. Mulle meeldib selle direktiivi tõeline euroopalik olemus: tagatud on kõrgetasemeline kaitse ja läbipaistvus, soosides samal ajal investeeringuid Euroopasse. Rangele kontrollile toetuv ja Euroopa järelevalveasutustele keskse rolli andev lubade süsteem loob usaldusväärse ning tõhusa aluse selle sektori reguleerimiseks, mille eeldatavat toetust majanduskasvu taastamisel ei tohi alahinnata.
<P>
Sarnaselt teiste finantssektori reformikava osadega on ka selle direktiivi laiemaks eesmärgiks hoida ära või vähemasti piirata tulevaste finantskriiside ulatust. Tahaksin selgitada, et parlamendi ja nõukogu loodetavasti võimalikult kõikehõlmav kokkulepe eest võlgneme suuresti tänu Euroopa Parlamendile ja eriti raportööri Jean-Paul Gauzèsi otsusekindlusele ja põhjalikule tööle.
<P>
Jean-Paul Gauzès, tahan teid tänada otsustavuse, pühendumise ja sihikindluse eest, milleta Euroopa Parlament ei oleks ilmselt jõudnud direktiivi vastuvõtmiseni!
<P>
Austatud juhataja! Tahan tänada ka majandus- ja rahanduskomisjoni esimeest Sharon Bowlesi! Meil oli selle direktiivi ja teistegi tekstide üle palju arutelusid nii kolmepoolsetel kohtumistel kui ka mujal. Sellest oli abi tõestamaks, et kaasotsustusmenetlus on võimalik, ning seda ühel tingimusel: läbirääkimised nõukogu ja parlamendiga peavad algama üheaegselt. Tänan teid väga, et suutsite korraldada parlamendipoolsed läbirääkimised! Nõukogus ei ole see lihtne ja kindlasti ei saa see alati lihtne olla ka siin, kõigi parlamendiliikmete hulgas.
<P>
(FR) Austatud juhataja! Lõpetan tänusõnadega eesistujariikidele Rootsile ja Hispaaniale, samuti volinik Barnier'le, kes meiega hetk tagasi liitus, ning variraportööridele Goebbelsile, Klinzile, Canfinile, Kamallile ja Lehnele viljakate ning väga asjalike arutelude eest muudetud raporti üle, mille üle peate nüüd hääletama hakkama!
<P>
Austatud juhataja! Nüüdsest saab meil Euroopa tasandil olema usaldusväärne ning ühtlustatud raamistik, et kontrollida ja jälgida investorite riske, mida alternatiivsete investeerimisfondide valitsejad oma tegevusega põhjustavad. Olen veendunud, et meid tulemuste saavutamisele ergutanud tahe aitab meid edasi ka järgnevate tekstide puhul. Austatud juhataja! Iga kord, kui parlamenti tulen, tänan teid hetkel saavutatu eest, kuid tahaksin teid tänada juba ette selle eest, mida lähinädalatel korda saadame!
<P>
Jean-Paul Gauzès, loodan, et jätkame samas tempos tööd ka reitinguagentuuride kohta kokkuleppe saavutamiseks. Arvestades hiljutisi läbirääkimisi, olen koos alustava eesistujariigi esindajatega seda enam veendunud, et saavutame edasimineku ka sellel teemal ja ehk edaspidi ka muudel teemadel. Kuupäev on juba määratud. Suur tänu selle raportiga tehtud töö eest!
<P>
(Aplaus)
<SPEAKER ID="128" NAME="Michel Barnier" LANGUAGE="FR">
Austatud juhataja! Palun kõigepealt vabandust paariminutilise hilinemise pärast!
<P>
Belgia eesistumine on niivõrd dünaamiline, sest samal ajal kui siin toimub tähtis debatt alternatiivsete investeerimisfondide valitsejaid käsitleva direktiivi üle, on konkurentsivõime nõukogus käsil teine oluline küsimus Euroopa patendi kohta. Jõudsin just nõukogust siia, ei tea isegi veel, millises seisus, kuid teen, mis suudan. Ma ei saa ju ennast kaheks rebida!
<P>
Kindlasti annab Jean-Paul Gauzès mulle andeks, et ma ei kuulnud tema sõnavõttu, sest tema veendumused on mulle tuttavad. Tahaksin tänada teda ja kõiki koordinaatoreid ja variraportööre ning - nagu Didier Reynders hetk tagasi ütles - tänan ka eesistujariiki Belgiat ja kogu meeskonda tähtsa ning sihikindla töö eest, mis on tehtud viimase paari nädala jooksul, aga ka varasemal ajal eelmiste eesistujate juhtimisel!
<P>
Seda teemat oleme nüüdseks arutanud juba 15 või 18 kuud ja parlamendi hääletuse eel oleme jõudnud väga lähedale selle mõistliku kokkuleppe jõustamisele. Täna on teema parlamendis arutlusel ning homme hääletusel. Head kolleegid! Täiskogu hääletus toimub G20 Söuli tippkohtumise eelõhtul ning see annab meile suurepärase võimaluse demonstreerida oma suutlikkust ühiselt tegutseda, ühiseid eesmärke ellu viia ning vahetult pärast kriisi kõrgeimal rahvusvahelisel G20 tasandil vastu võetud otsuseid rakendada, kuigi kriis ise ei ole veel selle finants-, majanduslike ja sotsiaalsete tagajärgede mõttes lõppenud.
<P>
Pärast kokkuleppe saavutamist järelevalvepaketi kohta, mis toimus tänu parlamendi pühendumisele ja eesistujariigi Belgia sihikindlusele, peame selle alternatiivsete investeerimisfondide valitsejaid käsitleva direktiivi suhtes kokkuleppele jõudmisega näitama, et oleme kriisist õppust võtnud, suudame kehtestada aruka regulatsiooni ja tõhusa järelevalve seal, kus vaja, ning et karmid ja efektiivsed reeglid ning järelevalve kehtivad kõigile finantsturu osalistele.
<P>
Nagu Didier Reynders märkis, nõustusid kõik liikmesriigid üksmeelselt viimase ettepanekuga. Lugupeetud parlamendiliikmed! Lubage, et ütlen otse välja: seda kokkulepet ei oleks ilma parlamendi toeta saavutatud, sest tänu parlamendile said arutatavad ettepanekud palju paremaks.
<P>
Tänu sihikindlusele, mida näitasid üles Jean-Paul Gauzès ja variraportöörid, on praegu raportis palju uusi elemente võrreldes mais majandus- ja rahandusküsimuste nõukogul vastu võetud esialgse raportiga, ning parlamendi osalus selles on direktiivi ettepanekut tõsiselt parandanud. Loetleksin ükshaaval üles elemendid, mida loeme positiivseteks ja kvaliteetseteks.
<P>
Esiteks mainin börsiväliseid ettevõtteid puudutavate eeskirjade rangemaks muutmist, mis suurendab nende ettevõtete tegevuse läbipaistvust sihtäriühingute töötajate suhtes ning kehtestab karmid kaitsemeetmed odava ülesostmise tõkestamiseks - seda soovisid paljud teie hulgast, kuigi tean ka, et mõnede arvates sellest veel ei piisa.
<P>
Teiseks on tõeliselt euroopalik lahendus kolmandate riikide suhtes. Komisjon on alati toetanud seda lahendust, mille põhimõtteks on "samad õigused, samad kohustused”, ning sellega tagatakse, et kõik Euroopas tegutsevad fondivalitsejad peavad hakkama Euroopa reeglite kohaselt käituma.
<P>
Kolmandaks ESMA-le ettepanekuga ette nähtud põhiroll, mille tulemusena ühtlustub järelevalve fondivalitsejate üle ning Euroopa ja kolmandate riikide fondivalitsejatele antud load toimivad paremini.
<P>
Neljandaks investorite ja turgude kaitseks kehtestatud ranged lisareeglid. Mainiksin siinkohal piiranguid finantsvõimendusele, lisakapitalinõuet, fondivalitsejate kutsekindlustust, depositooriumi ülesannete ja vastutuse reguleerimist.
<P>
Head kolleegid! Komisjon jagab teie muret passiivse turustamise reeglite puudumise üle. Just selle tegematajätmise kaudu võidakse meie eeskirjadest mööda hiilida, mistõttu oleme meie samavõrd murelikud.
<P>
Kuid liikmesriigid on peaaegu üksmeelselt selles valdkonnas mis tahes reeglite kehtestamisele vastu ning meie oleme kompromissi vaimus valmis praegust raportit aktsepteerima tingimusel, et selle küsimuse juurde tullakse direktiivi raames uuesti tagasi ning me seisame hea selle eest, et nii ka toimuks.
<P>
Tahaksin komisjoni nimel parlamenti veel kord tänada väga olulise koostöö ja suure toetuse eest töös selle raportiga ning loodan samuti nagu Didier Reynders, et meil õnnestub selle kompromissettepaneku puhul saavutada võimalikult laiaulatuslik kokkulepe. Meie meelest on see edasiarenev kompromiss, mis võimaldab meil täita üht G20 tippkohtumisel antud lubadust: võtta finantskriisist õppust.
<SPEAKER ID="129" NAME="Evelyn Regner" LANGUAGE="DE">
Austatud juhataja, Didier Reynders, volinik Barnier! Oleme juba hulga tööd ära teinud: Jean-Paul Gauzès ütles, et kokku on olnud 21 kolmepoolset kohtumist ning mitmeid koosolekuid majandus- ja rahanduskomisjoni ning õiguskomisjoni raportööride ja variraportööride vahel. Kuid kõige rohkem oleme aastate jooksul tööd teinud teiste veenmiseks. Sotsiaaldemokraatide ja demokraatide fraktsioon Euroopa Parlamendis on nagu Tiibeti palveratta keerutajad palvetanud aastaid selle eest, et riskifondid, börsivälistesse ettevõtetesse investeerivad fondid ja kõik muud finantsturu osalised alluksid Euroopa reeglitele. 26. oktoobril, mis muu hulgas on Austria rahvuspüha, õnnestus meil lõpuks liikmesriikidega kompromiss saavutada. Me ei ela ideaalses maailma, mistõttu ei ole ka kompromiss ideaalne. Siiski on see Euroopa õigusakt seni tähtsaim finantsturu reguleerimise element. Lõpuks on olemas finantsturu korralekutsumiseks ja restruktureerimiseks alternatiiv vanale kriiseelsele kõikehävitavale väitele "Alternatiivi pole”!
<P>
Minu arvates on eriti tähtsad järgmised kaks saavutust. Esiteks, reeglid odava ülesostmise vältimiseks - ülevõetud äriühingute reserve ei tohi kahe aasta jooksul puutuda. Samuti on kehtestatud reeglid depositooriumidele, mis ei luba tekitada pikki ja läbipaistmatuid vastutusahelaid. Tegemist on miinimumstandarditega ning igaüks võib ja peaks neid soovi korral tõhusamaks muutma. Kuid alternatiivsete investeerimisfondide valitsejate tegevuse reguleerimine võimaldab areneda uuel riskifondide kultuuril. Seni on eriti väikesemahulised fondid teinud väga riskantseid tehinguid - nüüd tuleb neil oma äritegevust muuta. Nüüd on neil võimalus üle minna jätkusuutlikule ärimudelile.
<P>
Selleks et direktiiv tööle hakkaks - uskuge, ma ei ütle seda sinisilmselt - peab komisjon selle rakendamist ja toimimist hoolikalt ning rangelt jälgima ja vajaduse korral tulema läbivaatamise ettepanekuga välja varem kui esialgu kavandatud.
<P>
Tahaksin siiralt tänada Jean-Paul Gauzèsit! Meie koostöö oli ülitõhus! Minu tänu kuulub ka Udo Bullmannile ja Robert Goebbelsile. Eriti mainimisväärt on see vaim ja tugev tahe, mida lõpuks näitasid üles ka komisjon ning nõukogu selleks, et tõeliselt edukale lahendusele jõuda.
<SPEAKER ID="130" NAME="Burkhard Balz" LANGUAGE="DE">
Austatud juhataja! Alternatiivsete investeerimisfondide valitsejate direktiiviga lisame Euroopa uuele stabiilsele finantsturu ehitisele järjekordse tugeva alustala. Meie üleskutse laialdasema ja tõhusama kriisiennetusmehhanismi loomiseks pääseb täielikult mõjule alles siis, kui see hõlmab kogu finantssektorit, sh alternatiivseid investeerimisfonde, mida siiani reguleeriti vaid liikmesriikidel tasandil. Tegemist on väga mitmekesise sektoriga, kus on palju eri liiki fonde, riskiprofiile ja investeerimisstrateegiaid.
<P>
Töö komisjoni direktiivi ettepanekuga ei olnud lihtne, kuid oleme jõudnud kompromissile, mis ei kuhja kõiki fonde ja fondivalitsejaid ühte hunnikusse, vaid mille lähenemisviisiks on kohelda eri süsteemseid riske erinevalt. Täna kehtestame fondivalitsejatele kogu Euroopas ühtsed standardid. Sellega jaguneb osa vastutusest ka kutselistele investoritele ja väärtpaberihalduritele. Börsivälistele ettevõtetele kehtestatud lisareeglite abil hoitakse ära portfelli kuuluvate äriühingute odav ülesostmine. Tuleb küll möönda, et börsiväliseid ettevõtteid ei tohiks ühe mütsiga lüües häbistada, sest neil on tähtis ja kaalukas roll näiteks väikeste ja keskmise suurusega ettevõtjate rahastamisel. Negatiivseid juhtumeid saame aga ennetada tänu asjaolule, et äriühingu varad tuleb säilitada esimestel kriitilistelt aastatel, eriti pärast omandamist.
<P>
Parlamendi suurim edu on kahtlemata olnud ühine Euroopa luba, mis loodi nii Euroopas kui ka väljaspool ELi asuvate fondivalitsejate jaoks. Viimased saavad Euroopa turule juurdepääsu vaid koostööleppe olemasolul, et tagada teabevahetus järelevalveasutuste vahel. Tulevikus saab Euroopa Väärtpaberiturujärelevalve asutus raskete juhtumite puhul sekkuda ja see on uues õigusaktis meie jaoks ka täiesti uus asi. Meil ei ole võtta varasemaid kogemusi, eriti suhetes kolmandate riikidega, kuid arvan, et on tehtud hea algus tõhusa järelevalveraamistiku loomiseks.
<SPEAKER ID="131" NAME="Robert Goebbels" LANGUAGE="FR">
Austatud juhataja! Head kolleegid! Kriisi puhkemise järel esitati nii Euroopa tippkohtumisel kui ka G20 kohtumisel üleskutse reguleerida finantsturu kõiki sektoreid riskifondides. Komisjon esitas kiirelt ettepanekud, kuid pretsedenditu lobitegevuse tõttu tõrkusid poliitikud edasi minemast. Ühendkuningriik asus kaitsma nii lähedal- kui ka kaugemalasuvatel saartel olevaid riskifonde. Prantsusmaa, mis ise kuulutab vajadust rahvusvahelise reguleerimise järele, tegeleb oma tavapärase protektsionismiga.
<P>
Parlamendis olid õigusakti vastu peamiselt liberaalid. Tavaliselt nii Euroopa-meelne Guy Verhofstadti fraktsioon pani ette komisjoni ettepaneku täielikult tagasi lükata. Raportöör Jean-Paul Gauzès pani kokku suurt enamust rahuldava seisukoha tänu majandus- ja rahanduskomisjonis moodustatud koalitsioonile, kuhu kuulusid Euroopa Rahvapartei (kristlike demokraatide) fraktsioon, Sotsiaaldemokraatide ja demokraatide fraktsioon Euroopa Parlamendis, Roheliste / Euroopa Vabaliidu fraktsioon ning mida toetas isegi Euroopa Ühendatud Vasakpoolsete / Põhjamaade Roheliste Vasakpoolsete liitfraktsioon. Pärast 23 kolmepoolset kohtumist ja tänu Didier Reyndersi ja volinik Barnier' isiklikele jõupingutustele oli parlamendi läbirääkijatel direktiivi ettepanek - see on oluline samm edasi, eriti keskpikas perspektiivis.
<P>
Selle põhjus on, et meil tuleb oodata 2018. aastani, et kõikidel fondidel oleksid samad ülesanded ja kohustused ning õigused kehtestav siseturg. Euroopa õigusakti hakatakse rakendama alates 2013. aastast. Euroopa reguleeriv asutus ESMA saab direktiiviga volitusi juurde, ühtekokku on tal voli sekkuda või järelevalvet teostada ei rohkem ega vähem kui 72 eri juhtumil. Rõhutan, et selle direktiivi kujul on tegu esimese Euroopa õigusaktiga, mis reguleerib riskifonde ja börsiväliseid ettevõtteid. Sellega tagatakse investoritele ning mitte ainult kutselistele investoritele, vaid ka finantstoodetesse sääste paigutavatele kodanikele märkimisväärne kaitse.
<P>
Eri reeglid kehtestatakse riski- ja kassahaldusele. Fondivalitsejate strateegia muutub läbipaistvamaks ja investoreid teavitatakse sellest rohkem. Finantsvõimendus võetakse vaatluse alla ning fondivalitsejad peavad ette teada andma, millistes piirides finantsvõimendust nad laenates kasutavad. Reguleerivad asutused võivad liiga riskantse strateegia puhul sekkuda. Juhtkonna rikkalikke tasusid ja preemiaid piiratakse ning kogu tasu ei saa korraga välja võtta. Ka börsivälistesse ettevõtetesse investeerivate fondide läbipaistvus suureneb tänu direktiivile. Oleks väga teretulnud, kui needki fondid hakkaksid investeerima reaalmajandusse. Direktiiviga piiratakse aga oluliselt nn spekulantfondide võimalusi äriühinguid osadeks jagada. Ette on nähtud kaheaastane periood, mille jooksul omandatud äriühingu kapitali ja teatud reserve ei tohi uutele omanikele jagada.
<P>
Lisaks taolisele n-ö kinnistamisele teavitatakse äriühingu töötajaid ning ka fondi registreerimise riiki ostjate äristrateegiast. Austatud juhataja, kokkuvõttes võiks ju direktiiv veelgi parem olla, kuid sotsialistid ja demokraadid annavad direktiivile sellegipoolest oma toetuse, kuna see aitab märkimisväärselt valgemaks muuta seda rahvusvahelise finantsturu musta auku, mida alternatiivsed fondid endist senimaani on kujutanud.
<P>
(Aplaus)
<SPEAKER ID="132" NAME="Wolf Klinz" LANGUAGE="DE">
Austatud juhataja! Pärast mitmeid pikaleveninud läbirääkimisvoore on parlament, nõukogu ja komisjon lõpuks alternatiivsete investeerimisfondide valitsejaid käsitlevas ühises tekstis kokkuleppele jõudnud. Mul on selle üle hea meel, kuid pean Robert Goebbelsit parandama: meie tahtsime esialgse ettepaneku tagasi saata, sest pidasime alternatiivseid investeerimisfonde, st riskifonde, börsivälistesse ettevõtetesse investeerivaid fonde ja kinnisvarafonde üksteisest nii erinevaiks, mis seetõttu vajaksid igaüks eraldi reguleerimist. Siiski on meil nüüd tekst, mida aktsepteerime ja toetame. Kõiki fonde hõlmav lähenemisviis, mis meile esialgu ei sobinud, on nüüdseks mitmes olulises aspektis muudetud, mistõttu ei ole meil sellega enam probleeme.
<P>
Direktiivi eesmärk oli suurendada läbipaistvust järelevalveaustuste jaoks, aga veelgi enam investorite jaoks, et süsteemseid riske saaks õigeaegselt ja varakult tuvastada ning vajalikud meetmed võtta. Mina isiklikult eelistaksin, et kõik fondivalitsejad käituksid ELis ühtede reeglite järgi. Samal ajal aga ei taha ma, et Euroopa mingiks kindluseks või vanglaks muudetaks või et investeerida soovivad Euroopa institutsioonid ei saaks seda teha väljaspool Euroopat. Seepärast ei saanud me esialgu parlamendikomisjonis esitletud ettepanekut toetada. Nüüdne kompromiss lahendab selle probleemi, kuna lubab hoida turud avatuna.
<P>
Meie esialgse vastuolemise veel üks põhjus oli seotud börsiväliste ettevõtete valdkonna reguleerimisega, mis oleks tekitanud sektoris konkurentsimoonutusi. Börsivälistele ettevõtetele esialgses sõnastuses ettenähtud reeglid oleksid isegi noteeritud ettevõtete olukorda selgelt halvemaks muutnud. Nüüdne kompromiss kaotab selle puuduse ning aitab ära hoida ka odavat ülesostmist - ja tunneme selle üle väga suurt heameelt.
<P>
Üldiselt oleme ettepanekuga väga rahul. Sellega luuakse selge tingimuste ja reeglite raamistik alternatiivsete investeerimisfondide valitsejatele. Suureneva läbipaistvuse tõttu tulevad süsteemsed riskid paremini välja, mis omakorda tähendab suuremat stabiilsust. Euroopa loa kehtestamisega tugevneb siseturg ning üleminekuperioodi järel laieneb luba ka väljaspool Euroopat asuvatele fondvalitsejatele. Tagatud on selge ja moonutusteta konkurentsiolukord ning Euroopa Väärtpaberiturujärelevalve asutusele (ESMA) antakse täita uus ja selge ülesanne.
<P>
Lõpetuseks tahan tänada lisaks kaasparlamendiliikmetele eesistujariiki Belgiat, kelle väsimatu töö tulemusena oleme eduka lõpptulemuseni jõudnud!
<SPEAKER ID="133" NAME="Sven Giegold" LANGUAGE="DE">
Austatud juhataja, esiteks on tõesti nii, et alternatiivseid investeerimisfondide valitsejaid käsitleva õigusaktiga suureneb veidi läbipaistvus ja tekib juurde reegleid selles riskifondide ja alternatiivsete investeerimisfondide läbitungimatus džunglis. Kahjuks jääb aga asi pooleli. Endiselt on passiivselt võimalik siseturul levitada reguleerimata tooteid ehk siis ei piirata nende toodete turulepääsu tõhusalt. Nõnda on Euroopa lasknud käest võimaluse kehtestada üle kogu maailma omaenda ühetaolised eeskirjad.
<P>
Teiseks on kahju, et vastupidiselt parlamendi soovile ei kehtestatud fondidele Euroopa tasandil tasakaalustatud eelarve nõuet. Ikka saavad liikmesriigid otsustada, kui sügavasse võlgadesse fondid võivad langeda, mis omakorda tõendab, et me ikkagi ei ole kriisist õppust võtnud. Mis on tulemus - liikmesriigid hakkavad omavahel võistlema selles, kes kõige suuremat võlga fondidele lubab.
<P>
Meie jaoks on oluline ka see, et äriühingute odavat ülesostmist börsivälistesse ettevõtetesse investeerivate fondide poolt ei suudeta piisavalt takistada. Loomulikult on osa selliseid investeeringuid äriühingute jaoks täiesti mõistlikud. Kahjuks aga ei ole sellega kehtestatavad eeskirjad kaugeltki piisavad. Töötajate õigusi teabele - mida on nad põhjendatult oodanud - ei ole tagatud, samuti ei ole väikesed ja keskmise suurusega ettevõtjad õigesti kaitstud sedasorti odava ülesostmise eest. Nii on kogu seda ettepanekut valijatele väga keeruline seletada. Kahjuks ei vastuta nende asjade eest parlament. Vastutus lasub asjaomase sektori aktiivsetel lobistidel, kes on eriti edukalt suutnud mõjutada Ühendkuningriigi, Prantsusmaa, ja - pean kahetsusega tunnistama - ka Saksamaa valitsust. Ka parlamendis on lobitöö tegijad esindatud - Euroopa Demokraatide ja Liberaalide Liidu fraktsioonina.
<P>
Me ei saa seda ettepanekut toetada, sest sellega tekitaksime pretsedendi parlamendi suutmatusest rakendada tõhusaid reegleid. Me ei saa püstipäi oma valijaskonna ette minna ja kinnitada, et oleme seda allilma suutnud efektiivselt reguleerida. Loodame, et meil õnnestub direktiivi ümbervaatamise käigus mõningast edu saavutada. Tahaksin teid veel kord väga tänada, eriti oma kaasparlamendiliikmete koostöövalmiduse eest!
<SPEAKER ID="134" NAME="Syed Kamall">
fraktsiooni ECR nimel. - Austatud juhataja, kas tohiksin sissejuhatuseks kiita volinik Barnier tehtud raske töö eest? Tänan teid väga, et tulite Londonisse ning kohtusite riskifondide ja börsivälistesse ettevõtetesse investeerivate fondide valitsejatega ning kuulasite nad ära! Tahaksin liituda eelmiste sõnavõtjatega, kes kiitsid eesistujariiki Belgiat, Jean-Paul Gauzèsit ja teisi variraportööre. Kuna mul on kõneaega vaid minut, siis teisi ma tänama ei hakka, muidu saab aeg enne otsa.
<P>
Minu meelest on väga oluline, et vaataksime, missugused on meie probleemid on ja kui kaugele me 18 kuuga jõudnud oleme. Mina olin üks esialgse ettepaneku vihasemaid kriitikuid. Eriti küsimustes, mis puudutasid kohaldamisala, näis direktiiv pakkuvat kõigile ühte lahendust ehk igat liiki fondidele samu reegleid - see ei puuduta mitte ainult riskifonde ja börsivälistesse ettevõtetesse investeerivaid fonde, vaid ka Ühendkuningriigis süsteemsete riskideta juba 150 aastat eksisteerinud investeerimisfonde. Meil on asjad küll paremini korraldatud.
<P>
Kolmandatele riikidele võimaldatava turulepääsu üle on mul väga hea meel: oleme suutnud hoida oma turu avatuna ning ELi investorid tohivad jätkuvalt investeerida ka mitte-ELi fondidesse. Meil on tagatud selline läbipaistvuse tase, mis ei sea börsivälistesse ettevõtetesse investeerivaid fonde riiklike investeerimisfondidega võrreldes oluliselt halvemasse olukorda, ning ka depositooriumide (kuhu me ei koonda süsteemseid riske) vastutust on tõhustatud.
<P>
Kokkuvõttes ei ütleks keegi, et tegemist on ideaalse direktiiviga, kuid minu meelest saavutasime siiski toimiva kompromissahenduse. Loodan, et parlamendi enamus toetab raportööri Jean-Paul Gauzèsi ja variraportööride tehtud tööd!
<SPEAKER ID="135" NAME="Jürgen Klute" LANGUAGE="DE">
Austatud juhataja, tahaksin teha kaks märkust. Esimesena pöördun Jean-Paul Gauzèsi poole. Tahan teda eraldi tänada suurepärase töö ja koostöövalmiduse eest, kuid leian, et ka teised variraportöörid olid väga head ja asjalikud. Tahtsin selle kohe alguses ära öelda, enne kui asun kritiseerima.
<P>
Põhimõtteliselt olen nõus sellega, mida Sven Giegold ütles hetk tagasi, ning soovin seda veelgi rõhutada. Ma oleksin olnud valmis toetama majandus- ja rahanduskomisjonis selle aasta mais saavutatud esimest kompromissi. Olin tõesti selle otsusega päri. Aga see, milles on järgnenud läbirääkimiste käigus kokku lepitud, ei sobi enam ei mulle ega meie fraktsioonile ning me ei saa sellele enam oma toetust anda. Minu nägemuse kohaselt on igaühel õigus oma arvamusele ja minu arvates on nõukogu siin ebaõnnestunult tegutsenud. Püüan seda paarist eelmisest sõnavõtjast paremini selgitada. Minu arvates on nõukogu oma võimaluse maha maganud. Nõukogu andis liiga palju järele finantsturu lobistidele ja tegi kõik, mis suutis, tõhusate Euroopa tasandi reeglite ärahoidmiseks.
<P>
Ühel hommikul helistas mulle üks lobist ja ütles, et kui me tõesti kavatseme nõnda börsiväliseid ettevõtteid reguleerima hakata, siis takistaksime arenguabi jõudmist Aafrikasse. Annab ikka otsida absurdsemat ja asjaga kaugemalt seotud argumenti! Need asjad ei ole kuidagi üksteisega seotud. Kes sellise väitega välja tuleb, tõendab ainult seda, et ei hooli kübetki sisulisest ning tõhusast regulatsioonist.
<P>
See ei ole aga parlamendi mure. Tahaksin veel kord rõhutada, et parlamendi nimel tegutsedes võitlesid Jean-Paul Gauzès ja teised kolleegid tõhusa regulatsiooni eest, kuid nõukogu õõnestas nende tegevust. Kordan veel kord - see on passiivne turustamine. Ka Sven Giegold märkis seda. See oleks sama, kui kedagi keelataks turuplatsil mädamune müüa, juhul kui ta neid reklaamib, aga kui ta mädamune ei reklaami, vaid ainult seisab seal ja müüb, on kõik seaduslik. See ei erine aga palju sellest, mis meil on siin kirjas passiivse turustamise kohta - ja siin on ka probleem. Seda on juba välja öeldud, et meil on olemas Euroopa regulatsioon ja see on minu arvates hea. Aga kui uks on avali, saab sealt ka vabalt läbi minna ja nõnda reeglitest mööda hiilida. Ja siit mu küsimus: kui tõhus see Euroopa regulatsioon ikkagi on?
<P>
Algses ettepanekus oli börsiväliste ettevõtete käsitlus parem. Nüüd on aga neid puudutav palju nõrgemalt reguleeritud. Tähtis küsimus, milles ma samuti Sven Giegoldi toetan, puudutab töötajatele antavat teavet. Esialgse kompromissi kohaselt oli fondivalitsejatel kohustus selgitada töötajatele oma plaane firmadega, millesse nad olid investeerinud. Nüüdseks on järele jäänud vaid hale nõudmine, et omanikud teavitaksid töötajaskonda ja töönõukogusid. Võite ette kujutada, mis sellest saab - uskuge mind, et eriti mitte midagi. Nõukogu on võimaluse maha maganud ning ma loodan, et meil ehk õnnestub edaspidi asja parandada.
<SPEAKER ID="136" NAME="Marta Andreasen">
fraktsiooni EFD nimel. - Austatud juhataja! Ma ei ole nii tänulik nagu eelnevad sõnavõtjad. Algusest peale oli alternatiivsete investeerimisfondide valitsejate direktiiv suunatud Londoni finantskeskuse City vastu, kuigi Suurbritannia ametivõimud reguleerisid sealset tegevust juba piisavalt.
<P>
Nagu ikka, ei saa EL asjale pihta: pankade karistamatu laenuandmine ajas kõikvõimsa krediidimulli lõhki ja põhjustas finantskriisi, mitte aga alternatiivsed investeerimisfondid. Kas direktiiv aitab järgmist kriisi ära hoida? Mitte mingil juhul! Kindlasti sunnib see aga fondivalitsejaid Londonist lahkuma. Kahjuks ei suundu nad siis Pariisi ega Frankfurti, vaid ikka kaugemale, New Yorki ja Singapuri.
<P>
Kas me saame endale sellist kaotust lubada? Muidugi mitte, aga EL ei hooli sellest. Direktiiv tõstab nende fondide kulusid ja vähendab kasumit ning väiksemad fondid võivad kaduda. Kapitalinõuded teevad elu raskemaks börsivälistesse ettevõtetesse investeerivate fondide jaoks ning selle tulemusel kannatavad riski- ja stardikapitali ettevõtted.
<P>
Veidral kombel väidab komisjon end soosivat teadus- ja arendustegevust ning ettevõtlust, et taastada Euroopa majanduskasv. Aga selle asemel, et toetada riskikapitali, usaldab komisjon rahastamise avalikule sektorile, mis on aga selle eesmärgi teenimiseks liiga kohmakas ja kasutu.
<P>
Samuti on lausa uskumatu, kuidas EL seda direktiivi on ette valmistanud oma elevandiluust tornist, pööramata mingitki tähelepanu mujal maailmas regulatsiooni alal toimuvale, tegutsedes selle asemel protektsionistlikult ja kõrgilt ning jättes Euroopa Väärtpaberiturujärelevalve asutusele viimase sõna selle kohta, kes tohib Euroopas äri teha ja kuhu Euroopa fondid võivad investeerida.
<P>
Aga kuhu siis David Cameron selles asjas paigutub? Ta reetis Londoni finantskeskuse City, Suurbritannia kõige tähtsama majandusharu. Jälle andis ta tükikese võimu Brüsselile, küsimata oma rahva arvamust referendumil. Suurbritannia alternatiivsete investeerimisfondide valitsejate nimel saan öelda vaid: suur tänu, David Cameron, aga ärge tulge meie käest abi paluma, kui Briti majandust on vaja ellu äratada!
<SPEAKER ID="137" NAME="Hans-Peter Martin" AFFILIATION="NI">
(DE) Austatud juhataja! Kuidas ma küll ei sooviks seista oma valijate ees ja öelda, et oleme suuri asju teinud, et oleme saavutanud läbimurde valdkonnas, mis enamiku eurooplaste arvates - erinevalt eelmisest sõnavõtjast - vajab selgeid reegleid.
<P>
Kahjuks on aga jälle suur võimalus maha magatud. Kui teie, lugupeetud volinik, ütlete juba praegu, et direktiivi läbivaatamine võib osutuda vajalikuks plaanitust varem, ning mitmed sõnavõtjad peavad süüdlaseks nõukogu, samal ajal kui Euroopa Parlament on õige asja eest väljas, siis miks ometi ei ütle me homme direktiivile ei? Miks lubame sellist Euroopa alternatiivsete investeerimisfondide valitsejate struktuuri, mis on üleni auklik just passiivse turustamise tõttu. Miks ei lähtu me Saksamaa kantsleri paljukiidetud lausest: "Reguleerimata ei tohi jääda ükski toode, turuosaline, institutsioon”? Miks on siis nii, et just vastureaktsioonina sellele, mis homme lihtsa käetõstmisega läbi läheb, oleme pidanud olema siin parlamendis esmakordselt tunnistajaks paljude eri fraktsioonide ja liikmete esitatud üleskutsele, et meil on tarvis sõltumatuid eksperte, nn oma financewatch.org-i? Me oleme lobistidega võideldes abitud. Miks meil ei jätku siis julgust anda ei-sõnaga märku sellest, mida arvame olevat suutelised korda saatma? Miks jätame jälle hätta just need, keda peaksime sellises olukorras esindama - börsivälistesse ettevõtetesse investeerivate fondid - ning miks lubame äriühingute tegevuse õõnestamist? Minu meelest on see väga häbiväärne ning teeb Euroopale ja Euroopa ideele, mille suur toetaja ma olen, pigem kahju kui kasu.
<SPEAKER ID="138" NAME="Gunnar Hökmark" AFFILIATION="PPE">
Austatud juhataja! Tahaksin esmalt kiita Jean-Paul Gauzèsi selle keerulise protsessi vastutustundliku ja tähelepaneliku juhtimise eest! Tahan kõigile, aga eriti nendele kolleegidele, kes kavatsevad homme raporti vastu hääletada, meelde tuletada - kuigi see on nii enesestmõistetav, et ei vajagi väljaütlemist, aga vahel on vaja just endastmõistetavaid asju välja öelda -, et börsivälised ettevõtted ja dünaamiline finantsurg ei ole konkurentsivõimelise majanduse jaoks lihtsalt vajalikud, vaid hädavajalikud.
<P>
Meil on neid vaja ja nad on tugeva majanduse jaoks kasulikud. Selle tõttu leiangi, et homme hääletusele tulev raport väärib meie toetust. Kui me räägime börsivälistesse ettevõtetesse investeerivatest fondidest, siis räägime tegelikult VKEdele kasvu- ja arenguvõimaluste andmisest. Me oleme börsiväliste ettevõtete jaoks leidnud lahenduse, mis nendesse investeerivaid fonde halvemasse seisu ei pane. See võimaldab meil avatult suhelda kolmandate riikidega ja investeerida mujale maailmas - see ei ole alati nii olnud. Selles mõttes oleme õigusloomet paremaks muutnud.
<P>
Arvan, et on hea, et oleme kohaldamisala kitsendanud, et oleme tööstuslikud äriühingud välja jätnud ning teinud erandi valdusühingute suhtes. Kui me oleksime nõustunud esialgse ettepanekuga, siis oleks paljusid meie koduriikide lihtsaid tööstusettevõtteid ja -struktuure peetud samuti finantsasutusteks. Sellest oleks tekkinud uued probleemid - ja mitte ainult investeeringute, vaid ka tööstuse arenguga. Kokkuvõttes on ju alati nii, et oleks võinud paremini minna, kuid oluline on see, et nüüd on meil eeltingimused dünaamilise finantsturu tekkeks ja see on Euroopa majanduse jaoks hea.
<SPEAKER ID="139" NAME="Udo Bullmann" AFFILIATION="S&amp;D">
(DE) Austatud juhataja! Kuulan seda arutelu ja mulle tuleb vägisi meelde teenuste direktiivi debatt. Räägin teile, miks. Ka tol korral deklareerisid minu kaasparlamendiliikmed Roheliste / Euroopa Vabaliidu fraktsioonist ja Euroopa Ühendatud Vasakpoolsete / Põhjamaade Roheliste Vasakpoolsete liitfraktsioonist, et parlamendile on esitatud tekst, mis ei ole ei ideaalne ega täiuslik, kuid nüüd on nad juba aastaid olnud tänulikud selle eest, et Sotsiaaldemokraatide ja demokraatide fraktsioon Euroopa Parlamendis selle läbi surus. See kehtib ka homme hääletatava raporti kohta. Nõukogu ja komisjoni esialgse ettepaneku paremaks muutmise nimel töötasid peaasjalikult Robert Goebbels ja Evelyn Regner, kes võitlesid koos Jean-Paul Gauzèsiga opositsiooni vastu, mille eest soovin neid tänada!
<P>
Minu kodumaal Saksamaal muudab siin börsiväliste ettevõtete kohta kokkulepitu elu oluliselt paremaks töölistel ning väikestel ja keskmise suurusega ettevõtjatel, kes ei pea enam kartma seda, et erakapitali sektori mustad lambad, kes mingitest reeglitest kinni ei pea, nad nahka pistavad. Kui me tänasel päeval loeme ja kuuleme ajakirjandusest, et fondid pööravad rõhu Kariibi mere piirkonnalt Euroopasse, sest pikaajalistele investoritele tuleb pakkuda investeerimiseks häid tooteid, siis sellised uudised pigem toetavad kui õõnestavad parlamendi tööd.
<P>
Enne kui hakkame aga siin liigselt dünaamilisusest rääkima, meenutan, et meie fraktsioon on reguleerimist nõudnud juba alates 2002. aastast. Ehk on tõesti dünaamilisusest mingeid märke olnud, kuid ainult paari viimase nädala jooksul. Tahaksin tänada nõukogu eesistujat ja volinikku, kuna teie isiklikult olete selle dünaamika taga! Palun öelge oma kolleegidele nõukogus edasi, et kui selline venitamistaktika ning jah-aga-laadis-põhjenduste otsimine jätkub ning ei olda valmis Euroopa reegleid paremaks muutma, siis ei õnnestu meil vastu võtta ka järgmisi õigusakte tuletisinstrumentide ja lühikeseks müügi kohta. Taoline olukord peab muutuma! Seda palub parlament.
<SPEAKER ID="140" NAME="Sharon Bowles" AFFILIATION="ALDE">
Austatud juhataja! Selle direktiivi arutelud on olnud pikad ja keerulised nii parlamendikomisjonis, kolmepoolsetel kohtumistel, liikmesriikides, ajakirjanduses, riskikapitalistide kui ka igat sorti fondivalitsejate hulgas. Huvitav on see, et just neis liikmesriikides, kus oldi enim mures riskifondide tegevuse pärast, puudusid igasugused reeglid ja äritegevuse juhised riskifondide valitsejate tegevuse korraldamiseks ning selleks, et keelata vaid kutselistele investoritele sobivate toodete müüki jaeinvestoritele. Ka polnud odava ja varjatud ülevõtmise pärast murelikes liikmesriikides kehtestatud madalamaid avalikustamisele kuuluvate osaluste piirmäärasid ega kohustust avalikustada hinnavahelepinguid.
<P>
Nüüd on nii, et kaitse laieneb teile kõikjal ELis, ja nii ongi õige. Järelevalve struktuuri loomisel oleme teinud suure sammu ühtsete eeskirjade kehtestamise suunas. Alternatiivsete investeerimisfondide valitsejate direktiivi õppetund on see, et ka parimaid tavasid ja kogemusi tuleb meil hakata aegsasti vahetama.
<P>
Nii pöördungi ma City ja omaenda kodumaa Ühendkuningriigi poole: olge valvsad, kui propageerite sellise tervikliku tururegulatsiooni eksporti Euroopasse, mille nõudeid te juba ise täidate. Lõpp-produkt ei pruugi olla täpselt samasugune ja teil tuleb oma tegevust kohandada ning kardetavasti kaasnevad sellega kulud. Kogemustevahetus ja ideede varajane eksport on aga vahend, kuidas hiljem õigusloome traumeerivat mõju leevendada.
<P>
Saadud lõpptulemus on avatud ja suhteliselt tasakaalustatud, see ei ole äriühinguõigusega vastukäiv. Tulemus ei ole küll ideaalne ning kindlasti mitte nii lakooniline, kui mulle meeldiks, kuid kõiki asjaolusid arvesse võttes toetan seda kui head lahendust. Tahaksin isiklikult tänada minister Reyndersit ja volinik Barnier'd aktiivse ja tõhusa osalemise eest kolmepoolsetel kohtumistel!
<SPEAKER ID="141" NAME="Kay Swinburne" AFFILIATION="ECR">
Austatud juhataja! Alternatiivsete investeerimisfondide valitsejate direktiiv oli esimene õigusakt, mis jõudis minu lauale just siis, kui mind 18 kuud tagasi esmakordselt valiti. Seetõttu on mulle tegelikult kergenduseks, et see pärast kokkuleppele jõudmist sel nädalal täiskogul päevakorras on. Alternatiivsetele investeerimisfondidele kogu Euroopas tegutsemist võimaldava loa ja ühtsete eeskirjade kehtestamine peaksid olema samuti väärtuslikud elemendid tõeliselt ühtse Euroopa finantsteenuste turu loomisel ning sektor peaks nendega praegusel muudetud kujul rahul olema.
<P>
Endise Ühendkuningriigi reguleeritud fondi valitsejana loodan, et sellest õigusaktist saab peagi kogu maailma investorite jaoks kvaliteedimärk, samamoodi nagu seda varem oli ja endiselt on UCITSi direktiiv.
<P>
Loodan ühtlasi, et kõik protsessi kaasatud isikud on midagi õppinud ka parema õigusloome põhimõtetest. Praegune ei olnud seda kindlasti ning arvestades lähikuudel ees ootavat intensiivset tööd finantsõigusaktidega, loodan, et taoline ebaefektiivsus enam ei kordu.
<SPEAKER ID="142" NAME="Astrid Lulling" AFFILIATION="PPE">
(FR) Austatud juhataja! Olen kogu selle aja, mil alternatiivsete investeerimisfondide valitsejate direktiiv sünnitusvaludes vaevles, pidevalt nõudnud kõigi fondivalitsejate võrdset kohtlemist sõltumata sellest, kas nad on Euroopa Liidust pärit või mitte. See võib tunduda ilmselge, kuid tegelikus elus on olnud loendamatuid raskusi.
<P>
Täna esitatud tekst on rahuldav. Tahaksin tänada läbirääkijaid, eriti meie raportööri Jean-Paul Gauzèsit, kes pärast nii rasket sünnitust on kindlasti ära teeninud vanemapuhkuse.
<P>
Tahaksin rõhutada, et kolmandate riikide kohtlemist saab vaadelda kahel viisil, sõltuvalt sellest, kas ollakse Euroopa Liidu sees või sellest väljaspool. Suuresti parlamendi jõupingutuste tulemusena hakkavad kõigi Euroopa Liidus müüdavate fondide suhtes kehtima ühesugused reeglid. Nii võime nüüd öelda, et on loodud enam-vähem võrdsed tingimused.
<P>
Siiski kohaldatakse üleminekuperioodil mitte-ELi fondide suhtes liikmesriigi investeerimiseeskirju, samal ajal kui ELi fondid ja fondivalitsejad peavad käituma direktiivi kohaselt, mis on rangem. Euroopa Liidust väljapoole jäävate turgude puhul on olukord teine: Euroopa fondide ja nende valitsejate suhtes kehtib ikka direktiiv, kolmandate riikide fondide suhtes mitte. Selle tagajärjel on Euroopa tooteid oluliselt raskem mujal maailmas müüa, sest nad on vähem paindlikud ning kallimad. Meil tuleb seda ebavõrdsust enesele teadvustada, ehkki sel konkreetsel juhul oli see vältimatu.
<P>
Kuna ka depositooriumidele hakkavad kehtima suuremad piirangud ja uut liiki kohustused, siis seonduvad suuremad kulud hakkavad põhjustama selles sektoris kaugeleulatuvaid muudatusi. Austatud juhataja, ma ei räägi sellest eesmärgiga väljendada oma vastuolekut, vaid pigem selleks, et rõhutada seda, et meie uus õigusakt ei ole imerohi, mis kõik haigused ravib. See tuleb rakendada ellu, kuid sellest tekib ka probleeme - peame seda tunnistama.
<SPEAKER ID="143" NAME="Ivo Strejček" AFFILIATION="ECR">
(CS) Riskifondid ja börsivälistesse ettevõtetesse investeerivad fondid ilmusid rangete reeglite kehtestamise tõttu finantsturgudele isegi enne finantskriisi puhkemist. Seepärast valisid finantsasutused just need instrumendid kapitalituru reeglitest ümbersaamiseks. Seega ei ole põhiprobleem mitte alternatiivsetes investeerimisfondides, vaid kõigis neis kehtivates reeglites ja täna lahendame olukorra veelgi rangemate reeglite kehtestamisega. Kapitalil on omadus paindlikult reageerida ning see on väga mobiilne. Ega valitsusepoolne sekkumine kapitali ei peata ning kui reeglid on liiga ranged, sunnitakse vastav finantsteenuste sektor Euroopa Liidust lahkuma või võtab see uue seni reguleerimata vormi. Võib kindlalt öelda, et see, mida täna arutame, on sündinud reaktsioonina varem toimunule, kuid ei vähenda tulevaste kriiside riski. Siiski arvan, et Jean-Paul Gauzès ja ta sõbrad on head tööd teinud.
<SPEAKER ID="144" NAME="Alfredo Pallone" AFFILIATION="PPE">
(IT) Austatud juhataja! Lugupeetud kolleegid! Esiteks tuleb loomulikult tänada läbirääkijaid - eriti Jean-Paul Gauzèsit koos variraportööridega - suurepäraste saavutuste eest selle direktiiviga, mis käsitleb alternatiivsete investeerimisfondide valitsejaid ja loob lõpuks kõigi Euroopa Liidus tegutsevate fondide jaoks ühised eeskirjad.
<P>
Need fondid valitsevad märkimisväärset hulka varasid, mida Euroopas investeeritakse ning need võivad turgudele olulist mõju avaldada. Mõju on suures osas positiivne, kuid oma tegevusega võivad nad aidata ka kaasa riski levimisele kogu finantssüsteemis.
<P>
Uued ühismeetmed asendavad praegused 27 erinevat süsteemi liikmesriikides ning parandavad ühtse turu eduväljavaateid. Alternatiivsete fondide tegevust muudab seega mugavamaks Euroopa luba, mis ei sea neid sõltuvusse registreerimise kohast. Pealegi ei lase ühtne Euroopa süsteem fondidel kasu lõigata soodsamate reeglitega riikide õigusloomest. Varem tekitas taoline praktika tõsiseid spekulatiivseid riske kogu Euroopa Liidu jaoks. Nõustun ka nn odava ülesostmise vastu kehtestatud reeglite ning lühikeseks müügi keeluga - need kaks elementi olid algsest Euroopa Komisjoni ettepanekust puudu.
<P>
Konkurentsimoonutuste vältimiseks peavad ka Euroopa Liidus tegutsevate kolmandate riikide fondid saama ühtset luba kasutada ja oma äriga tegeleda, kui nad vastavad samadele nõuetele nagu ELi fondid.
<SPEAKER ID="145" NAME="Theodor Dumitru Stolojan" AFFILIATION="PPE">
(RO) Kõigepealt soovin kiita raportööri Jean-Paul Gauzèsit! Ilma tema ja ta kaastöötajate oskuste ja sihikindluseta ning komisjoni ja nõukogu kaasamiseta ei saaks me täna seda resolutsiooniettepanekut arutada. Mina hääletan raporti poolt, kuna fondide kulud, investeerimispoliitika ja ka nende riskid muutuvad läbipaistvamaks. Meile on täiesti selge, et ilma läbipaistvuseta ei ole juttugi sellest, et nende fondide valitsejad oleksid valmis vastutust enda peale võtma.
<P>
Lisaks sulgeme nende fondide üle järelevalve ja jälgimise kehtestamisega ühe Euroopa finantsjärelevalve struktuuris ikka veel eksisteerivaist aukudest, reageerides nii otseselt üleilmse finantskriisi tõttu palju kannatanud Euroopa kodanike õigustatud nõudmistele.
<SPEAKER ID="146" NAME="Diogo Feio" AFFILIATION="PPE">
(PT) Alustan kiidusõnadega voliniku, nõukogu esindajate, variraportööride ja parlamendi raportööri aadressil. Ma olen väga teadlik jõupingutustest, mida raportööril tuli teha, ja raskustest, mida ta pidi ületama selleks, et konsensusele jõuda. Kiitus Jean-Paul Gauzèsile!
<P>
Asja juurde asudes tahaksin osutada väljapakutud lahenduse kolmele põhiaspektile. Esiteks tuleks tähelepanu pöörata tegelikule olukorrale, mida võib vaadelda kui tendentsi kohelda erinevaid asju erineval moel. Fondide maht, olemus ja riskid on erinevad. Teiseks teeb muret finantsstabiilsus, mida saab käsitleda kapitali tasemetele omistatud määratlustena. Kolmas mure on vajadus võidelda protektsionismi ilmingutega, mida ilmestab eriti hästi kolmandate riikide puhul saavutatud kokkulepe. Lühidalt öeldes on tegemist läbipaistvama lahendusega, mis suurendab turu stabiilsust ja tugevdab tarbijate kaitset. See on rohkem Euroopa lahendus, mis on siseturule kasuks. Paremate reeglite kaudu saavutame ka parema turu.
<SPEAKER ID="147" NAME="Miroslav Mikolášik" AFFILIATION="PPE">
(SK) Ma olen kindlalt seda meelt, et alternatiivsete investeerimisfondide jälgimiseks ja nende üle järelevalve korraldamiseks on vaja luua süsteemne raamistik. See moodustaks osa laiemaulatuslikust finantssektori reguleerimise süsteemist, mille eesmärk on hoida ära finantskriisi kordumine.
<P>
Toetan esitatud ettepanekut ning tahaksin rõhutada, et me ei soovi selle kaudu piirata kolmandatest riikidest pärit alternatiivsete investeerimisfondide tulekut Euroopa Liidu riikidesse, vaid ühtsete tingimuste kehtestamist, mida peavad täitma mitte ainult alternatiivsed investeerimisfondid, vaid ka kolmandad riigid, kus need fondid asuvad.
<P>
Kuna direktiivi eesmärkide saavutamise pandiks on teabe avaldamine ja järelevalve, siis peab absoluutne läbipaistvus kehtima ka järelevalveasutuste suhtes. Lõpetuseks tahaksin kiita Jean-Paul Gauzèsit suurepärase töö eest!
<SPEAKER ID="148" NAME="Zigmantas Balčytis" AFFILIATION="S&amp;D">
(LT) Tänan, asutatud juhataja! Tahaksin esmalt tänada Euroopa Komisjoni esindajaid ning raportööre selle väga olulise dokumendi eest! Finants- ja majanduskriis paljastas meie finantssüsteemi toimimises ning järelevalves puudusi. Praegu ollakse Euroopas juba vastu võtmas õigusakte, millega kehtestatakse ELi tasandil range süsteem, et hakata finantsasutusi jälgima ja hindama ning anda kohaseid soovitusi ja võtta vajaduse korral meetmeid. Järelevalvesüsteem peab kehtima ka alternatiivsetele fondidele. Kui me soovime saavutada finantssüsteemis suuremat stabiilsust ning pakkuda investoritele (st meie kodanikele) paremat kaitset, siis peab ka nende fondide tegevust ELi tasandil kontrollima ja jälgima. Kõigi selles valdkonnas tegutsejate suhtes peavad kehtima ühesugused reeglid ja ühtegi tegevust ei tohi jätta katmata. Meil tuleb varasematest vigadest õppida, mitte neid korrata. Arvan, et neist ei õpi mitte ainult Euroopa, vaid kõik maailma riigid.
<SPEAKER ID="150" NAME="Ilda Figueiredo" AFFILIATION="GUE/NGL">
(PT) Räägime väga tähtsast küsimusest, eelkõige arvestades probleeme, mis sedalaadi alternatiivsete investeerimisfondidega finantssektoris esinenud on. Tõde on siiski selles, et nende lahendustega ei lahenda me põhiprobleemi. Eeskirjad on selgelt ebapiisavad ning spekulatiivse riski olulised tegurid jäävad alles, mida näitab tulevik. Järelevalvest ja reguleerimisest rääkimisest ei piisa. See, mida me vajasime, oli selge seisukoht, finantsderivatiivide ja riskifondide kaotamine, tagades samal ajal tõhusa avaliku ja poliitilise kontrolli kogu finantssektori, eriti finantstehingute üle, sealhulgas kaotades maksuparadiisid kogu maailmas. Euroopa Liit peab juhtima eeskuju näitamisega.
<SPEAKER ID="151" NAME="Seán Kelly" AFFILIATION="PPE">
(GA) Austatud juhataja! Nagu teised sõnavõtjadki, tahaksin ka mina tänada volinik Barnier'd, eesistujariik Belgiat ja Jean-Paul Gauzèsi hea töö eest. Jean-Paul tõi näiteid selle hea töö kohta.
<P>
Ta ütles, et esitati 1170 muudatusettepanekut, tehti 200 küsitlust ja toimus pool tosinat kohtumist kolmepoolsete kõneluste käigus. See on kindlasti olnud raske töö ja loodetavasti tasub see ära.
<P>
Teise maailmasõja järel ütlesid liidrid - Schumann ja teised -, et see ei tohi enam kunagi korduda. Nüüd, 60 aastat hiljem ütleme seda jälle tulenevalt majanduskriisist ning läbikukkunud järelevalvest ja reguleerimisest. Tänuväärselt aitab uus finantsjärelevalvekord tagada, et nii läheb, ja loodetavasti suudame täna alternatiivsete investeerimisfondide valitsejate teemal asjad lõplikult paika saada.
<P>
Mul on siiski üks küsimus ja see on: kas nad rahul sellega, et turulepääsu vastastikkus, millest siin räägiti, loob Euroopa Liidus võrdsed võimalused?
<SPEAKER ID="153" NAME="Elena Băsescu" AFFILIATION="PPE">
(RO) Tahaksin alustuseks tänada Michel Barnier'd ja Jean-Paul Gauzèsi hiljutistel läbirääkimistel saavutatud suurepäraste tulemuste eest! Direktiivi vastuvõtmisest saame kasu nii, et süsteemse riski üle hakatakse järelevalvet teostama. Selle aluseks on konkreetselt koostöö liikmesriikide ametiasutuste ja Euroopa Süsteemsete Riskide Nõukogu vahel. Teine oluline koostöö vorm hakkab toimima riigisiseste asutuste ja Euroopa Väärtpaberiturujärelevalve Asutuse vahel. Viimane saab esitada soovitusi ning see kaasatakse liikmesriikide süsteemide järelevalvesse.
<P>
Arvan ka, et fondijuhtide tegevuse läbipaistvuse puhul tuleb klausleid juurde lisada. Samal ajal on mul hea meel, et VKEde juhtide jaoks on alternatiivsete investeerimisallikate paremaks kasutamiseks kasutusele võetud lihtsam reguleerimissüsteem.
<SPEAKER ID="154" NAME="Othmar Karas" AFFILIATION="PPE">
(DE) Austatud juhataja! Riskifondide määrus ei ole kriisi tagajärg. Sellega täidetakse seaduseauk. Sellega astume ühe sammu lähemale finantstoodete siseturu euroopastamisele. Millest on jutt? Registreerime kõik fondid ja kõigil fondidel peab olema luba. Kehtestame 125 000-eurose miinimumkapitali nõude. Meie läbipaistvuse põhimõtet kohaldatakse investeerimisstrateegiale ja -poliitikale, makseviisidele ning delegeerimisele. Tegevusloa abil rakendatakse praktikas ühtse turu ideed. ELi tegevusluba ei anta fondidele, mille investeeringutest 30% on väljaspool ELi. Kasutusele võetud pangajuhtide premeerimise eeskirju laiendatakse ka riskifondide juhtidele, et tagada jätkusuutlikkus ja viia risk miinimumini. See on hea tulemus.
<SPEAKER ID="155" NAME="Michel Barnier" LANGUAGE="FR">
Tänan teid, austatud juhataja! Ma kujutan ette, et kui tema kord tuleb, siis tänab teid ka Didier Reynders. Ma soovin parlamenti tänada võrratult asjaliku lähenemisviisi eest neil üsna pikkadel läbirääkimistel, millest annab tunnistust äsjane arutelu.
<P>
Wolf Klinz rääkis ennist suuremast läbipaistvusest. Ma olen alati uskunud, et läbipaistvus on kogu finantssektoris vastutuse ülioluline koostisosa. Sel põhjusel teeme selles sektoris praegu koostööd, et tagada läbipaistvus, seada inimesed tähelepanu keskmesse, ehkki nad ei ole sellega arvatavasti harjunud.
<P>
Erinevalt Marta Andreasenist ei arva ma, et läbipaistvus võib takistada finantssektori konkurentsivõimet. Ma arvan, et see mõjub üsna vastupidiselt. 13. jaanuaril selgitasin teile, et Euroopa on finantssektori jaoks atraktiivne: see on meie konkurentsieelis maailma teiste piirkondade ees. Finantssektor on huvitatud sellest, et järk-järgult, tükk tüki haaval - sest, head kolleegid, meie töö ei ole veel tehtud - luua tervemad, läbipaistvamad ja usaldusväärsemad aluspõhimõtted. Tegelikult on minu arvates need aluspõhimõtted sageli eetilisemadki.
<P>
Nagu Burkhard Balz meile meelde tuletas, on see esimene kord, kui me selles olulises sektoris oleme rakendanud ELi eeskirjad. Need eeskirjad mängivad elutähtsat rolli, et täita mitmed kaugeleulatuvad eesmärgid ja saavutada reaalset edasiminekut - sõna, mida Udo Bullmann ennist kasutas, et kirjeldada tööd, mida parlament koos nõukogu ja komisjoniga on ära teinud.
<P>
Edasiminek tähendab süsteemse riski järelevalve parandamist; see tähendab suuremat kaitset investoritele, millele juhtis tähelepanu Sharon Bowles. See tähendab märksa suuremat läbipaistvust erakapitali investeerimisfondide sektoris. Gunnar Hökmark rõhutas selle sektori tähtsust. Ja viimaseks - see tähendab institutsioonilistele investoritele reaalse ühtse alternatiivsete investeerimisfondide turu kujundamist. Syed Kamall kordas oma muret - ja ma jagan seda -, et diskrimineerimist ei tohiks olla. Diskrimineerimise asemel on meil lihtsate nõuete kogum. Ma arvan, et see on õige lahendus.
<P>
Ma tahaksin kõigile neile, kes lootsid kaugemale minna, meelde tuletada, et tegemist on kompromissiga, dünaamilise kompromissiga. Me ei ela täiuslikus maailmas, nagu Evelyn Regner meile just meelde tuletas. See on tõsi. Me võisime ju tahta palju suuremat edasiminekut võrreldes sellega, mida näeme homme hääletusele tulevas kompromisstekstis, kuid see on dünaamiline kompromiss, ja läbivaatamist käsitlevad klauslid tähendavad seda, et õigusakt areneb aastate jooksul edasi. Ma võin Sven Giegoldile ja Jürgen Klutele öelda, et arutelud jätkuvad ning et eriti naaseme passiivse turustamise ja Euroopa Väärtpaberiturujärelevalve Asutuse (ESMA) juurde. Viimasele punktile juhtis äsja tähelepanu Othmar Karas, kusjuures Robert Goebbels meenutas meile enne õigusega ESMA tähtsust. Robert Goebbels, mainisite 11s eri kategoorias 72 konkreetset volitust. See tähendab, et ESMA-l on reaalsed volitused ja me oleme selle eest suures osas tänu võlgu parlamendile.
<P>
Nii et lubage mul teist igaühte tänada! Ennist avaldasid peaaegu kõik sõnavõtjad kõigist fraktsioonidest - isegi need, kes tõenäoliselt selle teksti poolt ei hääleta - tänu Jean-Paul Gauzèsile tema vastuvõtlikkuse eest, tema asjatundlikkuse eest ja nende heade suhete eest, mida ta on loonud. Ma kardan, et tal ei ole aega isapuhkust võtta, sest lähinädalatel tuleb veel palju tööd teha. Tahaksin siiski avaldada tänu kogu komisjoni meeskonnale, kes koos minuga töötas ja täna siin on, ning tahaksin ühtlasi lisada oma hääle, isiklikult ja Euroopa Komisjoni nimel, tänusõnade koorile, mis on suunatud raportöör Jean-Paul Gauzèsile austusavaldusena tema suurepärase töö eest!
<P>
(Aplaus)
<SPEAKER ID="156" NAME="Didier Reynders" LANGUAGE="FR">
Austatud juhataja! Ma ei hakka kordama kõike Michel Barnier' äsja öeldut - sain oma sõna öelda varem -, kuid tahaksin tänada kõiki, kes on rääkinud esitatud teksti poolt, ja ka kõiki neid, kes on teinud märkusi, mis samamoodi näitavad, et sellel tekstil on sisu, mis võimaldab meil saavutada edu kõigi nende alternatiivsete investeerimisfondide Euroopa tasandil reguleerimisel.
<P>
See on esimene tõeliselt euroopalik õigusakt selle teema kohta, nagu ma ennist ütlesin. Ma usun, et me peame tunnistama, et ESMA rolli tõhustamine on samm õiges suunas. Mitmed sõnavõtjad mainisid passiivset turustamist. Me võtame selles ja erakapitali investeerimisfondide küsimuses mitmeid praktilisi meetmeid, lähtudes vajadusest saada veel rohkem teavet ja tagada veel suurem läbipaistvus, sealhulgas ettevõtjate personali puhul, keda nende fondide tegevuses mõnikord sihikule võetakse.
<P>
Lõpetuseks tahaksin teha kaks märkust. Esiteks olen kuulnud mõnedelt teist, et tunnete, et me ei ole läinud piisavalt kaugele, ja teistelt, et me ei oleks üldse pidanud seda küsimust reguleerima. Järeldan sellest väga belglaslikult, et tõenäoliselt saavutasime hea kompromissi. Kui mõlemad pooled kompromissi kritiseerivad, siis on meie tegevuse aluseks olnud mõttekäik ilmselt õige.
<P>
Udo Bullmannile tahaksin öelda vaid seda, et me oleme järelevalvekorraga natuke edasi liikunud. Praegu tegeleme finantsinvesteeringutega ning uurime ka investeerimisfonde ja finantsgruppe.
<P>
Lubage mul Jean-Paul Gauzèsi veel kord tänada! Ütlesin talle enne, et proovime ka reitinguagentuuride teemal edasi liikuda, ja ma saan talle nüüd öelda, et nii eesistujariik Belgia kui ka komisjon on valmis kiirendama arutelu tuletisinstrumentide üle. Ma kontrollisin kaks korda üle ja saan kinnitada, et kavakohaselt võtab parlamendi komisjon raporti vastu järgmise aastas märtsis.
<P>
Kui tähtaega saab ettepoole nihutada, siis oleme valmis proovima tempot tõsta. Palun andke meile teada, kui see tundub teostatav olema! Ma olen rõõmus, et me sedalaadi tekstis kokkuleppele jõudsime. Me teeme tööd, et lähinädalatel veel selliseid tekste vastu võtta. Suur tänu veel kord! Need on seda siiramad, Jean-Paul Gauzès, kuna meie koostöö lähipäevil jätkub.
<P>
(Aplaus)
<SPEAKER ID="157" NAME="Jean-Paul Gauzès" LANGUAGE="FR">
Austatud juhataja! Rääkisin enne tehnilistest üksikasjadest. Lubage mulle kahte viimast minutit kasutada selleks, et väljendada ülimalt ärateenitud tänu: tänan kõigepealt kõiki täna sõna võtnud kaasparlamendiliikmeid! Minu erilised tänusõnad neile, kes ütlesid, et nad toetavad seda teksti, kuid mis puutub neisse, kes poolt ei hääleta, siis ma ei võta solvanguna, et nad mind David Cameroniga samale pulgale seadsid.
<P>
Tahaksin tänada fraktsioonide variraportööre: Robert Goebbelsit, Udo Bullmanni, Pascal Canfini, Jürgen Klutet ja õiguskomisjoni arvamuse esitaja Evelyn Regnerit. Tahtsin neid kõiki nimetada, et tunnustada neid selle uskumatu toetuse eest, mida nad mulle protsessi esimeses etapis jagasid. Suutsime teha viljakat koostööd, milles igaüks esitas oma vaatenurga, ja tahaksin neid selle eest tänada! Mul on väga hea meel, et nüüd, kui jõudsime kompromissini, on meiega liitunud Euroopa Demokraatide ja Liberaalide liidu fraktsioon ning Euroopa Konservatiivid ja Reformistid, mistõttu on mul väga hea meel, et Wolf Klinz ja Syed Kamall kirjutasid koos minuga alla muudatusettepanekule, mis asendab esialgse raporti.
<P>
Minu erilised tänusõnad Michel Barnier'le tema märkimisväärse osaluse eest sellel teemal: ta teab, kui kõrgelt ma teda hindan. Ma tean, et ta teab, et parlament loodab tema peale ja toetab teda, et talle ja meile nii olulised põhimõtted saaksid ellu viidud. Ma tean, et see on ebatavaline, kuid tahaksin tänada ka Ugo Bassit, kellega mul on olnud kogu see aeg väga viljakas töösuhe, nii et see tekst on ühtlasi ka komisjonis tehtud töö tulemus.
<P>
Mis puutub teisse, minister, siis ma tunnetasin teie osalust teie tänusõnade ajal, kui küsisite, kas edasiminek jätkub. Nii et lubage mul teid kõigepealt tänada, sest ilma teieta ei oleks me liikmesriikide poolel midagi saavutanud. Mu tänusõnad on ehtsad, mitte lihtsalt poliitiline žest - ma usun, et teie isiklik pühendumus aitas väga palju kaasa nõukogus saavutatud arengule ja kokkuleppele. Suutsite tagada ka selle, et kõik peamised fraktsioonid saavad teksti osadega suhtestuda, ja selle, et meil on selle direktiivi jaoks olemas enamus, mida me mõlemad tahtsime.
<P>
Tänan osaluse eest ka meie vasakul pool asuvaid parlamendiliikmeid, ilma kelle toetuseta ei oleks see direktiiv nii usaldusväärne, sest seda see kindlasti on pärast teie homset väga laiapõhjalist hääletust. Nagu osutasite, oli see ülioluline finantsjärelevalve jaoks, kuid ka selle direktiivi jaoks. Olen samuti väga tänulik teie meeskondadele, lugupeetud minister; palun edastage minu tänusõnad! Mõned arutelud olid väga elavad ja ehkki ma elan praegu Normandias, olen pärit lõunast, ning mõnikord saab mu lõunamaalase temperament võitu mu tasakaalukamast normandlase mõtlemisest.
<P>
Ma tahtsin veel öelda, minister, ECOFINi nõukogu eesistuja, et ma tõepoolest loodan, et aasta lõpuks jõuame lõpule oma reitinguagentuuride tööga. Mis meisse puutub, siis parlamendikomisjoni hääletus toimub 22. novembril, Strasbourgi hääletus detsembris ja seejärel - kui nõukogu on valmis, oleme ka meie valmis.
<P>
(Aplaus)
<SPEAKER ID="158" NAME="Juhataja">
Arutelu on lõppenud.
<P>
Hääletamine toimub homme.
<P>
Kirjalikud avaldused (kodukorra artikkel 149)
<SPEAKER ID="995" NAME="Dominique Baudis" LANGUAGE="FR">
Maailmas kogetav finantskriis näitab, et rahvusvahelisele finantsvahetusele tuleb kehtestada miinimumeeskirjad. Euroopa Parlament, olles septembris teatanud, et on kindlalt otsustanud teostada turujärelevalvet, saatis täna, 11. novembril ülejäänud maailmale veel ühe jõulise sõnumi. Edaspidi kontrollitakse ja reguleeritakse Euroopasse sisenevaid alternatiivseid investeerimisfonde (riskifondid) rangemalt. Enamgi veel - neist tuleb ametiasutustele teatada ja neid tuleb valitseda Euroopa Liidust. Nende finantsressursside reguleerimatus põhjustas palju pankrotte, börsikrahhe ja sotsiaalseid kriise. Prantsusmaast saab üheks aastaks G20 eesistujariik. Rahvusvahelise finantssüsteemi ümberkujundamine on Prantsusmaa põhiprioriteet. Selle hääletusega rajab Euroopa teed.
<SPEAKER ID="159" NAME="Sebastian Valentin Bodu" LANGUAGE="RO">
Investeerimisfondide valitsejaid käsitlev raport on tekitanud Euroopa parlamendi eri fraktsioonide ning parlamendi ja nõukogu vahel väga laialdasi arutelusid. Toetan seisukohta, mida õiguskomisjonis väljendati juba enne arutelusid, et komisjoni ettepanek on ränk viga ning näitab täielikku arusaamise puudumist investeerimisfondide (erakapitali ja riskikapitali investeerimisfondid) rollist ning suutmatust teha vahet pankade kui finantskriisi põhjustanud institutsioonide, kinniste investeerimisfondide ja avatud investeerimisfondide vahel.
<P>
Heade kavatsustega põhimõtete, mille kahjuks finantsjuhtimise ja makromajanduse tähendusest mitte aru saavad kaasparlamendiliikmed on vastu võtnud, taga on varjatud eeskirjad, millel ei ole ainult mitte midagi ühist uue kriisi ennetamisega, vaid millega tegelikult ei saavutata muud kui seda, et suurendatakse põhjendamatult ja absurdsel moel alternatiivse investeerimisfondi opereerimise kulusid, mis väljendub madalamas kapitalis, madalamas tulus ja investeeringute vähenemises. Tunnistan otsekoheselt, et mind jahmatab ELis valitsev teerulli-mentaliteet, mis meenutab 1950ndaid, kui Ida-Euroopas suurejooneliste loosungite taustal ühiskondlikku korda hävitati.
<SPEAKER ID="160" NAME="George Sabin Cutaş" LANGUAGE="RO">
Majandus- ja finantskriis on meile näidanud, et peame teostama ettevõtjate suhtes rangemat kontrolli. Nad on võtnud liigseid riske, mis on põhjustanud globaalse finantssüsteemi krahhi. Euroopa Keskpanga analüüsi kohaselt ulatub alternatiivsete investeerimisfondide valitsejate varade maht Euroopa Liidus umbes 700 miljardi euroni, mis mängib üliolulist rolli liidu majanduse finantseerimisel.
<P>
Kiidan seetõttu heaks komisjoni ettepaneku selliste fondide lubamise ja järelevalve kohta ning selles valdkonnas Euroopa tegevusloa kasutuselevõtu kohta. Alternatiivsete fondide valitsejatele Euroopa siseturu rajamine aitab piirata süsteemseid riske ning kaitsta paremini investoreid kooskõlas uue Euroopa finantsjärelevalvekorraga. Samal ajal peab komisjon esitama õigeaegselt hinnangu selle ühtlustamisprotsessi tulemuste kohta, et tagada, et selle tagajärjel ei ole tekitatud turumoonutusi.
<SPEAKER ID="994" NAME="Proinsias De Rossa" AFFILIATION="S&amp;D">
kirjalikult. - Toetan riskikapitali ja erakapitali investeerimisfonde reguleerivat õigusakti. Ehkki selles valdkonnas tuleb veel palju ära teha, on tegemist olulise sammuga alternatiivsete investeerimisfondide valitsejate tegevuse parema reguleerimise suunas, mis on kogenud - kõige tähelepanuväärsemalt toona vastutava siseturu voliniku Charlie McCreevy - vastasseisu isegi pärast seda, kui 2008. aasta finantskriis meid tõsiselt tabas. Kui Euroopa finantsjärelevalvekord hakkab täielikult toimima, ei saa fondivalitsejad oma tooteid Euroopa Liidus turustada, kui neil puudub Euroopa tegevusluba, milles tõendatakse täielikku vastavust selle direktiiviga. Range depositooriumi vastutus tagab, et investorid saavad alati nõuda kahjutasu ning et neid teavitatakse võimaliku vastutuse delegeerimise põhjustest. Meie tungivalt nõutud üliolulised uued klauslid, millele nõukogus vastu oldi, on varade erirealiseerimise vastu võitlevad sätted. Töötajad on kaitstud röövelike fondide eest, mis elujõuliste ettevõtete hävitamisega himustavad teenida lühiajalisi kasumeid. Ülevõtmisele järgneval kahel aastal on piiratud väljamakseid investoritele ja kapitalivähendamisi ning töötajatel on juurdepääs teabele nende ettevõttega seotud kavade kohta.
<SPEAKER ID="161" NAME="Jiří Havel" LANGUAGE="CS">
Sellised alternatiivsed investeerimisfondid nagu riskikapitali ja erakapitali investeerimisfondid aitasid oma tegevusega arvatavasti kaasa käimasoleva globaalse kriisi tekkimisele ning nende reguleerimise küsimust ei arutata praegu mitte ainult ELis, vaid ka USAs. See raport on seotud Rasmusseni ja Lehne raportitega, mis on mõlemad pärit 2008. aastast, ning selles käsitletakse ettepanekut võtta vastu direktiiv alternatiivsete investeerimisfondide valitsejate kohta. Raportis analüüsitakse kokkuvõtlikult alternatiivsete fondide probleeme, sealhulgas antakse põhipunktide kirjeldus: alternatiivsete fondide valitsejate tegevuse reguleerimine, sealhulgas ühtse Euroopa tegevusloa loomine; alternatiivsete fondide valitsejate kohustus nimetada igale nende valitsetavale alternatiivsele fondile sõltumatu hinnaekspert; alternatiivsete fondide ja turul käitumise läbipaistvuse suurendamise nõue ning lühikeseks müügi reguleerimine. Direktiivis võimaldatakse liikmesriikidel lubada valitsejatel pakkuda alternatiivseid fonde ka mitteprofessionaalsetele investoritele. Teisest küljest on esitatud ettepaneku kohta tehtud vastuväiteid, nagu Larosière'i aruanne, Turneri ülevaade ja alternatiivsete investeerimisjuhtide organisatsiooni Alternative Investment Management Association reaktsioon. Tänu selles valdkonnas kehtiva Tšehhi regulatsiooni kõrgele tasemele ei peaks direktiivi vastuvõtmisega Tšehhi Vabariigi alternatiivsetele fondidele erilisi muutusi kaasnema. Kokkuvõttes - ma arvan, et kaasparlamendiliige Jean-Paul Gauzèsi esitatud raport sisaldab alternatiivsete fondide küsimuse täpset analüüsi ning asjakohaseid soovitusi, mistõttu soovitan selle esitatud kujul heaks kiita.
<SPEAKER ID="993" NAME="Sirpa Pietikäinen" LANGUAGE="FI">
Head kolleegid! Tahaksin kõigepealt tänada raportööri Jean-Paul Gauzèsi suurepärase töö eest selle keerulise, tehnilise ja vastuolulise raportiga! Komisjoni alternatiivsete investeerimisfondide valitsejaid käsitleva ettepaneku esitamisel tekitas see mitmel suunal kirgi, kriitikat ja kiitust. Komisjoni ettepanekut ja ka seda, et see valmis salaja, kritiseeriti tõsiselt. Ma ise arvasin, et selle nõrgim külg oli see, et selles pandi kaks erineva olemuse ja seega erinevate kaasnevate riskidega tootegruppi ühte direktiivi. Nendeks olid erakapitali ja riskikapitali investeerimisfondid. Üks neist keskendub kiire tulu tootmisele, teises kasvavad investeeringud pikema perioodi jooksul. Riskid on seotud just esimesena nimetatuga. Parlamendi ja nõukogu direktiivi arutelu päädis kompromissiga, mis ei ole küll täiuslik, kuid siiski vastuvõetav. Alternatiivsete investeerimisfondide valitsejate direktiiv moodustab olulise osa uuest finantsreguleerimise ja -järelevalve süsteemist. Tuleb siiski meeles pidada, et finantsjärelevalve arendamist tuleb jätkata ka pärast selle direktiivi vastuvõtmist.
<SPEAKER ID="162" NAME="Marianne Thyssen" LANGUAGE="NL">
Homsel hääletusel viib EL ellu selle, mis lepiti kokku G20 Londoni tippkohtumisel. Jätkates selle teemaga pärast finantsjärelevalve kokkuleppe saavutamist, näitasid Euroopa Parlament ja eesistujariik Belgia, et nad suhtuvad finantssüsteemi ümberkujundamisse tõsiselt. Saavutatud kokkulepe on tasakaalus, sest sellega lahendatakse kolm mureküsimust: süsteemsete riskide ohjeldamine, investorite kaitsmine ja võrdsete võimaluste tagamine. Tähtis on ka, et EL ei sulge oma turgu kolmandatest riikidest pärit kapitalile, mis on eeltingimus meie Euroopa majanduse toimimiseks. Uute ühtlustatud eeskirjadega tagatakse läbipaistvus, õiguskindlus ja tugevam siseturg.
<P>
Eriti just Euroopa tegevusloaga antakse valitsejatele luba tegutseda kogu Euroopa Liidus ilma vajaduseta end eraldi igas liikmesriigis registreerida. Tahaksin ühtlasi rõhutada, et ma olen rahul erakapitali investeerimisfondide puhul leitud lahendusega. Väikefondide valitsejate suhtes kohaldatav lihtsam kord edendab uute ettevõtete - sageli VKEde - loomist ja rahastamist uuenduslikes sektorites. Peame seetõttu veendunult toetama seda poliitilist kokkulepet, mis sündis pärast 14 kuud kestnud läbirääkimisi.
