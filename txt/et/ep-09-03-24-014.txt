<CHAPTER ID="014">
Mobiiltelefonide laadijate ristkasutus (arutelu)
<SPEAKER ID="465" NAME="Juhataja">
Järgmine päevakorrapunkt on arutelu komisjonile esitatud suulise küsimuse (B6-0225/2009) üle, mille esitas härra Cappato Euroopa Demokraatide ja Liberaalide Liidu fraktsiooni nimel ja mis puudutab mobiiltelefonide laadijate ristkasutust.
<SPEAKER ID="466" NAME="Marco Cappato">
autor. - (IT) Proua juhataja, daamid ja härrad. Me arutleme väga selge ja arusaadava teema üle. Euroopas kasutatakse umbes 500 miljonit mobiiltelefoni ja 30 erinevat tüüpi laadijat. Tehniline põhjendus selliseks erisuseks puudub. Tehnilist põhjust pole. Ühest küljest on teema puhul tegemist lihtsalt valede spekulatsioonidega tootjate poolt ja teisest küljest on tegemist ilmselge keskkonnakahjuga, sest kuna tarbijad on püütud lõksu, millest ei saa põgeneda, jõuab looduskeskkonda iga kahe-kolme aasta tagant sadu miljoneid mobiiltelefonide laadijaid.
<P>
Euroopa Komisjon, volinik Verheugen, juba vastas meie küsimusele väga kiiresti, kus palusime nende seadmete standardiseerimiseks meetmete käivitamist, ja nii oleme täna siin, et küsida volinikult, kui kaugele oleme jõudnud. Üks võimalik valik on eneseregulatsioon ja selle all pean silmas seda, et mobiiltelefonide ja ka laadijate tootjad saaksid väga kiiresti kokku leppida standardis, mis lõpetaks selle tõeliselt naeruväärse ja kahjuliku olukorra.
<P>
Seetõttu ütleme volinik Verheugenile praegu, et mis iganes eneseregulatsiooni garantiid tootjad soovivad pakkuda, peame väga ühetimõistetavalt selgeks tegema, et sekkume määrusega, kui nende reageering peaks olema ebapiisav ja et see määrus ei peaks puudutama ainult mobiiltelefone ja mobiiltelefonide laadijaid, vaid ka teisi digitaalteenuseid, kui selline probleem eksisteerib. Nii saaks Euroopa samuti - olen lõpetanud proua juhataja - kehtestada standardeid, mida saaks lõppude lõpuks kehtestada ka rahvusvaheliste standarditena. See on suurepärane võimalus tehnilise teema küsimuses ja oluline Euroopa tarbijate seisukohast.
<SPEAKER ID="467" NAME="Günter Verheugen">
komisjoni asepresident. - (DE) Proua juhataja, daamid ja härrad. Mul on hea meel Euroopa Parlamendi liikmetele teatada, et Euroopa mobiiltelefonide laadijate harmoniseerimise teemal on aset leidnud tõeline areng.
<P>
Samas tänan kõigepealt härra Cappatot ja härra Mandersit sellele probleemile pühendumise eest, mis on Euroopa kodanike igapäevane reaalsus.
<P>
Nõustun nendega täielikult, et peame tegema lõpu igavesti kasvavale laadijate hulgale ja tulevikus peab olema võimalik laadida mobiiltelefone ühe, standardse laadijaga. Euroopas kasutatavad sajad miljonid kasutud laadijad ja adapterid on naeruväärselt suure keskkonnakoormuse allikaks ja samal ajal on ka kasutajatele kulukaks ärritajaks. Täna on tavaliselt mobiiltelefoni vahetamise korral vaja ka täiesti teistsugust laadijat. Isegi sama tootja erinevate mudelitega ei saa kasutada standardset laadijat.
<P>
See pole uus probleem. Samas on oluline mõista, et mobiiltelefoni laadimine pole võrreldav auto bensiinipaagi täitmisega. Tegemist on tehniliselt palju keerulisema probleemiga. Mõni aasta tagasi polnud tehnoloogia veel jõudnud sellisele tasemele, et täielik harmoniseerimine oleks olnud võimalik, eriti just ohutusriskide tõttu. Laadimise ajal võisid mobiiltelefonid üle kuumeneda või isegi plahvatada.
<P>
Vahepeal on need probleemid lahendatud ning puuduvad tehnilised põhjused, mis võiksid harmoneerimist takistada.
<P>
Seetõttu olen astunud konkreetseid samme, mis julgustaks tegevusharu standardset laadijat lansseerima.
<P>
Olen kindel, et tegevusharu tegutseb kiiresti. Samas, meie roll Euroopa institutsioonina tähendab, et peame olukorda jälgima ja vajadusel kiiresti reageerima. Me ei tohiks mitte mingil juhul välistada seadusandlike määruste kehtestamise võimalust. Nagu te võib-olla juba teate, teatasid võrguoperaatorid oma kõige hilisemal kongressil Barcelonas, et alates 2012. aastast on võimalik laadida suuremat osa uutest müüdavatest mobiiltelefonidest ühe standardse laadijaga.
<P>
See on hea, kuid sellest ei piisa. Komisjon sooviks näha ühtsel standardil põhinevate täielikku harmoniseerimist ja tegevusharu suunalt püsivat kohustuste võtmist, et see ellu viia. Komisjon eeldab, et tegevusharu koostab memorandumi näol siduva leppe aprilli lõpuks. Memorandumi peaksid allkirjastama peamised mobiiltelefonide tootjad ja see peaks tagama, et iga laadijaga saab laadida kõiki mobiiltelefone ja igat mobiiltelefoni saab laadida kõikide laadijatega.
<P>
Komisjon ei kõhkle esitamast seadusandlikku ettepanekut, kui tegevusharu ei võta vastu vabatahtlikku lepet.
<P>
Eeldan, et probleem laheneb automaatselt teiste seadmete, nagu digitaalkaamerate ja MP3-mängijate puhul, kui oleme läbimurde saavutanud mobiiltelefonide vallas. Kui nii ei peaks juhtuma, siis on ka siinkohal võib-olla vaja juriidilist sekkumist.
<P>
Komisjon loodab jätkuvalt Euroopa Parlamendi väärtuslikule toele, et see tüütu probleem lõplikult lahendada.
<SPEAKER ID="468" NAME="Paul Rübig" LANGUAGE="DE">
Proua juhataja, volinik, daamid ja härrad. Täna saame tähistada mobiiltelefoni Euroopa päeva, sest koos komisjoni ja nõukoguga võtsime täna vastu "rändlusteenuse määruse II”. Jõudsime hea lõpplahenduseni, mille tulemusena vähenevad mobiiltelefonide kasutamise kulud. Majanduskriisi ajal on see väga hea. Plaanime ka kulude vähendamise programmi laadijate suhtes, mis on samuti Euroopa kodanikele oluline.
<P>
Sarnaselt külmikutega peaks laadijatel olema peal andmeplaat, kus on kirjas nende efektiivsusklass, et oleks võimalik näha, kui palju elektrit nad kasutavad. Peame ka kehtestama seadusandliku tingimuse automaatse väljalülitamise kohta, et laadija lülituks automaatselt pärast seadme täislaadimist välja. Lisaks peaksime paluma standardite institutsioonidel esitada ettepanekuid, mis muudaks selle võimalikuks.
<P>
Arvan, et komisjoni siinesitatud plaan on hea, sest see kohustab tegevusharu jõudma aprilliks vabatahtliku kokkuleppeni või sel juhul alluma tehnikat käsitlevale seadusandlusele. Loomulikult pole see nii lihtne, kui tundub. Ühest küljest tegeleme laadija ja mobiiltelefoni vahelise seosega. Selle jaoks on selge ja lihtne standardit kehtestada. Teisest küljest on probleemiks seinapistik, millest oleme Euroopa standarditest teadlikud. Sellisel juhul peaksime ka välja töötama ettepanekuid, et sellele probleemile lahendus leida, mis ei puuduta ainult Euroopat, vaid ka ülejäänud maailma. Äkki võiksime kaasata Rahvusvahelise Standardiorganisatsiooni (ISO), et jõuda üleilmse lahenduseni.
<SPEAKER ID="469" NAME="Silvia-Adriana Ţicău" LANGUAGE="RO">
Arutleme sellise teema üle, mis tegelikult mõjutab suurt hulka tarbijatest Euroopa Liidus. Pean mainima ka seda, et 2009. aastal, loomingulisuse ja innovaatilisuse aastal astume sammu sellise standardiseerimise suunas, kui see leping mobiiltelefonide valmistajate poolt allkirjastatakse, isegi kui nad teevad seda praegu vabatahtlikult.
<P>
Arvan, et eelkõige vajame ühist tehnikastandardit. Arvan ka seda, et standardiseerimisega tegelevate Euroopa institutsioonide jaoks on osalemine samuti oluline, et turul oleks võimalik korralikku uuringut läbi viia.
<P>
Arvan, et ka tarbijate teavitamiskampaania on oluline, sest meie jaoks ei piisa ainult mobiiltelefonide andmeplaatidest, kus on kirjas nende energiatõhusus. Arvan, et oluline on ka käivitada tarbijateavituskampaania, mis keskendub mobiiltelefonide laadijate tüüpidele.
<P>
2012. aasta pole kaugel. Arvan, et kui tootjad tõepoolest investeerivad sellesse uut tüüpi laadijasse, siis on neil piisavalt aega, et 2012. aasta tähtajaks valmis saada.
<P>
Mainin ka seda, et teadustöö tulemusena on mõned rakendused juba turule jõudnud. Saadaval on sellised laadijad, millega saab lähedalt kasutades laadida kahte või kolme telefoni. Isegi, kui telefonid ei ole sama tootja omad või samast mudelist, saab neid samal ajal laadida.
<P>
Seetõttu peame teadustöösse rohkem investeerima ja minu arvates eriti sellesse teadustöösse, mis keskendub info- ja kommunikatsioonitehnoloogiate sektorile. Areng toimub. Teadustöö seitsmenda raamprogrammi käsutusse on antud suuri summasid. Samas tundub, et sellises kitsas valdkonnas nagu mobiiltelefonide laadijad pole piisavalt ära tehtud. Seetõttu arvan, et tootjatevaheline lepe on samm edasi, kuid sellega peavad kaasnema ka mingisugused ühised standardid.
<SPEAKER ID="470" NAME="Toine Manders">
fraktsiooni ALDE nimel. - (NL) Proua juhataja. Täna arutleme teema üle, mis pakub tarbijatele eriti huvi, ja selleks on mobiiltelefonide laadijate standardühendus. Liberaalina pooldan loomulikult siseturu omasoodu toimimist ja minimaalset valitsuse võimalikku turusekkumist. Siiski peavad tarbijal olema ka valikuvõimalused. Praegu pole uue telefoni ostjal mittemingisuguseid valikuid. Laadija tuleb automaatselt telefoniga kaasa osta ja see häirib tarbijaid sageli väga. Lisaks näitavad uuringud, et tarbijad kulutavad uute laadijate peale aastas 300 miljonit eurot, sest need on uute telefonidega automaatselt kaasa pandud. Selle tulemusena langeb ka keskkonnale aastas umbes 300 miljoni suurune koormus, jättes välja energiakulu, mida need odavad laadijad põhjustavad, sest tihti jäetakse need seinapistikusse isegi siis, kui telefon on nende tagant lahti ühendatud, ja nii tarbivad nad jätkuvalt energiat.
<P>
Minu kolleeg härra Cappato ja mina oleme aastaid kutsunud üles vastu võtma Euroopa standardit ja õnnitlen volinikku viisi eest, kuidas ta olukorra lahendas, flirtides natuke tegevusharuga ja ka ähvardades seda, öeldes neile "Teie tulete lahendusega lagedale või kui ei tule, siis me võtame vastu siduva seadusandluse”. Selle lähenemise eest õnnitlen teda veelgi rohkem, sest liberaalina olen vastu kohustuslikule regulatsioonile, kui selle asemel saab kasutada keelitamist. Keelitamise tulemusena eelistavad inimesed midagi teha, sest nad näevad sellest tulenevat kasu, ja arvan, et volinik on selles osas saavutanud erakordset edu.
<P>
Olen järgmist väikest nalja juba mõned korrad rääkinud. Kui kohtasin oma naist 35 aastat tagasi, siis keelitasin teda endaga välja tulema. Kui oleksin teda sundinud, siis tõenäoliselt poleks ta ette kujutanud seda lisandväärtust, mis meil praegu on, ja meie idee poleks nii kaua kestnud. Arvan, et see näide kehtib ka antud tegevusharu kohta, sest kui tegevusharu peab ise probleemi lahendama, siis saavad nad sellega paremini hakkama, kui poliitikud lahenduse nende jalge ette laotaksid.
<P>
Seetõttu arvan, et tegemist on suurepärase lahendusega. Loodan, et aja jooksul õnnestub teil lisaks telefonilaadijate standardile kehtestada standardeid ka teistele elektriseadmetele, sest samasugune pahameel kehtib ka nende teiste elektrivahendite suhtes. Kui perekond lahkub nädalavahetuseks, võib juhtuda, et nad võtavad 30 laadijat kaasa. Alati on inimesi, ka näiteks täna siinses kojas, kes küsivad, kas keegi saaks oma laadijat laenata, sest nad on enda oma maha unustanud. Siis on vaja leida spetsiifilise tootja ja mudeli jaoks sobiv spetsiifiline laadija. Minu komplimendid, volinik. Loodan, et see leiab tõepoolest 2012. aastal aset, ning loodan, et tegutsete otsustavalt, kui tegevusharu ei täida oma kohustusi, kuna teema on oluline. Malakas peab varuks olema, kuid loodetavasti jõutakse lahenduseni keelituste ja eneseregulatsiooni abil. Selles olete olnud edukad ja õnnitlen teid.
<SPEAKER ID="471" NAME="Paul Rübig" AFFILIATION="PPE-DE">
(DE) Proua juhataja, mul on veel üks küsimus volinik Verheugenile. USB2-portidest saab üle kanda mitte ainult energiat, vaid ka andmeid. Kas see ei võiks olla alternatiivne lahendus?
<SPEAKER ID="472" NAME="Günter Verheugen" LANGUAGE="DE">
Proua juhataja, daamid ja härrad. Ma juba mainisin seda, härra Rübig. Tahtsin teile öelda, et seetõttu suhtun teemasse rahulikult, kuna arvan, et me ei muuda tegevusharu elu üleliia keeruliseks, sest USB standard on juba vastu võetud. Kõik minu eksperdid räägivad mulle, et eksisteerivaid standardeid saab kasutada pihuseadmetega. Seda ei saa samaaegselt kasutada lauaarvuti ja mobiiltelefoniga, kuid seda on võimalik kasutada kõikide pihuseadmetega.
<P>
See on ka minu vastus proua Ţicăule. Teie poolt soovitud standard on tegelikult juba olemas. Teile, proua Ţicău, ütlen ka seda, et intensiivne töö energiatarbimise ja selliste laadijate keskkonnamõju teemal juba käib. Hakkame selle küsimusega kõige hiljemalt tegelema siis, kui hakkame tööle energiat tarbivate toodete direktiivi rakendamisega, mille jaoks oleme teile esitanud ka uue ettepaneku.
<P>
Minu viimane märkus on jälle härra Rübigi suunas. Arvan, et automaatne väljalülitumine on väga hea mõte ja see võiks olla ka teistel seadmetel. Arvan, et see on teema, mille üle võiks palju rohkem arutleda. Komisjon tegeleb juba sellega ning annab teile tulemustest teada.
<SPEAKER ID="473" NAME="Juhataja">
Arutelu on lõppenud.
