<CHAPTER ID="002">
Presidentuuri avaldus
<SPEAKER ID="006" NAME="President">
Daamid ja härrad, eelmisel neljapäeval ja reedel oli meil Euroopa Liidu riikide riigipeade ja valitsusjuhtide tippkohtumise raames väga edukas kohtumine komisjoni presidendiga, Euroopa Parlamendi presidendiga ja meie valitsustevahelise konverentsi kolme esindajaga.
<P>
Ehkki ma ei soovi ennustada homme Euroopa Ülemkogu eesistuja José Socratesega toimuva arutelu sisu, tahaksin rõhutada, et Euroopa Parlamendi arvates oli tippkohtumine tõepoolest väga edukas, sest põhiseaduse lepingu jõustumine, mis on kavandatud 2009. aasta alguseks, annab meie parlamendile võrdsed õigused peaaegu kõigis õigusloome valdkondades. Meie Euroopa Parlamendis ei ole kõrvale kaldunud kursilt, mille me konvendi jaoks heaks kiitsime ja mida me järgisime, vaatamata Prantsusmaa ja Madalmaade rahvahääletusega tekitatud tagasilöökidele, ja kui see leping nüüd jõustub, täidame selle loomises võtmerolli. Me loodame, et ratifitseerimisprotsess viiakse Euroopa Liidu kõigis 27 riigis edukalt lõpule.
<P>
Põhiseaduse lepingu allkirjastamine leiab aset 13. detsembril Lissabonis, ja sellele eelneval päeval - kaheteistkümnendal detsembril, nagu lepiti kokku Euroopa Ülemkogu ja komisjoni presidentidega - kuulutame ametlikul istungil siin Strasbourgis välja põhiõiguste harta. See on tähendusrikas sündmus.
<P>
Tahaksin väljendada siirast tänu meie kolmele esindajale - Elmar Brokile, Enrique Barón Crespole ja Andrew Duffile valitsustevahelisel konverentsil tehtud töö eest.
<P>
(Aplaus)
<P>
Mul on hea meel näha, et Enrique Barón Crespo on meiega, kuid ma ei näe teisi esindajaid. Sel juhul lükkame protokolli heakskiitmise edasi.
<SPEAKER ID="007" NAME="Daniel Cohn-Bendit" AFFILIATION="Verts/ALE">
(DE) Härra president, mul on küsimus president Pötteringile: kas teil on ikka veel õigus selles parlamendis hääletada?
<SPEAKER ID="008" NAME="President">
Tean väga hästi, et härra Cohn-Benditi teadmistejanul pole piire. Lubage mul teile öelda, et selles pole kogu protsessi jooksul mitte ühekski sekundiks vähimatki kahtlust olnud. Samuti ei tõstatatud seda teemat mitte ühelgi tippkohtumise avatud istungil. Kuid seda kuulujuttu levitati teistes ringkondades. Ma reageerisin võimaluse korral viivitamata selle summutamiseks. Olukorda, kus Euroopa Ülemkogu või mis tahes muu institutsioon saaks Euroopa Parlamendi presidendilt hääletamisõigust ära võtta, ei saa mitte kunagi tekkida. See ei puuduta mind isiklikult, vaid on seotud parlamendi presidendi staatusega. Ma protesteeriksin jõuliselt iga sellele vihjava ettepaneku vastu, ja parlament on üksmeelselt samal seisukohal.
<P>
(Aplaus)
<SPEAKER ID="009" NAME="Hannes Swoboda" AFFILIATION="PSE">
(DE) Härra president, ma tahtsin üksnes oma fraktsiooni nimel öelda, et me toetame täielikult teie seisukohta. Ütlematagi on selge, et igal rahva valitud parlamendiliikmel, kaasa arvatud presidendil, on täielik hääletamisõigus. Me nõustume sellega täielikult.
<SPEAKER ID="010" NAME="President">
Suurepärane! Ma olen äärmiselt tänulik, et meil on ka selles küsimuses täielik üksmeel.
