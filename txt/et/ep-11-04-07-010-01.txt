<CHAPTER ID="010-01">
1. Ai WeiWei juhtum Hiinas
<SPEAKER ID="343" NAME="Juhataja">
Järgmine päevakorrapunkt on arutelu kuue resolutsiooni ettepaneku üle, mis käsitlevad Ai WeiWei juhtumit Hiinas.
<SPEAKER ID="344" NAME="Guy Verhofstadt">
autor. - Austatud juhataja! Täna on esimene kord, kui osalen neljapäeva pärastlõunasel arutelul, mistõttu arvan, et on mõned õppetunnid, mis saan siit esimeeste konverentsile kaasa võtta, et istungit atraktiivsemas muuta.
<P>
Mul on hea meel, et see punkt on päevakorda võetud, sest Ai Weiwei juhtum on üsna keeruline, sest viimase teabe kohaselt ei ole Hiina ametivõimudel kindlasti kavatsust teda vabastada. Parim, mis me teha saame, on kiita heaks kiireloomuline resolutsioon, milles oleme kõikide fraktsioonidega kokku leppinud, et saaksime suurendada survet Hiina ametivõimudele.
<P>
Pean ütlema, et mul on oma kahtlused selles, et suudame resolutsiooniga muuta midagi Hiina Kommunistliku Partei ja Hiina ametivõimude suhtumises. See, mida me tegelikult hiinlastega inimõiguste valdkonnas teeme, on mäng. Räägime inimõigustest - nad ütlevad, et avavad dialoogi ja me arvame, et asjad on muutunud. Mitte midagi ei muutu. See on reaalsus. Meil on Nobeli preemia laureaat, kes ei saanud osaleda koosolekul Oslos. Nüüd on meil härra Ai Weiwei, kes on tuntud kunstnik ja oli üks viimaseid dissidente, kellel oli võimalus midagi öelda.
<P>
Ainuke asi, mida oskame öelda, on kirjas kiireloomulises resolutsioonis, milles mõistame toimuva hukka. Igal juhul lootsin, et saaksin küsida, miks peaksime jätkuvalt osalema foorumites, mida Hiina Kommunistlik Partei koos meie erakondadega korraldab. Mõistan hukka selle, et teistelt fraktsioonidelt ei tulnud piisavalt toetust, et küsimuses kokkuleppele jõuda. Oleksime vähemalt võinud kokku leppida põhimõttes mitte jätkuvalt osaleda foorumites Hiina Kommunistliku Parteiga, kui härra Weiweid ja teisi dissidente ei vabastata. Vähemalt sel põhjusel lootsin kõikide fraktsioonide toetusele siin - koos veel ühe muudatusettepanekuga, mille esitasid rohelised, ehkki parim osa sellest kõrvaldati. Jah, see on tõsi, nad esitasid fantastilise muudatusettepaneku ja seejärel kõrvaldasid parima osa! Hea küll, see polnud nende süü, vaid nähtavasti teiste süü!
<P>
(Istungi juhataja katkestas sõnavõtu)
<P>
Mul läheb võib-olla minut rohkem kui tavaliselt, aga tundub, et härra Ai Weiwei jaoks läheb kümme aastat kauem. Kui räägime kellegi poolt, kes võib aastaid vangistuses olla, ei ole üks minut kauem liiga palju, austatud juhataja!
<SPEAKER ID="345" NAME="Bernd Posselt" AFFILIATION="PPE">
(DE) Austatud juhataja! Ma ei tea, kui sageli Guy Verhofstadt siin kohal on. Tahtsin temalt küsida, et ehk peaks ta sagedamini siin käima, sest siis ta näeks, et siinsed istungid on alati väga atraktiivsed. Kahjuks on nii, et on mõned inimesed, kes kohal ei käi, aga seda saab muuta. Istungid on äärmiselt atraktiivsed.
<SPEAKER ID="346" NAME="Rui Tavares" LANGUAGE="PT">
Austatud juhataja, head kolleegid! Mäletan elavalt esimest korda, mil nägin Hiina kunstnik Ai Weiwei tööd. Tol ajal, umbes 2000. aastal, olin kunstiajaloo lektor Lissabonis ja seal, nüüdisaegsete kunstnike antoloogias, oli tema tohutu suur kroonlühter, toasuurune, kummuli ja katkine. See oli kunagi väga ilus ja mõnevõrra liigutav ja kurb. See pilt peegeldab pisut ka pilti Hiinast: suuteline näitama end luksusliku, rikka, arenenu ning suutelisena end maailmale esitlema, nagu olümpiamängude avatseremoonial. See on uhke Hiina, ent siiski on selle sees midagi tõsiselt katki. See midagi on Hiina rahva enda tahe, sõnavabadus ja vaim.
<P>
Täna oleme kokku saanud, et arutada kunstnik Ai Weiwei juhtumit, ning oleme palunud Hiina ametivõimudel ta vabastada, lubada tal rääkida oma juristi ja naisega ning esitada süüdistusi, kui on selliseid, mis vastavad tõele, ja mitte kohapeal fabritseeritud süüdistusi. Eelkõige oleme kogunenud siia ütlemaks, et selle kunstniku loovuse vaim, kujutlusvõime ja huumor elavad kindlasti palju kauem kui tema vangistajate oma.
<SPEAKER ID="347" NAME="Charles Tannock">
autor. - Austatud juhataja! Taas kord arutleme Hiina ja selle valitsuse eriarvamuste sallimatuse teemal. Nagu teame oma eelmise kuu arutelust kommunistliku režiimi vandalismi kohta vanas Kashgari linnas, üritab Hiina jõuliselt alla suruda kultuurilist väljendust, mis ei vasta sellele, mida tema kommunistlikud juhid sobilikuks peavad.
<P>
Ai Weiwei on Hiina suursuguse ja igipõlise kunstitraditsiooni pärija. Samuti on ta kasutanud oma kunstiannet teadlikkuse suurendamiseks Hiina sünge inimõiguste olukorra ja poliitilise vabadusnappuse kohta. On selge, et Hiinas puudub ka sõnavabadus. Kuidas muidu saab režiim seletada härra Ai arreteerimist majanduslike kuritegude ja selle eest, et ta ei suutnud täita nõuetekohaseid väljasõidumenetlusi Taiwani reisimiseks. See on lihtsalt suitsukate. Tegelikult selgitati tõelist põhjust hiljem riikliku ajalehe Global Times kurjakuulutavas juhtkirjas, milles öeldi, et härra Ai saab oma vastupanu eest karistada.
<P>
Jälestame Hiina valitsust selle silmapaistva kunstniku häbiväärse kohtlemise pärast. Meie siin täiskogul nõuame tema viivitamatut vabastamist ning väljendame taas kord kahetsust selle üle, et Hiina võtab kasutusele nii äärmuslikud abinõud nende vastu, kes julgevad võtta sõna oma põhiliste inimõiguste eest.
<SPEAKER ID="348" NAME="Cristian Dan Preda">
autor. - (RO) Austatud juhataja! Üle aasta tagasi rääkisime siin istungisaalis sellest, et Liu Xiaobo mõistetakse vangi. Siin me nüüd oleme, arutamas teist "Harta 2008” allkirjastajat, kelle Hiina ametivõimud kinni pidasid.
<P>
Nagu on juba öeldud, Ai Weiwei ei ole üksnes väga kuulus kunstnik, vaid ka üks suurimaid kommunistliku režiimi kritiseerijaid. Ta arreteeriti pühapäeval ja väljavaated tema vabastamiseks puuduvad. Tõepoolest, lisaks sellele nägime täna, et Hiina ametivõimud väitsid, et tema arreteerimine oli majanduslik, mitte poliitiline küsimus, mis on jultunult häbitu vale.
<P>
Nagu teatakse, ei lastud Ai Weiweil osaleda Nobeli preemia jagamise tseremoonial. Tema arreteerimine on osa laiemast inimõiguste aktivistide piiramise trendist. Oleme lisanud oma resolutsiooni nimekirja inimestest, keda minu arvates Catherine Ashton peab igal võimalusel mainima. Usun, et peame oma dialoogi inimõiguste kohta üldisemalt ümber hindama.
<SPEAKER ID="349" NAME="Heidi Hautala">
autor. - Austatud juhataja! Ei ole kokkusattumus, et üha rõhuvamad meetmed Hiina ajakirjanike, dissidentide, inimõiguste aktivistide ja juristide vastu toimuvad pärast Põhja-Aafrika revolutsioone või nende toimumise keerises. Hiljuti keelati Hiina Internetis sõna "jasmiin” kasutamine.
<P>
Tänane uudis, nagu Cristian Dan Preda rõhutas, on väga märkimisväärne, sest nüüd näeme, kuidas diktaatorid üksteist jäljendavad ja andmeid vahetavad. Näeme, et meetodeid, mida Venemaa kasutas Hodorkovski ja Lebedevi vastu, on Venezuela ja Kasahstan kasutanud ärimeeste vastu, kes tulevad liiga lähedale poliitilisele mõjule, kes tahavad luua opositsiooniparteisid: neid kõiki karistatakse majanduskriisi tõttu. Majanduskuritegude karistamine on nimetus, mis antakse poliitilisele repressioonile. Peame oleme teadlikud, et seda ei ole enne Hiinat juhtunud: see on pöördepunkt, mis ei tõota head.
<P>
On oluline, et Euroopa Parlamendi liikmed tõstataksid tagakiusatud aktivistide nimed, kui nad reisivad Hiina ja kohtuvad oma Hiina kolleegidega, ning et nad nõuaksid vangla külastust. Teame, et paljud tagakiusatutest kannatavad kohutava piinamise käes Hiina vanglates, mida mõnikord nimetame mustadeks türmideks, mis on täielikult tuvastamata kohad.
<P>
See on meeldetuletus kõikidele Euroopa Parlamendi delegatsioonidele, et kõigil neil on õigus ja kohustus täita oma inimõigustega seotud ülesannet, kui nad külastavad eri riike. Nõuame Ai Weiwei viivitamatut vabastamist!
<SPEAKER ID="350" NAME="Ana Gomes">
autor. - (PT) Ai Weiwei kadumist tuleb mõista üha meeleheitlikuma poliitilise repressiooni kontekstis, mida juhivad Hiina ametivõimud. Kõik see toimub nende hirmu tõttu, et araabia maailma revolutsiooniline vaim nakatab Hiina ühiskonda. EL saab siiski midagi muuta. Hiina ametivõimude inimõiguste rikkumised peavad olema poliitilises dialoogis Hiinaga pidevaks teemaks ja see dialoog tuleks läbi mõelda, et tagada konkreetseid tulemusi, eriti nende kohtumääruste läbivaatamine, mis hoiavad inimõiguste aktiviste vangistuses.
<P>
Läbirääkimistel uue raamlepingu üle ei saa kõrvale jätta inimõiguste teemat, allutades kõik ärihuvidele. Pidades silmas oma majandushuvisid, on ELil endal kohustus toetada selliseid aktiviste nagu Ai Weiwei, Liu Xiaobo ja Hu Jun, kes on võidelnud vapralt kiire poliitilise reformi eest Hiinas, rõhumise vastu ning inimõiguste ja põhivabaduste eest. Hiinal on ÜRO Julgeolekunõukogu alalise liikmena erilised kohustused inimõigustega, mis on sätestatud ÜRO hartas, ning ta peab nende eest vastutama mitte ainult oma kodanike, vaid ka ülejäänud maailma ees.
<SPEAKER ID="351" NAME="Sari Essayah">
fraktsiooni PPE nimel. - (FI) Austatud juhataja! Mul on väga hea meel, et meil Euroopa Parlamendis õnnestus nii kiiresti lisada aktuaalne inimõiguste rikkumine kiireloomuliste petitsioonide nimekirja.
<P>
Nagu me teame, ei ole Ai Weiwei juhtum tegelikult ainuke ränk inimõiguste rikkumine, milles Hiina Kommunistlik Partei pidevalt süüdi on, aga nagu Heidi Hautala on siin juba varem maininud, on demokraatlik liikumine Hiinas saanud uue tõuke ülestõusudest Põhja-Aafrikas.
<P>
Viimase paari nädala jooksul on ametnikud tõhustanud järelevalvet valitsuse kriitikute ja paljude dissidentide üle, aktivistid ja inimõiguste juristid on pandud kas koduaresti või võetud politsei järelevalve alla. Nagu Amnesty International ütles, on Ai Weiwei arreteerimine murettekitav sündmuste käik Hiina ametivõimude üha sagenevate vastulöökide tingimustes dissidentide vastu. Majanduslikel huvidel ei tohi nüüd lasta hägustada inimõiguste küsimust ja takistada nõuet veendumusvangide viivitamatuks vabastamiseks.
<SPEAKER ID="352" NAME="Rosario Crocetta">
fraktsiooni S&D nimel. - (IT) Austatud juhataja, head kolleegid! Pekingi õigustus kunstnik Ai Weiwei arreteerimisele majanduskuritegude eest ei ole veenev, veenev ei ole ka vajadus kohelda vaba teisitimõtlevat kunstnikku nii karmilt. See ei ole veenev, sest arreteerimine on üks sadadest oponentide arreteerimistest ja osa süstemaatilisest mis tahes eriarvamuse märkide repressioonist.
<P>
Ajal mil araabia maailmas puhkevad ülestõusud, mõtleme tagasi julma vägivalla piltidele Tiananmeni väljakul noorte hiinlaste vastu, kes täpselt nagu tänapäeva jasmiini revolutsionäärid nõudsid vabadust ja demokraatiat.
<P>
Hiina on avanud ennast Läänele majanduslikus mõttes, seostamata siiski tootmist austusega keskkonna vastu ja tööohutusega ning ta ei ole suuteline võtma omaks demokraatiat ega mitmekesisust mis tahes vormis. See ei ole meie sekkumine Hiina siseküsimustesse, nagu Peking väidab, vaid meeste ja naiste, liikumiste ning fraktsioonide pöördumine, kes kavatsevad ehitada maailma, mis on vaba sallimatusest igal mandril.
<P>
Pekingi valitsus peaks vaatama, mis toimub maailmas, et sellest aru saada, ning kui ta ei muutu, on Hiina muutjateks ajaloolised sündmused ja Hiina kodanikud.
<SPEAKER ID="353" NAME="Kristiina Ojuland">
fraktsiooni ALDE nimel. - Austatud juhataja! Raportid murettekitava inimõiguste olukorra kohta Hiina Rahvavabariigis muutuvad üha sagedasemaks. Parlamendis on meil see küsimus päevakorras peaaegu igal istungil. Nagu tavaliste repressioonitsüklite puhul, on hiljutine haarang kestnud juba tükk aega, mis võib olla märguanne võimuvõitluse kohta uuendajate ja karmi joone järgijate vahel kommunistlikus parteis.
<P>
Hiina valitsus on muutnud keerulisemaks võõrastele veebisaitidele sisenemise, blokeerinud krüpteerimise tarkvara, mida kasutatakse hüppamaks üle sellest, mida kõnekeeles tuntakse suure Hiina tulemüürina, takistanud juurdepääsu rakendusele Googlemail ja intensiivistanud arreteerimisi - teiste hulgas on arreteeritud rahvusvaheliselt tuntud kunstnik ja režiimi kriitik Ai Weiwei. Vaja on võtta otsustavaid meetmeid. Seega kutsun kõrgemat esindajat paruness Ashtonit üles esitama Pekingile surveavaldust. Ai Weiwei tuleb kohe vabastada!
<SPEAKER ID="354" NAME="Eva Lichtenberger">
fraktsiooni Verts/ALE nimel. - (DE) Austatud juhataja! Ai Weiwei oli - ja see on väga kurb tõde - üks viimaseid allesjäänud julgeid Hiina juhtkonna kritiseerijaid. Tema arreteerimine oli lisaks paljude kriitikute arreteerimiste kulminatsioonile kahtlemata ka sõnum kõikidele teistele, et isegi mitte rahvusvaheline tuntus ei taga kaitset Hiina ametivõimude poolse vanglasse saatmise eest või isegi täielikult kadumise eest. Samal ajal eiratakse regulaarselt meie avaldusi inimõiguste dialoogis, mis toimub Euroopa Liidu ja Hiina esindajate vahel kõikidel tasanditel - sõbraliku naeratuse saatel, mida siiski eiratakse ja tähelepanuta jäetakse.
<P>
Meie jaoks tekib küsimus, millist strateegiat saame kasutada, et sellele reageerida. Usun, et peame reageerima oma Hiina delegatsioonis ja tegema Hiinale oma järgmisel külastusel väga selgeks, et tahame külastada ka neid kriitikuid, et tahame neid näha, sest vastasel korral ei ole enam mingit mõtet jätkata oma inimõiguste dialoogi. Me ei soovi rääkida kiviseinaga.
<SPEAKER ID="355" NAME="Paul Murphy">
fraktsiooni GUE/NGL nimel. - Austatud juhataja! Mõistan hukka Ai Weiwei arreteerimise ja nõuan tema viivitamatut vabastamist. Tema kinnipidamine on osa kõige karmimast politseihaarangust Hiinas mitme aastakümne jooksul. Alates 2008. aastast on Hiina sisejulgeolekueelarve hämmastaval kombel sõjalisest eelarvest suuremaks kasvanud. Praegu on see uskumatu 95 miljardit USA dollarit. Sellega makstakse massiivse riikliku rõhumise aparaadi eest, mille hulka kuulub üle 40 000 politseiniku, kelle ainuke tööülesanne on otsida Internetis erimeelsusi.
<P>
Repressiooni tõhustatakse, sest režiim kardab revolutsiooni levimist Lähis-Idast ja Põhja-Aafrikast. Režiimil on põhjust karta. Sealsed revolutsioonid näitavad, et tõusnud töölisklass ja tõusnud vaesed on võimsamad kui isegi kõige julmemad repressiivsed meetodid, kõige repressiivsemad režiimid.
<P>
Vaja on massivõitlust, eriti iseseisvate demokraatlike töölisklassi massiorganisatsioonide loomist. Võitlus diktatuuri vastu Hiinas peab olema seotud võitlusega tõeliste sotsialistlike muutuste eest, mille kohaselt tohutu jõukus ja ressursid Hiinas võetakse demokraatlikku avalikku omandivormi ning majandust planeeritakse demokraatlikult, et tõsta tavainimeste elatustaset.
<SPEAKER ID="356" NAME="Bernd Posselt" AFFILIATION="PPE">
(DE) Austatud juhataja! Kunstnikuna on Ai Weiwei andnud näod Sichuani maavärina lapsohvritele. Tsiviilõiguste aktivistina on ta andnud näo dokumendile "Harta 2008”. Nüüd annab ta näo neile inimestele, kes on kadunud Hiina türmidesse ja vanglatesse - tuhanded neist on anonüümsed. Sada nende seast on meile siin täiskogul teada, peame andma hääle neile inimestele, kes kaitsevad inimõigusi, kuid kes on ajutiselt vaigistatud.
<P>
Seega ütlen üsna selgelt, et loomulikult on need arutelud ja dialoog inimõiguste üle vajalikud. Ma saan aru nendest, kes ütlevad, et neil ei ole soovi rääkida kiviseinaga. Siiski, kui lõpetame selle kiviseinaga rääkimise, saavad diktaatorid selle, mida nad tahtsid.
<P>
Kunagi elas suur uuendaja Zhou Enlai. Zhou Enlai ei olnud mingi demokraat, aga ta oli Hiina patrioot ja avas oma riigi. Praegu vajame demokraatlikku Zhou Enlaid, kes korraldaks oma riigi demokraatliku avamise. Kui riik ei suuda rakendada demokraatlikke reforme, satub see samasugustesse kriisidesse, mille all see kannatas 1930ndatel.
<P>
Hiina huvides on aidata kaasa läbimurdele inimõiguste valdkonnas ja peame seega toetama ka neid algatusi.
<SPEAKER ID="357" NAME="Mitro Repo" AFFILIATION="S&amp;D">
(FI) Austatud juhataja! Kunstnik Ai Weiwei, kes on saavutanud rahvusvahelise tuntuse, on keegi, kes on rikastanud Hiina kultuuri ja kunsti. Selle asemel et teda premeerida ja teda austusega kohelda, on Hiina ta vangi luku taha pannud.
<P>
Inimõigused ei ole üksnes Euroopa idee: need on üldpõhimõtted, mis on inimväärikuse aluseks. Euroopa Liidu välisteenistuse esindajad ja ELi Hiina delegatsioon peavad rõhutama Ai Weiwei juhtumit Hiina ametivõimudele kõrgeimal diplomaatilisel tasandil.
<P>
Inimõiguste dialoogil Hiinaga ei tohi siiski lubada jääda diplomaatiliste kõnede tasandile. Arvestades korduvaid inimõiguste rikkumisi ja inimõigustega seotud olukorda, mis ebaõnnestus, peab Euroopa Liit tegema oma järeldused ja oma suhted Hiinaga uuesti läbi vaatama. Inimõiguste dialoog ei saa tähendada lihtsalt tühje sõnu: tuleb astuda positiivseid samme ning tuleb võtta järelmeetmeid ja pidada kahepoolset arutelu.
<P>
Pealegi, kultuur ja kunst on ressursid, mis rikastavad ühiskonda ja viivad seda edasi nii siin, Läänes, kui ka Idas, Lõunas ja Põhjas.
<SPEAKER ID="358" NAME="Seán Kelly" AFFILIATION="PPE">
Austatud juhataja! Hiina on mõistatus. Ühest küljest on see muutunud nüüdisaegsemaks ja võtnud kasutusele palju Lääne tavasid, nagu nägime olümpiamängudel, kus mul oli privileeg kohal viibida, ning tõepoolest, see oli suur õnnestumine. Olles aga muutunud mõnes valdkonnas läänelikuks, on see arhailine teistes valdkondades, eriti põhiõiguste ja just sõnavabaduse mõttes. Ai Weiwei juhtum on ideaalne näide. Tegemist on kuulsa kunstnikuga, kes ilma selge põhjuseta 3. aprillil arreteeriti. Sellest ajast alates ei ole keegi temast eriti midagi kuulnud ning see on loomulikult täielikult vastuvõetamatu. Nõuame täna siin tema naasmist oma naise, sõprade ja abiliste juurde. Sest üks on kindel - ja hiinlased peaksid sellega arvestama -, Ai Weiweid mäletatakse ja ta on kuulus kaua pärast seda, kui tema arreteerimise eest vastutavad isikud unustatakse.
<SPEAKER ID="359" NAME="Peter Jahr" AFFILIATION="PPE">
(DE) Austatud juhataja! Arvan, et see, mida hiinlased praegu teevad, on tahtlik poliitiline provokatsioon või teiste sõnadega poliitiline katse. See on ette nähtud selleks, et panna proovile demokraatlike riikide tugevust, otsusekindlust ja usaldusväärsust. See on rünnak inimõiguste vastu. On õige, et peab olema dialoog, aga just sel põhjusel peame Hiina Rahvavabariigile selgeks tegema, et edasine majanduslik koostöö peab toimuma koos riigi edasise demokratiseerimisega. Seega nõuame Ai Weiwei vabastamist.
<P>
Muide, kui diktaatorid tahavad vältida seda, et neid süüdistatakse poliitilistes kohtumenetlustes, võtavad nad alati kasutusele maksudest kõrvalehoidmise või majanduskuritegude kaardi. Nii oli see endise SDV, nii on see Venemaa ja kahjuks nii on see ka Hiina Rahvavabariigi puhul. Sel põhjusel olen rõhutatult selle raporti poolt.
<SPEAKER ID="360" NAME="Gesine Meissner" AFFILIATION="ALDE">
- (DE) Austatud juhataja! Tahaksin esmalt nõustuda Guy Verhofstadtiga. On tõepoolest häbiväärne, et need arutelud inimõiguste üle, mis on tegelikult väga olulised meile eurooplastele, kes usuvad väärtustesse, toimuvad alati neljapäeva pärastlõunati, kui enamik inimesi on juba lahkunud. Tahaksin, et see veel kord protokolli kantakse. See on midagi, mida peame muutma.
<P>
Hetkel aga räägime Hiinast ja sel puhul oleme enam-vähem jõuetud, nagu on juba öeldud. Eva Lichtenberger rääkis kiviseinast. Bernd Posselt, ma ei usu muide, et on tõepoolest Hiina huvides, nagu te ütlesite, aidata kaasa läbimurdele inimõiguste valdkonnas. See ei ole ilmselt Hiina valitsuse huvides, kuigi see on kahtlemata Hiina rahva huvides.
<P>
Räägime paljudest inimestest: Ai Weiweid ja Liu Xiaobod on juba mainitud. Oleme varem sageli arutanud, kuidas saaksime saavutada läbimurret inimõiguste valdkonnas. Küsimus ei ole üksnes selles, et anname paruness Ashtonile juhiseid, kuidas igal võimalusel kõneleda inimõiguste rikkumiste vastu Hiinas. Kõik meie välisministrid ja esindajad peavad seda tegema ja me peame kokku hoidma. Arvan, et see on ainus viis, kuidas saame Hiinat natukenegi mõjutada. Vastasel juhul paneb Hiina meid tugeva majandusliku jõuna üksteise vastu mängima ja me ei saavuta mitte midagi. See oleks väga halb, seda just asjaga seotud inimeste jaoks.
<SPEAKER ID="361" NAME="Maroš Šefčovič">
komisjoni asepresident. - Austatud juhataja! Silmapaistva Hiina kunstniku Ai Weiwei kinnipidamine Pekingi lennujaamas 3. aprillil, kui ta üritas reisida Hong Kongi, on õigustatult põhjustanud rahvusvahelist muret. Euroopa Liidu Hiina delegatsioon ja avalik deklaratsioon mõistsid viivitamatult hukka omavoliliste kinnipidamiste sageneva kasutamise inimõiguste kaitsjate, juristide ja aktivistide vastu Hiinas ning rõhutasid ELi muret Ai Weiwei pärast.
<P>
Hetkel ei ole meil teavet Ai Weiwei asukoha kohta ning tahan täna rõhutada, et ELi seisukoht omavolilise kinnipidamise ja kadumise kohta on, et tegemist on ränga inimõiguste rikkumisega ja see on vastuvõetamatu kõigis olukordades. Nõuame Ai Weiwei viivitamatut vabastamist!
<P>
Lisaks sellele, nagu täiskogu ees olevast resolutsioonist selgub, on Ai Weiwei kinnipidamine ainult üks paljudest hiljutistest omavolilise kinnipidamise ja kadumise juhtudest Hiinas. Politseiametnikud arreteerisid alates veebruarist väidetavalt mitu silmapaistvat Hiina juristi, kes sageli töötavad kaitsealuste heaks inimõiguste juhtumite korral, ja neid ei ole sellest ajast saadik nähtud.
<P>
Muret nende kohtlemise pärast suurendab veelgi jurist Gao Zhishengi jätkuv kadumine, kes on nüüd olnud kadunud üle kahe aasta, kui välja arvata hetkeline taasilmumine 2010. aasta aprillis. Kõrge esindaja muretseb raportite pärast, mille aluseks on intervjuud Gao Zhishengiga 2010. aasta aprillis, et tema esialgsel kadumise perioodil hoiti teda isolatsioonis mitmesugustes ebaseaduslikes kinnipidamiskohtades ja teda koheldi sobimatult.
<P>
Lisaks sellele on raporteid selle kohta, et viimastel nädalatel on kas esitatud süüdistusi märkimisväärsele arvule blogijatele ja poliitilistele aktivistidele kriminaalkuritegude eest, nagu riigivõimu kukutamine, või nad on ilma süüdistuseta kinni peetud.
<P>
Võin siin täiskogule kinnitada, et asepresident / kõrge esindaja Catherine Ashton jälgib arengut väga tähelepanelikult ning tõstatab need küsimused Hiina ametivõimudega esimesel võimalusel ning ka EL annab Hiina ametivõimudele teada oma murest inimõiguste dialoogi järgmises voorus ELi ja Hiina vahel, milleks oleme pakkunud välja paar kuupäeva mais. Lubage mul toetada Gesine Meissneri avaldust, et tegelikult vajame ühte häält, ühtset sõnumit, mis ei tule ainult ELi institutsioonidest, vaid kõikidest ELi liikmesriikidest!
<SPEAKER ID="362" NAME="Juhataja">
Arutelu on lõppenud.
<P>
Hääletus toimub mõne aja pärast.
