<CHAPTER ID="002">
Presidentuuri avaldused
<SPEAKER ID="006" NAME="Juhataja">
Kõigepealt sooviksin teid mõnest asjast teavitada. Esiteks tähistatakse täna Euroopa Liidus kuuendat korda rahvusvahelist homofoobiavastast päeva. Täpselt 20 aastat tagasi kõrvaldas Maailma Terviseorganisatsioon homoseksuaalsuse rahvusvahelisest haiguste klassifikaatorist. Euroopa Liit võitleb diskrimineerimise vastu kõigis valdkondades, muu hulgas ka homofoobia vastu. Kohustus kaitsta diskrimineeritavaid on sätestatud meie kõige olulisemates õigusaktides - asutamislepingus ja põhiõiguste hartas, millele on asutamislepingus osutatud.
<P>
Teiseks tähistasime sel kuul Schumani deklaratsiooni 60. aastapäeva ning 8.-9. mail toimusid Brüsselis ja Strasbourgis Euroopa Parlamendi avatud uste päevad. Külastajatel oli võimalus lähedalt näha, kuidas Euroopa Parlament toimib, ja saada teavet meie igapäevatöö kohta. Hooned olid avatud kõigile kodanikele. Brüsselis ja Strasbourgis külastas Euroopa Parlamenti ühtekokku enam kui 33 000 Euroopa Liidu kodanikku. Samuti kohtusid siin istungisaalis 800 noort inimest kõigist Euroopa Liidu riikidest. Minuga koos viibis sel kohtumisel 11 Euroopa Parlamendi liiget. Me rääkisime noortega, istusime koos ja arutasime Euroopa Liiduga seotud teemadel.
<P>
Kolmandaks oli mul möödunud nädala teisipäeval, 11. mail suur au anda Aachenis üle Karl Suure noorteauhind. Esimese koha võitis Saksamaa projekt "Rong Euroopale”. Teisele kohale tuli Iirimaa ja kolmandale Bulgaaria projekt. Võistluses osalesid kõikidest Euroopa Liidu riikidest pärit noored. Saksamaa projekt koondas 21 Euroopa riigi esindajaid ja 24 kutsekooli tegid koostööd rongi projekteerimiseks ja ehitamiseks. Karl Suure põhiauhind anti üle 13. mail, kaks päeva pärast noorteauhinda, samuti Aachenis ja selle sai Poola peaminister Donald Tusk.
<P>
Neljandaks võtsin möödunud nädalal osa Euroopa Liidu parlamentide esimeeste konverentsist Stockholmis. Esindatud olid kõigi 40 riigi parlamendi esimehed. Rääkisime tulevasest koostööst ja samuti eelseisvast Belgia eesistumisest. Konverentsi korraldasid meie kolleegid nii Rootsi parlamendist kui ka Hispaania, Euroopa Liidu praeguse eesistujariigi parlamendist. Kavatseme muu hulgas pidada korrapäraselt parlamendikomisjonide kohtumisi ja samuti Euroopa riikide parlamentide ühiseid istungeid.
<P>
Tahan edasi öelda oma parimad soovid ja õnnitlused, sest kahel Euroopa Liidu liikmesriigil - Ühendkuningriigil ja Ungaril - on uus valitsus. Soovin neile stabiilsust. Euroopa Liidul on stabiilseid valitsusi väga vaja. Neid on vaja muu hulgas selleks, et otsuseid saaks kiiresti vastu võtta. Me esindame Euroopa Liidu ühendusemeetodit, kuid koostöö valitsustega on meile väga oluline selleks, et Euroopa Liidu meetmed oleksid tõhusad ja Euroopa Liit ise toimiks tõhusalt oma kodanike heaks.
