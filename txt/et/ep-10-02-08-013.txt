<CHAPTER ID="013">
Üheminutilised sõnavõtud poliitiliselt olulistel teemadel
<SPEAKER ID="036" NAME="resident">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="037" NAME="Elena Oana Antonescu" AFFILIATION="PPE">
(RO) Rumeenia valitsus vaatab läbi võimalust lisada kiirtoidumaks, lootuses, et see vähendaks järjepidevalt kodanike, eriti laste ja noorte, arvu, kes otsustavad seda liiki toidu kasuks, millel on inimorganismile keskpikas ja pikas perspektiivis äärmiselt kahjulik mõju.
<P>
Kriisi ajal võivad maksud näida viimistletud lahendusena, ent kui taoline meede korralikult rakendatakse, võib selle mõju ulatuda maksuasjadest kaugemale haridusse. See võimaldab üha suuremal arvul inimestel selgeks saada, et tervise eest hoolitsemine algab toidusedelist. Antud maksudest tekkivad vahendid tuleks eraldada ainuüksi kavadele, mille eesmärk on üldsuse teavitamine koostisainetest ja ainetest, mis neile kahjulikud võivad olla.
<P>
Rasvumisest põhjustatud haigused kalduvad seadma liikmesriikide tervishoiusüsteemidele üha kasvavat koormat ning rasvumise ja kiirtoidu side on hästi dokumenteeritud. Tervisliku toitumise propageerimine peaks saama viivitamata Euroopa Liidu peamiseks poliitikaks. Euroopa kava, kus kasutatakse mitme liikmesriigi väljatöötatud algatusi, oleks tervitatav ja äärmiselt kasulik. See aitaks muuta põhitoidusedeli Euroopa Liidus tervislikumaks.
<SPEAKER ID="038" NAME="Jarosław Kalinowski" AFFILIATION="PPE">
(PL) Austatud president! Sooviksin rääkida toorainete varu kindlusest, mida Euroopa Liidu põllumajandusettevõtjad ja ettevõtjad tootmiseks vajavad ja mida vajavad ka loomatoitude ja toidu tootjad. Üheks Euroopa tarneahela peamistest probleemidest ja ohtudest on väljakujunenud, vastuvõetavate, väga madala esinemissagedusega geneetiliselt muundatud organismide sortide puudumine, mida pole veel Euroopa Liidus heaks kiidetud. Uusimate uuringute andmetel viljeletakse maailmas 2015. aastaks ligikaudu 120 uut geneetiliselt muundatud organismide liiki. Lahenduse puudumine viib loomatoitude ja toidu hindade tõusule ja võib selle tulemusena viia paljude Euroopa põllumajandusettevõtjate kõrvalejäämiseni turult. Värskeimaks näiteks on olukord eelmise aasta juulis, kui sojavarudest leiti jälgedena geneetiliselt muundatud sorte. Sellel oli märkimisväärne mõju tervele toidu- ja loomatoiduahelale, kuna Euroopa ei suuda sisetootmisega oma vajadusi rahuldada ning on sunnitud iga aasta importima 14 miljonit tonni sojaube.
<SPEAKER ID="039" NAME="Ádám Kósa" AFFILIATION="PPE">
(HU) Sooviksin paluda presidendil või parlamendi presidentuuril Euroopa Komisjonile edasi anda, et oma töö käigus esitasin kirjalikult kuuekuulise perioodi jooksul kaks päringut. Esimesel juhul sain vastuse tõsise viibimise järel ja oma teisele, 30. novembril esitatud päringule pole ma ikka veel vastust saanud. Minu arvates on oluline, et ELi institutsioonide vahel oleks piisav side ja dialoog. Palun andke see edasi tagamaks, et mu tööd ei takistataks ning et saaksin soovitud vastused.
<SPEAKER ID="040" NAME="Csaba Sándor Tabajdi" AFFILIATION="S&amp;D">
(HU) Austatud president! Volinik, on väga hea, et Euroopa Liidul on nii-öelda nägu välisminister Cathy Ashtoni isikus. Oma kuulamise ajal ütles ta ühe lause Hiina kohta, mille üleilmset olulisust me siin rõhutada ei tarvitse. Hämmastav on, et mitte ükski Hiina kohta küsimuste esitamise õigusega parlamendiliige ei võtnud sõna, ehkki EL oli hiljuti saanud kõrvakiilu Kopenhaageni kliimatippkohtumisel, kus Hiina ja USA meie selja taga kokku leppisid. Võrdselt hämmastav on, et Euroopa Ülemkogu ei ole kunagi oma olemasolu jooksul ELi ja Hiina suhet arutanud. Seetõttu palun presidendil kutsuda Euroopa Ülemkogu üles lülitama tegevuskavva ELi ja Hiina strateegiline suhe, samas kui tulevikus peaks parlament antud küsimusega tegelema, nagu oleks Hiina olulisusele kohane.
<SPEAKER ID="041" NAME="George Sabin Cutaş" AFFILIATION="S&amp;D">
(RO) Euroopa Komisjoni esiprioriteediks peab olema liikmesriikide majanduslike erinevuste vähendamine tiheda koostöö rajamise kaudu maksu- ja rahanduspoliitilisel tasandil.
<P>
Antud koostöövalmidus on olnud ilmne kohe majanduskriisi algusest peale ning on absoluutselt vajalik, et see jätkuks. Samas kui asi on seotud koordineerimisega maksude tasandil, tuleb võtta arvesse asjaolu, et Euroopa Liitu kuuluvad riigid, mille majandused on erisuguse struktuuriga. Tegelikult on teatavate liikmesriikide majandustele iseloomulikud suuremad tsüklilised liikumised, kuna nõuavad kõrgel tasandil riiklikke investeeringuid ja nende kasvupotentsiaal ületab ELi väljakujunenud majanduste oma.
<P>
Stabiilsuse ja kasvu pakt ning praegune euroalaga liitumise kord peaksid seetõttu sisaldama paindlikkusepunkte, mis lubaksid analüüsida riiklikke kulutusi terve majandustsükli jooksul, nii et liikmesriigid saaksid investeerida, kui see vajalikuks muutub. See võiks tagada, et iga liikmesriik areneks oma majanduse faasile vastavalt.
<SPEAKER ID="042" NAME="Anni Podimata" AFFILIATION="S&amp;D">
(EL) Austatud president! Oleme viimastel päevadel olnud pretsedenditu ja koordineeritud rünnaku tunnistajaks euroala liikmesriikide majandusele, kusjuures riigi võlakirjade puhul on teatud riikides, nagu Kreeka, Portugal ja Hispaania, levik olnud pretsedenditu.
<P>
Selge on, et antud riike kasutatakse hoobi andmiseks üleüldiselt euroala ühtekuuluvusele ja konkreetselt eurole. Samad mehhanismid, mis tekitasid üleilmse krediidikriisi, spekuleerivad nüüd häbematult suurimate finantsprobleemidega silmitsi olevate riikide arvel.
<P>
Seetõttu ei saagi Euroopa jaoks olla tegemist pelgalt puudujäägiga võitlemiseks rakendatavate meetmete hindamise küsimusega. Tegelik küsimus peab olema: kas kavatseme Euroopa tasandil kasutusele võtta solidaarsusmeetmeid euroala ja euro kaitsmisega ja kas me otsustame lõpuks kasutusele võtta poliitikad, mis teenivad majanduslikku, mitte pelgalt rahalist ühtekuuluvust?
<SPEAKER ID="043" NAME="Carl Haglund" AFFILIATION="ALDE">
(SV) Austatud president! Selle aasta algusest seab ELi väävlidirektiiv sadamates peatuvatel ja siseveeteedel liikuvatel alustel kütuse väävlisisalduse piiriks 0,1%. Keskkonnakaitse seisukohast on tegemist hea asjaga. Oluline on, et eriti ka laevandus keskkonnasõbralikumaks muutuks.
<P>
Hetkel kasutab enamik mereliikluses reisijateveoaluseid ja prahilaevu rasket kütteõli. Läänemerel oleme kasutanud seda, mida tuntakse madala väävlisisaldusega raske kütteõlina, kus väävlisisaldus on 0,5%, juba aastaid keskkonnakaitse eesmärgil. Merel ei loeta madalat väävlisisaldust keskkonda ohustavaks probleemiks, sest põhieesmärk on olnud linnasaaste vähendamine. Seetõttu on see jooneks, mida minu arvates EL antud küsimuses ajama peaks - nimelt soodustama madala väävlisisaldusega raske kütteõli kasutamist.
<P>
Meie ees seisev väljakutse on, et IMO MARPOLi konventsioon soovitab Läänemerel kõikidele alustele piiriks 0,1%, mis jõustuks 2015. aastast - see on midagi, millel oleks Läänemere jaoks laastavad tagajärjed. Seetõttu sooviksin meenutada seda parlamendiliikmetele ning ergutada inimesi mitte ...
<P>
(Juhataja katkestas sõnavõtja)
<SPEAKER ID="044" NAME="Chris Davies" AFFILIATION="ALDE">
Austatud president! Mõnikord teevad kolleegid siin parlamendis elu oma sõprade jaoks väga raskeks. Juhatus on soovitanud kulutusi, et võtta parlamenti ja fraktsioonidesse tööle veel 150 inimest, et tulla Lissaboni lepingu nõudmistega toime. See on tohutu kulutuste kasv ajal, kui nii paljud meie kodanikest seisavad silmitsi avalike teenuste kärbete ja maksutõusudega.
<P>
Olen tegelenud kaasotsustamisõiguseaktidega üle 10 aasta. Minu arvates pole meil nii palju personali tarvis. Ma arvan, et saame paigutada personali ümber ja kasutada inimesi tõhusamalt eelarvet suurendamata.
<P>
Kõik meist, kes juhivad mõnd volikogu - või tõepoolest valitsustki -, teavad, et mõnikord ei saa me üle jõu elada. Meil ei tuleks teha asju, mille eest me aru anda ei saa. Proovikiviks peaks olema alati: kas suudame avalikul koosolekul püsti tõusta ja selgitada, mida oma kodanikele teeme? Minu arvates antud juhul me ei saaks.
<SPEAKER ID="045" NAME="Marek Józef Gróbarczyk" AFFILIATION="ECR">
(PL) Austatud president! Euroopa Liidu energiajulgeoleku aluseks on gaasivarustuse mitmekesistamine. Enese sõltuvusse seadmine varustamisest ühest suunast häirib pikas perspektiivis tasakaalu mitte ainult energiajulgeoleku osas, vaid ka majandusteaduse seisukohast. Keegi ei mõista Euroopas seda enam kui endised kommunistlikud riigid, mis on ikka veel Venemaa mõju, tohutu mõju all. Põhja gaasimagistraal paneb mitmekesistamise võimaluse kinni ning piirab võimalust arendada Läänemere sadamaid ja eriti Euroopat gaasiga varustava uut mitmekesistatud allikat, Świnoujście gaasiterminali. Lisaks on gaasimagistraali ehituse ebasoodsal mõjul ökoloogiline tahk. Läinud aasta raport näitab üheselt, et Põhja gaasimagistraalil on negatiivne mõju. Kutsun komisjoni üles antud asja uuesti uurima.
<SPEAKER ID="046" NAME="Malika Benarab-Attou" AFFILIATION="Verts/ALE">
(FR) Austatud president! Tahaksin teada, mis meetmeid Euroopa Liit kasutusele võtab tagamaks, et kõik liikmesriigid austaksid varjupaigaõigust ja Vahemere lõunarannikult saabuvate inimeste inimõigusi.
<P>
Paljud neist saabuvad nigelate alustega ning sadu tuhandeid aafriklasi upub kellegi protestimata. Kas nõukogu ja komisjon on tegelikult tundlikud antud küsimuste suhtes, mis kuuluvad nii inimõiguste kui ka humanitaarabi rubriikide alla?
<P>
Miguel Angel Moratinose avaldused julgeolekulähenemise tugevdamise ja Frontexile eraldatud täiendavate ressursside kohta, mille üle hiljuti nõukogus otsustati, selles suhtes mulle kindlust ei anna.
<P>
Kallid kolleegid! Meie asi on tegutseda ja teha meie teod väärtustele vastavaks. See on pakiline, sest elud on ohus.
<SPEAKER ID="047" NAME="Bairbre de Brún" AFFILIATION="GUE/NGL">
(GA) Austatud president! Paaril viimasel nädalal on Põhja-Iirimaa rahuprotsessi värskeima faasi raames käinud läbirääkimised. Antud kõnelustes osalesid erakonnad ning Suurbritannia ja Iirimaa valitsused. Nad olid kohal konkreetselt selleks, et tagada politseitöö volituste üleminek Westminsteri parlamendilt Londonis assambleele Belfastis. Samuti arutasid nad muid tähtsamaid küsimusi.
<P>
Olen rõõmus, et nimetatud kõnelused on lõpuks lõppenud poolte sõlmitud kokkuleppega, ning olen kindel, et edasiminekut tervitab ka Euroopa Parlament. Loodan, et saame nüüd tegelda teiste kohustustega, mis on seni lahendamata või täitmata. See viib meid lähemale stabiilsetele poliitilistele institutsioonidel, mis tegutsevad võrdsuse, pädevuse jagunemise ja vastastikuse austuse alusel.
<SPEAKER ID="048" NAME="Paul Nuttall" AFFILIATION="EFD">
Austatud president! Taotlesin üheminutilist sõnavõttu tõstmaks esile kohutavat mõju, mida prügitünnide kahe nädala tagant toimuv kogumine avaldab kogukondadele minu valimisringkonnas Loode-Inglismaal.
<P>
Võtke näiteks mu kodulinn Bootle, kus paljud pered elavad eesaedadeta ja piiratud majataguse ruumiga ridamajades. On pöörane, et neid sunnitakse iga kahe nädala tagant jäätmeid välja panema.
<P>
See on põhjustanud loomulikult prügikuhjade tekkimist, sest hoiustamiseks ruumi ei ole. Kui meil on palav suvi, võite olla kindlad, et see viib kahjurite arvu kasvuni, mis omakorda kujutab ohtu rahvatervisele.
<P>
Ent miks räägin seda sellele täiskogule? Aga sellepärast, et prügitünnide kahe nädala tagant toimuv kogumine on ELi prügilate direktiivi otsene tulemus, mida siin istungisaalis toetasid Briti leiboristlik partei ja konservatiivid. Mina aga loodan, et suur hulk Briti valijaid seda silmas peavad, kui nad aasta lõpu poole üldvalimistel hääletavad.
<SPEAKER ID="049" NAME="Andreas Mölzer" AFFILIATION="NI">
(DE) Austatud president! Kahe päeva pärast arutame kehaskannerite küsimust. Selle arutelu ajal võtame vaatluse alla lennujaamade julgeoleku küsimuse üldiselt, st meie lähenemise lennujaamade julgeolekule Euroopa Liidus. Euroopa Liit on ikka ja alati olnud tuntud äkiliste õigusaktide vastuvõtmise poolest, lähtudes väidetavatest või mõnikord tegelikest terrorismiohtudest. See ei paranda aga lennujaamade julgeolekut, vaid tekitab hoopis üha vaevarikkamaid ja naeruväärsemaid meetmeid.
<P>
Kui mõtlete näiteks rongijaamade olukorrale, siis on see põhiolemuselt sarnane lennujaamade omaga. Üldiselt ei kasuta rongijaamad turvameetmeid, vähemalt Euroopa riikide vahelise ja riigisisese liikluse puhul. See sunnib küsima, kas lennujaamades ei ole meie mure julgeoleku üle liialdatud. Vohav bürokraatia ja lõputu turvameetmete voog ei aita kaasa julgeolekule, vaid ebamugavusele lennureisijate jaoks.
<SPEAKER ID="050" NAME="Krzysztof Lisek" AFFILIATION="PPE">
(PL) Austatud president! Nagu ütlesite, hääletame uue Euroopa Komisjoni ametisse nimetamise üle. Tegemist on, nagu ütlesite, tõepoolest väga olulise hetkega, hetkega, mis on seotud paljude - mitte ainult Euroopa Parlamendi liikmete ja Euroopa valitsuste, vaid peaasjalikult Euroopa Liidu kodanike - lootustega. Antud kontekstis on erilise tähtsusega Euroopa Liidu ühise välispoliitika loomine, mille võrra paruness Ashtonile vastu vaatav väljakutse veelgi suurem on.
<P>
On kaks uut väljakutset. Esimene, millest rääkisite, austatud president, on Ukraina. Valimiste tulemustest hoolimata on meil tarvis sõnastada ja järjekindlalt rakendada Ukraina suhtes uut poliitikat, Euroopa Liidu poliitikat, et teha selle riigi jaoks võimalikuks tulevikus Euroopa Liidu liikmesriigiks saamine. Ent teine asi on Valgevene. Sooviksin teatada, et kahjuks pandi mitu tundi tagasi Venemaal toime järjekordne inimõiguste rikkumine. Valgevene politsei on sisenenud Iwieniecis Poola Majja, takistades Valgevene Poolakate Liidu tegevust.
<SPEAKER ID="051" NAME="Gabriel Mato Adrover" AFFILIATION="PPE">
(ES) Austatud president! Läinud detsembris sõlmis Euroopa Liitu Maroko Kuningriigiga leppe põllumajandustoodetega kauplemise liberaliseerimiseks. Kahjuks on meil ainuke teave antud leppe sisu kohta see, mida killu haaval meediast kogutud on.
<P>
Nimetatud teave viitab Euroopa Liitu imporditavate tomatite kvoodi tõusule, mida me kategooriliselt ei aktsepteeri, kuna Maroko Kuningriik on korduvalt jätnud täitmata oma kohustusi Euroopa Liidu ees. Euroopa Komisjon keeldub antud olukorra olemasolu tunnistamast, ehkki OLAF ise on seda teinud.
<P>
Me ei saa lubada komisjonil jätkuvalt läbi sõrmede vaadata, jättes tähele panemata tootjate vajadusi Kanaari saartel, Andaluusias, Murcias ja Alicantes. Seetõttu kutsume tungivalt üles leppeist kinni pidama ja pöörama enam tähelepanu taimetervise kontrollile! Lisaks tuleks muuta paindlikumaks Maroko eksportide ajakava, lubades ekspordil jaotuda üle terve aasta.
<SPEAKER ID="052" NAME="Paulo Rangel" AFFILIATION="PPE">
(PT) Austatud president! Sooviksin kasutada seda võimalust, et mõista hukka hetkel Portugalis toimuv, kus on selge, et meedia on toonud päevavalgele kava võtta võim ajalehtede, telekanalite ja raadiojaamade üle, mis ohustaks sõnavabadust. Just sellel nädal tsenseeriti ka väga tuntud ajakirjaniku Mário Crespo kirjutatud ajaleheveergu peaministri - või ilmselt peaministri - suunistel.
<P>
Antud kontekstis peab nüüd peaminister José Sócrates pakkuma Portugali ajalehele O País sisulise selgituse ja selgitama, et ta ei hoia oma võimu all ega kärbi ja tsenseeri sõnavabadust Portugalis.
<P>
Nõnda toimides pole Portugal enam riik, kus valitseb õigusriik, vaid riik, kus valitseb formaalne õigus, kus peaminister piirdub formaalsuste, menetluste ja bürokraatliku asjaajamisega ega taha pakkuda sisulisi selgitusi.
<P>
Tahame, et Portugal oleks riik, kus valitseb materiaalõigus!
<SPEAKER ID="053" NAME="Véronique De Keyser" AFFILIATION="S&amp;D">
(FR) Austatud president! 27. aprillil kell kaks öösel kärgatas Liège'i ajaloolises keskuses gaasiplahvatus. Olin sündmuskohal kolleegidega linnavolikogust ning jäime ainult imekombel ellu. Ent 14 inimest kaotas plahvatuses elu. On tosinaid haavatuid ja 500 ümberasustatud isikut.
<P>
Sooviksin siinkohal avaldada lugupidamist mitte ainult ohvritele ja nende peredele, vaid ka tuletõrjujate ja kõikide päästjate erakordsele vaprusele. Soovin teile selles suhtes meenutada, et terves Euroopa Liidus ei ole ühtki tuletõrjujate seadusmäärust ning nii minu riigis kui ka mujal ei loeta tuletõrjet ikka veel ohtlikuks kutsealaks. Palun tuletõrjujate Euroopa seadusmäärust, sest paljudes olukordades on teil tarvis osutada piiriülest abi.
<SPEAKER ID="054" NAME="President">
Tänan väga avalduse ja tähelepanu juhtimise eest tragöödiale, mis meile nii lähedal, nimelt Belgias, toimus! Tegemist on tõepoolest traagilise juhtumiga. Tänan teid väga! Sooviksime avaldada sügavat kaastunnet kõikidele tragöödia tagajärjel kannatanutele ja lisaks ka nende peredele.
<SPEAKER ID="055" NAME="Rosario Crocetta" AFFILIATION="S&amp;D">
(IT) Austatud president, kallid kolleegid! Minu sõnavõtu otstarbeks on juhtida tähelepanu paljusid Sitsiilia tööstuskeskusi, eriti FIATi kontserni omanduses olevat autokeskust Termini Imerese ja ETI kontserni kuuluvat naftakeemiasaaduste keskust Gela, mõjutava deindustrialiseerimise protsessi tõsidust. Termini Imereset kahjustab mõnedes ELi riikides valitseva madala palga süsteemist tekkiv konkurents, Gelat aga kahjustab samas konkurents Aasiast.
<P>
Liidu ulatuslikes piirkondades toimuvate ränkade deindustrialiseerimise protsesside osas väidaksin, et on tulnud aeg vaadata üle mittesekkumispoliitika, mida Euroopa Komisjoni seni omaks võtnud on, ning hakata käivitama komplekti olulisi, strateegilisi meetmeid Euroopa tööstuse toetamiseks. Antud üleskutse on suunatud peamiselt Euroopa Komisjonile ja Antonio Tajanile, tööstuse ja ettevõtluse volinikule.
<SPEAKER ID="056" NAME="Jelko Kacin" AFFILIATION="ALDE">
(SL) Läinud nädala neljapäeval võttis endise Jugoslaavia Makedoonia Vabariigi parlament vastu deklaratsiooni, mis toetab Euroopa Parlamendi resolutsiooni Srebrenica kohta, mis võeti aasta eest vastu valdava enamusega.
<P>
Nimetatud resolutsioonis avaldas parlament austust kõikidele ohvritele kõikidel pooltel igas sõjas läinud sajandi viimasel kümnendil, mitte ainult Srebrenica genotsiidi ohvritele. Skopjes asuv parlament on kolmas Lääne-Balkanis, mis resolutsiooni heaks kiitis ja vastu võttis - 70 poolt- ja ainult ühe vastuhäälega. Taoline enamus ja taoline konsensus väärivad austust ja tunnustamist ka sellelt täiskogult.
<P>
Ehkki endine Jugoslaavia Makedoonia Vabariik ei olnud antud traagilisse sündmusse kuidagi segatud, kujutab nende kõlav vastus solidaarsusakti ja austust ning imetlustväärivat tsiviliseeritud žesti. Endise Jugoslaavia Makedoonia Vabariigi parlamendi otsus väljendab austust kõikidele ohvritele ning saadab sõnumi, et jagame kõik vastutust kõikide Lääne-Balkani riikide parema ja helgema tuleviku eest. Tegemist on sammuga tuleviku suunas, lepituskäega kõikidele naaberriigile ja eeskujuga kõikidele teistele piirkonna riikidele.
<P>
Antud resolutsiooni koostamises osalenuna soovin õnnitleda endise Jugoslaavia Makedoonia Vabariigi parlamendi liikmeid poliitilise vapruse ja lepitusse tehtud panuse eest piirkonnas!
<SPEAKER ID="057" NAME="Michail Tremopoulos" AFFILIATION="Verts/ALE">
(EL) Austatud president! Sooviksin juhtida tähelepanu, et praeguse majanduskriisi ajal, kui osades riikides on majanduslangus, on teisi, nagu näiteks Kreeka, kellel on tarvis lahendada teatud sugude võrdsuse küsimustega seonduvad probleemid, arvestades, et kriis on tabanud rängemini naisi kui mehi.
<P>
Viimastel aastatel on tehtud suuri jõupingutusi ja Euroopas on võetud vastu seadusi, mis annavad antud sektorile teatud võimalusi ja konkreetsetid vahendeid. Siiski ei võeta riiklikku õigusse üle meeste ja naiste võrdset kohtlemist käsitlevaid ühenduse direktiive.
<P>
Arvestades, et antud jõupingutustele vaatamata on meil tarvis ületada sugudevaheline lõhe, kuna naised teenivad meestest 17% vähem ning puutuvad tööturul kokku rassismi erivormidega, sooviksin rõhutada, et mis tahes kindlustuse või tööjõuküsimustega seonduva määruse või muutusega peavad käima kaasas uued sotsiaalsed infrastruktuurid.
<SPEAKER ID="058" NAME="Zbigniew Ziobro" AFFILIATION="ECR">
(PL) Austatud president! Tänan sõnavõtuks antud võimaluse eest, sest sooviksin rääkida olulisest kliimapoliitika kuludega seonduvast asjast.
<P>
Euroopa Liit kavandab kliimapoliitikat järjekindlalt. Väga oluline on aga asjaolu, et antud poliitikal on kaalukas mõju liikmesriikide majandustele. Kui võtta arvesse eri liikmesriikide majanduste struktuurierinevusi, muutub üha selgemaks, et konkreetsed liikmesriigid kannavad strateegia rakendamisel väga erinevaid kulusid. Samal ajal on tõsiasi, et uued liikmesriigid täitsid oma Kyoto protokollist tulenevad kohustused kasvuhoonegaaside heitkoguse vähendamiseks varuga. Poola puhul küündis vähendamine peaaegu 30%ni võrreldes nõutud 6%ga, kuid n-ö vana 15 puhul oli vähenemine vaevalt 1%, kuna aga olid võtnud kohustuseks 6% vähenemise. Selles suhtes peab kõik, mida komisjon teeb, arvestama eri liikmesriikide majanduste kohanemise diferentseeritud kulusid - kulusid, mida eri liikmesriigid tänini Kyoto protokollist tulenevalt kasvuhoonegaaside heitkoguse vähendamise eest on kandnud - ja samuti peab lõpetama need muutused, mis võiks liikmesriikide vahelist tasakaalu häirida.
<P>
(Juhataja katkestas sõnavõtja)
<SPEAKER ID="059" NAME="Joe Higgins" AFFILIATION="GUE/NGL">
(GA) Austatud president! Iirimaa valitsus hakkab nüüd võtma kuni 21% käibemaksu kohalike ametivõimude osutatud avalike teenuste eest, nagu prügivedu ja ringlussevõtt. Euroopa Liit sunnib Iirimaa valitsust antud uusi makse rakendama. Nad suurendavad veelgi tavaliste tööinimeste ja vaeste koormat, kes juba maksavad rängalt Iirimaal kapitalistliku kriisi eest. Valitsus kavatseb samuti lisada uued veetasud majaomanikele, mis võivad jääda vahemikku 500-1000 eurot aastas. See kujutaks endast järjekordset jubedat lööki tööinimeste elatustasemele. Lisaks valmistab see ette avalikku ühisveevärki tulevikus erastamiseks. Hoiatan siinjuures Iirimaa valitsust ja Euroopa Komisjoni, kes on tasude ja erastamise poolt, et sellega ei nõustuta ning et sellele seistakse vastu tohutu boikoteerimiskampaania ja rohujuure tasandil jõuga. Tegemist on täiendava majanduskoormaga, millega Iirimaa tööinimesed ei nõustu.
<SPEAKER ID="060" NAME="Nikolaos Salavrakos" AFFILIATION="EFD">
(EL) Austatud president! Homme hääletame uue Euroopa Komisjoni üle ning muutume Euroopa Ühendriikideks. Kui antud menetlus on lõppenud, on meil tarvis antud uut liiki valitsemise raames tegelda ühise välispoliitika küsimuse, ühise majanduspoliitika küsimuse, liidu liikmete tihedamate sidemete küsimuse ning Euroopa tuleviku kavandamisega. Tuleviku suhtes tuleb olla äärmiselt ettevaatlik Euroopa laiendamise osas teiste riikidega ning, mis veelgi olulisem, sisserände osas, mis on tohutu probleem Euroopa tuleviku seisukohast ning millega tuleks minu arvates tegeleda, mitte ainult riiklike valtsuste raames, vaid ka Euroopa Liidu ühisest poliitikast lähtuvalt.
<P>
Just seetõttu sooviksin kutsuda komisjoni ja täiskogu üles pöörama nimetatud küsimusele erilist tähelepanu.
<SPEAKER ID="061" NAME="Louis Bontes" AFFILIATION="NI">
(NL) Austatud president! Nagu teiegi, külastasin mõni nädal tagasi Auschwitzi ja vaatasin otse näkku seal toimunud õudustele. Kujutlege mu hämmingut, kui mõni päev hiljem Palestiina omavalitsuse ametlikus uudistekanalis juute jälestusväärsete avaldustega kurjaks vaimuks tehti.
<P>
Kokkuvõtvalt: "Juudid on Allahi ja inimkonna vaenlased. Prohvet ütleb: tapke juudid”. Need avaldused on lausa jälestusväärsed ning olen seisukohal, et see ei või jääda tagajärgedeta. Organ, kelle niinimetatud avalik telekanal tsiteerib nn prohvetit, õhutades juutide mõrvale, ei peaks saama juurde sentigi - mitte üht sentigi - arenguvahendeid. Euroopa Parlament peaks seisma vahendite voo äralõikamiseks ning taoliste tavade üle oma jälestust avaldama.
<SPEAKER ID="062" NAME="Nuno Teixeira" AFFILIATION="PPE">
(PT) Austatud president! Ühise kalanduspoliitika reformi käsitlev roheline raamat, mille raportöör oli minu Assooride kolleeg Patrão Neves, pakub ainulaadset võimalust aruteluks valdkonna osas, millel on etendada märkimisväärne roll äärmiste piirkondade kohaliku arengu stabiliseerimisel.
<P>
Madeira jälgib toimuvaid arutelusid erilise huviga ja peab ülioluliseks pakkuda välja, et eristataks väikesemahulise rannapüügiga tegelevaid laevastikke ja suuri laevastikke, kellele peaks kehtima eri kalastusrežiimid. Ülioluline on toetada positiivse diskrimineerimise põhimõtteid, misläbi juurdepääs eksklusiivses majandustsoonis asuvatele territoriaalvetele piirdub ainult kohalike väikesemahulise rannapüügiga tegelevate laevastikega.
<P>
Madeiral on laevastiku kaasajastamise tugi sama eluliselt oluline kui juhtimisstiili kasutuselevõtt, mis tagaks laia valiku liikide kaitse pikas perspektiivis. Just ainult niiviisi õnnestub meil vältida olukordi, mis pole majandusliku, keskkonna- ja sotsiaalse stabiilsuse seisukohast säästvad.
<P>
Lõpuks võitleme alalise ja ajakohase toe eest äärmiste piirkondade kalandusele.
<SPEAKER ID="063" NAME="Romana Jordan Cizelj" AFFILIATION="PPE">
(SL) Euroopa on täis vähemusi ning rahvusvähemused esindava neist olulist osa. Kuna põlisrahvaste vähemused esindavad 8% meie elanikkondadest, peame samuti arvesse võtma sisserännanud vähemusi, kes moodustavad täiendavad 6,5%.
<P>
Enne kaht viimast laienemise lainet pidid kandidaatriigid näitama vähemuste õigusi puudutavatel kriteeriumidele vastamist. Seevastu nende riikide vähemuste poliitikad ja suhe vähemustega, mis tolleks ajaks Euroopa Liidu liikmesuse saavutanud oli, kontrolli alla ei kuulunud. Taoline olukord ei olnud järjekindel.
<P>
Viimastel aegadel on tabanud sloveeni rahvusvähemusi Itaalias, Austrias ja Ungari nende huvide rahastamise kärbete tõttu suur surve. Seetõttu kutsun Euroopa poliitiliste otsuste tegijaid üles hakkama Euroopa tasandil tõsiselt tegelema vähemuste küsimustega. Uus Lissaboni leping annab taoliseks tegevuseks aluse. Soovitan tungivalt ka Euroopa Liidul koostada ja esitada kava, kus täpsustatakse tegevuskäiku nende Lissaboni lepingu sätete rakendamise osas, mis vähemusi kaitsevad.
<SPEAKER ID="064" NAME="Anna Záborská" AFFILIATION="PPE">
(SK) Slovakkiat ohustab eksitava nimega megakasiino Metropolise ehitus. Pärast seda, kui Sloveenia, Ungari ja Austria keeldusid vajalikke lube väljastamast, pöörduvad asjasse segatud rühmad nüüd Slovakkia poole, et oma äriplaan seal läbi lükata. Bratislavas on parlament avaldanud negatiivset arvamust, ent otsus pole lõplik ja hasartmänguprojekt jätkub.
<P>
Arendaja on juba appi võtnud eufemismid ja esitleb projekti mitmeotstarbelise keskusena. Juttu on mänguväljakutest, veepargist ja konverentsikeskusest, ent ei midagi megakasiinost.
<P>
Mis tõkkeid saab EL seada ennetamaks liikmesriikides hasartmänguettevõtteid? Kuidas kaitseb EL haavatavaimaid rühm? Ei ole saladuseks, et hasartmängud käivad käsikäes kriminaalsuse, vägivalla, organiseeritud kuritegevuse, prostitutsiooni ja mitmesuguste muude seonduvate nähtustega. Kutsun kaasparlamendiliikmeid ja ka riiklikke ühendusi üles ühinema Slovakkia kodanike protestiga ning samuti allkirjastama kirjalikku deklaratsiooni ja niiviisi meie protesti toetama.
<SPEAKER ID="065" NAME="Daciana Octavia Sârbu" AFFILIATION="S&amp;D">
(RO) Nimel Roşia Montană on vist üha tuttavam kõla nii Euroopa institutsioonidele kui ka kodanikele. Juttu on ajaloolisi jäänuseid sisaldavast Rumeenia piirkonnast, mis on tõmmanud endale UNESCO tähelepanu ja mida nüüd ähvardab hävimisoht. Tsüaniidide kasutamine kaevandamisel, mis ähvardab objekti terviklikkuse ja varad hävitada, kõrgub ähvardavalt uuesti reaalse perspektiivina.
<P>
Viimastel nädalatel on Rumeenia valitsus lubanud arvata, et piirkonna hävingusse võib suhtuda vastuvõetavana, lubades kaevandustegevusel alata. Palun tungivalt Euroopa Parlamendil ja Euroopa Komisjonil kaaluda sekkumist ELi juhtkonna foorumitel, et peatada see, millest saab kahtlemata ökoloogiline ja inimkatastroof.
<SPEAKER ID="066" NAME="Derek Vaughan" AFFILIATION="S&amp;D">
Austatud president! Soovin kõnelda energiapoliitikast. Nagu mainis eelmine sõnavõtja, on meie kõigi jaoks tuleviku energiavaru tagamine eluliselt oluline ning probleemi lahendamiseks peame vaatama laia valikut tehnoloogiaid: mitte ainult üht; mitte ainult gaasi. Ilmselgelt on oma roll etendada taastuvenergial, olgu see siis tuul, biomass või loodeteenergia, kuid oma osa peavad etendama ka tuumaenergia ja süsinikdioksiidi kogumine ja säilitamine (CSS).
<P>
Tervitan seetõttu Ühendkuningriigi valitsuse hiljutisi algatusi. Nad on hiljuti toonud välja hulga projekte, kus vaadatakse uusi tehnoloogiaid taastuv-, aga ka tuumaenergia ja CSSi seisukohast. Minu arvates tagavad need poliitikad Ühendkuningriigis tulevikuks energiavarustuse ning näeksin selles mudelit ülejäänud Euroopale. Kahtlemata ei saa me minu arvates panustada ainult ühele: meil peab olema lai valik tehnoloogiaid. Soovitaksin siin kolleegidel tungivalt seda tulevikus teha.
<SPEAKER ID="067" NAME="Giommaria Uggias" AFFILIATION="ALDE">
(IT) Austatud president, kallid kolleegid! Pärast üleilmse finantskriisi puhkemist esitles Euroopa Komisjon meedet - täna arutletavat ettepanekut - tugevdada võitlust maksudest kõrvalehoidmisega. See võimaldab tõsta kõikide Euroopa riikide maksusüsteemide läbipaistvust, vahetades varade kohta teavet.
<P>
Tegemist on hea meetmega, ent peame ka meeles pidama, et mõne kuu eest kinnitas Itaalia parlamendi enamus heaks maksukilbi, mis varjab maksudest kõrvalehoidjate isikuid ja röövib Euroopa kodanikelt käibemaksutulu.
<P>
Samas, kui terve maailm ebaseaduslikkuse pahedega võitleb, solvavad sellele vaatamata osad riiklikud seadused ausate kodanike väärikust. Just nendel põhjustel oleme koos kaasparlamendiliikmetega fraktsioonidest l'Italia dei Valori ja Partito Democratico esitanud komisjonile kaebuse.
<P>
Oleme kuulnud, et ametid võtavad meie kommentaaridega seoses midagi ette. Seetõttu kutsun komisjoni üles olema vapper, aktsepteerima vastustust Itaalia maksukilbi ebaseaduslikkuse tunnistamise eest ja lubama neid summeeritud ühekordseid väljamakseid maksustada.
<SPEAKER ID="068" NAME="Marek Henryk Migalski" AFFILIATION="ECR">
(PL) Austatud president! Sooviksin tõstatada juba mainitud teema, ent kinnitada öeldut. Hetkel, kui siin räägime, teostatakse Valgevenes, Idwieniecis, ebaseaduslikku läbiotsimist Poola Majas, ühes Valgevene Poolakate Liidu kontoritest. Tegemist on järjekordse repressiooniaktiga Valgevene poolakate vähemuse vastu. Tean, austatud president, et olete juba isiklikult sekkunud väga kõrgel tasandil Angelika Borysele määratud trahvi asjus, ning sooviksin teid tänada sekkumise eest, sest meil on tõesti kohustus seda organisatsiooni aidata. Samal ajal sooviksin paluda teil, asutatud president, ja komisjonil teha võimalikult kiiresti avaldusi, et sekkuda inimõiguste rikkumiste - poolakate õiguste rikkumiste - asjus Valgevenes, kuid ütlen seda peamiselt kodanikuõiguste - inimõiguste - rikkumiste, teisisõnu asja kontekstis, mis meile Euroopa Parlamendina oluline peaks olema.
<SPEAKER ID="069" NAME="João Ferreira" AFFILIATION="GUE/NGL">
(PT) Austatud president! Viimase paari nädala jooksul oleme olnud tunnistajaks reetliku ideoloogilise kampaania intensiivistumisele liikmesriikide kasutusele võetavate riigi rahanduse tasakaalustamise meetmete osas. Ei ole kokkusattumus, et paljud selles kampaanias juhtrolli etendajatest vastutavad praeguse majandus- ja sotsiaalse kriisi eest. Nii nagu nad on varem teinud, toetavad nad jälle uusi rünnakuid palkadele, sotsiaalsetele ja tööhõiveõigustele ning riigi sotsiaalsetele funktsioonidele.
<P>
Vastusena pealetungile läksid tuhanded Portugali töölised tänavaile, nõudes palgatõuse, mis ennistaks viimase aastakümne jooksul kadunud ostujõu ning korralike pensionitingimusi.
<P>
Riigi arvepidamine tuleks viia tasakaalu majandusliku kasvuga, tehes samas lõpu jõukuse jaotusega seotud tõsisele ülekohtule, mis kriisi südames on. Töötajate võitluse progressiivne suund on täna lootuse märgiks ning konkreetseim põhjus paremasse tulevikku uskumiseks.
<SPEAKER ID="070" NAME="Godfrey Bloom" AFFILIATION="EFD">
Austatud president! Mõne nädala eest tõi mu auväärt sõber ja Yorkshire'i kolleeg Edward McMillan-Scott rahvusvahelisele kliimamuutuste töörühma (IPCC) esimehe praegusele assambleele ning esitles teda oma lõuna ajal legendi ja kliimateaduse tippguruna - ja pean ütlema, et minu arvates nägi ta kahtlemata välja nagu guru, kuid tuleb välja, et ta on raudteeinsener, kes kirjutab kahtlaseid raamatuid. Noh, raudteeinseneride vastu ei ole mul midagi. Osa minu parimatest sõpradest on raudteeinsenerid ning kahtlemata loevad nad kahtlaseid raamatuid - asi pole selles, vaid see võib seletada, eks, miks IPCC on viimasel paaril aastal niivõrd absurdse mõttetusega välja tulnud.
<P>
Kas poleks hea mõte, kui komisjon ehk kirjutaks IPCCle ja soovitaks neil hankida uus esimees, kes on ehk veidi paremini kvalifitseeritud?
<SPEAKER ID="071" NAME="Krisztina Morvai" AFFILIATION="NI">
(HU) Mõni minut tagasi mainis Anna Záborská neid megainvesteeringuid, ka Ungarisse tehtud välismaalaste eri hasartmängukasiinode investeeringuid, mille vastu protesteeris György Budaházy, parlamendivälise opositsiooni tuntud juht, koos 12 nimetatud Hunnia opositsioonirühma liikmega, kes on olnud peaaegu aasta kohtueelselt kinnipeetud. Neil pole õigust teada, mis tõendeid nende vastu esitatud on. Lisaks ei vaata kohtueelset kinnipidamist pidevalt pikendav kohtunik Ungari määruste omapärasuste tõttu ning õiguse habeas corpus vastaselt lähemalt nende vastu esitatud süütõendeid. Leian, et on skandaalne, et midagi sellist Euroopa Liidus sündida saab, ning protesteerin järjekordselt mustmiljon korda selle vastu.
<SPEAKER ID="072" NAME="Rodi Kratsa-Tsagaropoulou" AFFILIATION="PPE">
(EL) Austatud president! Sooviksin mainida asja, mida pean poliitiliselt tohutult oluliseks. See puudutab riiklikke parlamente ja nende koostööd Euroopa Parlamendiga jõupingutuste raames, mida Euroopas täna tehakse majanduse elavdamise ja finantsstabiilsuse saavutamiseks.
<P>
Krediidikriisi kaugeks kajaks muutudes räägivad kõik vajadusest eurot tugevdada, euroala ühtekuuluvusest ja Euroopa Liidu sisestest majanduslikest ebavõrdusest ning arendamist vajavatest solidaarsusmehhanismidest.
<P>
Arvan, et selle raames tõstab Euroopa Parlamendi ja riiklike parlamentide dialoog esile meie ühise eesmärgi, meie ühise vastutuse ja solidaarsuse, mida peame ilmutama Euroopa ja riiklikul tasandil, et tagada, et astume õigeid samme ja rakendame õigeid poliitikaid, mis tihti lähtuvad pikast perspektiivist, mida on raske mõista, eriti meie riiklike kolleegide seisukohast, kes kodus poliitilist hinda maksma peavad.
<P>
Minu arvates võime dialoogi alustamisel algatust vedada.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Austatud president! Viitan terrorismiohvrite õiguste Euroopa hartale.
<P>
15. detsembril alustas Jacques Barrot terrorismiohvrite õiguste Euroopa harta propageerimisega. 19. jaanuaril tervitas Cecilia Malmström Jacques Barrot' sõnu tõeliselt positiivses vaimus. 26. jaanuaril nentis eesistujariigi Hispaania nimel Alfredo Pérez Rubalcaba, et toetab täielikult terrorismiohvreid ja et Hispaania teeks komisjonis ja nõukogus kõik võimaliku nende abistamiseks.
<P>
Tervitan seda kõike. Ent nüüd on aeg liikuda deklaratsioonidest tegudeni, mis langeks kokku selle kuu 11., 12. ja 13. kuupäeval Salamancas peetava VI rahvusvahelise terrorismiohvrite kongressiga. Soovitan kongressile tema töös ainult edu. Austatud president! Jätkame valdkonnas pühendusele üleskutsumist ning selle edendamist parlamendis.
<SPEAKER ID="074" NAME="Marc Tarabella" AFFILIATION="S&amp;D">
(FR) Austatud president! Mu kolleegil Véronique De Keyseril on olnud võimalus meenutada 27. jaanuaril Liège'is toimunud tragöödiat. Loomulikult ei korda ma, mida ta ütles ohvrite ja hädaabiteenistuste kohta, kes väärivad seadusmäärust.
<P>
Mis mulle muret teeb, on, et antud juhul ei olnud hoone omanik kindlustatud. Sooviksin vaid juhtida komisjoni tähelepanu asjaolule, et see oleks kasulik enne, kui rääkida kohustuslikust tulekahjukindlustusest kõikidele kodanikele, rääkida tsiviilvastutuskindlustusest kahju eest, mis võis kolmandatele isikutele tekkida, mõnikord kuritahtlikult, kuid eelkõige hooletusest.
<P>
Minu arvates võiks komisjon esitada kas ettepaneku, näiteks tarbijakaitse raames - antud juhul tähendab tarbija kodanikku, või algatusena, mis võiks samuti parlamendist tulla.
<P>
Sooviksin igatahes paluda neid kaasparlamendiliikmeid, kes mind antud asjas toetada saavad, kutsuda üles kõiki kodanikke muretsema endale tsiviilvastutuskindlustust kolmandatele isikutele tekkinud kahju katteks.
<SPEAKER ID="075" NAME="Sonia Alfano" AFFILIATION="ALDE">
(IT) Austatud president, kallid kolleegid! Gas Natural, Hispaania valdusettevõtja, on esitanud maismaa gaasistamistehaste projekti, mis mõjutaks Trieste piirkonda ja mille on kiitnud heaks Itaalia keskkonnaministeerium.
<P>
Trieste gaasistamistehase tehnikakoda on tõstnud esile mõned olulised puudused. Euroopa Komisjoni, Itaalia ja Sloveenia 26. jaanuaril 2010 toimunud kohtumise järel oletas Euroopa Liidu juures asuv Itaalia alaline esindaja avalikult, et Euroopa Liit on projekti kinnitanud, samas kui ametlik sõna Sloveeniast on, et vastaspooli on kutsutud üles kokkulepet saavutama.
<P>
Antud lepet on tõenäoliselt praktikas raske saavutada gaasistamistehase afääri ebatüüpilise tausta tõttu. Tuleb välja, et tegelikult pole tagatiste andmise ja ohutuse eest vastutavad organid täitnud oma kaitsekohustusi. Märkimisväärsed viibimised väliste hädaolukorraplaanide koostamisel ning riiklike organite ja hädaolukordade juhtimise eest vastutavate ametivõimudega suhtlemisel tõusnud esile, nagu ka avalikkuse mitteteavitamine tegevusjuhistega seotud tõsiste avariide riskide osas ning objektiivse hinnangu puudumine doominoefektile, mida põhjustaks võimalik avarii kõrge riskiga tööstusettevõtetes.
<P>
Antud põhjustel on meie arvates tegemist järjekordse katsega panna püsti kõrge riskiga tehas teadmises, et paika pole pandud absoluutselt mingeid kaitse- ega ohutusmeetmeid.
<SPEAKER ID="076" NAME="President">
Kallid kolleegid! Oleme pikendanud oma üheminutiliste sõnavõttude istungjärku 15 minutit.
