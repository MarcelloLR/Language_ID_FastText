<CHAPTER ID="007-08">
8. Komisjoni valge raamat "Kliimamuutustega kohanemine: Euroopa tegevusraamistik” (
<SPEAKER ID="093" NAME="Vittorio Prodi">
raportöör. - (IT) Lugupeetud juhataja, head kolleegid! Kliimamuutus on reaalne oht, millele me peame olema valmis vastu astuma, hoolimata selle eripalgelisest mõjust meie riikidele. Ökosüsteemide halvenemine annab tugeva hoobi meie riikide majanduse ja Euroopa kodanike tervisele. Me oleme varem juba kutsunud üles kliimadiplomaatiale ja -õiglusele. Nüüd peame selle üles ehitama, kõneldes ühel häälel.
<P>
Olen veendunud, et Euroopa Liit peab võitluses kliimamuutusega säilitama juhtiva koha ja igasugune viivitus nende sammude astumisel suurendab keskkonna-, sotsiaal- ja majanduslikke kulusid üle mõistliku piiri. Me peame eelkõige tunnistama kohalike ja piirkondlike ametiasutuste keskset rolli ja vajadust teha nendega koostööd, et kooskõlastada keskkonna- ja majandusalast uuendustegevust, mida hõlbustab tehnoloogiline areng.
<P>
Valge raamatu vastuvõtmisega kutsume komisjoni ja liikmesriike üles edendama avaliku ja erasektori koostööd ning aitama rahastada kohanemismeetmetega seotud algatusi. Mulla kaitsmiseks ja veevarude säilitamiseks peame hoidma iga jalatäit maad, et vältida erosiooni ja toita põhjaveevarusid, muu hulgas pinnavee otsese tagasisuunamise teel. Et kohanemine oleks võimalik, on vaja süsteemset käsitlust, mis hõlmaks taastuvaid energiaallikaid.
<P>
Tahaksin tänada südamest kõiki oma kolleege, kes aitasid kaasa selle raporti edule.
<P>
(Aplaus)
