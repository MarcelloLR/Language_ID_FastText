<CHAPTER ID="020">
2008. aasta konkurentsipoliitika aruanne (lühiettekanne) 
<SPEAKER ID="216" NAME="Juhataja">
Järgmine päevakorrapunkt on majandus- ja rahanduskomisjoni nimel esitatud Sophia in 't Veldi raport 2008. aasta konkurentsipoliitika aruande kohta -
<SPEAKER ID="217" NAME="Sophia in 't Veld">
raportöör. - Lugupeetud juhataja, austatud volinik, head kolleegid - ka need, kes praegu ruumist lahkuvad! Kõnealune raport võeti majandus- ja rahanduskomisjonis vastu ulatusliku häälteenamusega ning see on kõigi fraktsioonide ühise pingutuse vili. Tahaksin tänada kõiki variraportööre - kes on endiselt kohal, nagu ma näen - nende suurepärase koostöö eest.
<P>
Majandus- ja rahanduskomisjon tervitab eelkõige tarbijate tähtsustamist. Eelmine volinik Kroes tegi hiilgavat tööd, asetades tarbija konkurentsipoliitika keskmesse. Me usume, et volinik Alumnia toetub sellele tööle.
<P>
Seoses sellega tulen oma esimese tähtsama küsimuse, nimelt kartellide juurde. Me arutlesime pikalt selliste küsimuste üle nagu kõige tõhusamad karistused, suurte trahvide põhjendatus ja kriminaalkaristuste asjakohasus.
<P>
Enne arutelu üksikasjade juurde asumist tahaksin siiski Euroopa ettevõtetele meelde tuletada, et parim karistusest pääsemise viis on lihtsalt kartellidest hoidumine. Võite arvata, et olete konkurentsiasutustest targemad, kuid tegelikult kahjustate tarbijat. Kartellide sõlmimine ei ole arukas. Need on laiduväärsed.
<P>
Seepärast tervitame Euroopa Komisjoni kindlat suhtumist konkurentsivastasesse tegevusse. Oluline on, et karistusi määrataks halva käitumise eest ja eelkõige korduvatele rikkujatele. Samas peavad need julgustama ka eeskirju järgima. Karistustel peab olema piisavalt hoiatav mõju. Suured trahvid on tõhus vahend, kuid nende kasutamine ainsa vahendina võib olla liiga ränk. Seepärast kutsume komisjoni üles tegema ettepanekuid asjatundlikumate ja tõhusamate vahendite kohta. Raportis soovitame vaadelda küsimusi, nagu ettevõtete isiklik vastutus, läbipaistvus ja vastutustunne, lühemad menetlused, õigus õiglasele kohtumõistmisele, Euroopa standardite väljatöötamine ja ettevõtete vastavuskavad.
<P>
Teine võtmeküsimus on riigiabi. Majanduskriisi kontekstis on antud tohutul hulgal riigiabi. Erandolukordades on vaja võtta erakorralisi meetmeid. Me mõistame seda, kuid me ei tohiks kaotada silmist asjaolu, et riigiabi andmisel on oma hind. See moonutab konkurentsi ja toob kaasa rekordtasemel riigivõla ja eelarvepuudujäägi. Selle peavad kinni maksma tulevased põlvkonnad. Meil on kohustus põhjendada iga kulutatud senti. Seepärast on mul hea meel, et majandus- ja rahanduskomisjon kutsub Euroopa Komisjoni tungivalt üles viima läbi erandkorras antava riigiabi tulemuste hindamise.
<P>
Eriti soovime, et hinnataks nn rohelise majanduse elavdamiseks antud riigiabi. Kaks aastat tagasi veendi meid kiitma heaks majanduse taastamise paketti ja riigiabimeetmeid ning lubati, et seda kasutatakse kauaoodatud üleminekuks jätkusuutlikule teadmistepõhisele majandusele. Nüüd küsime teilt, kas raha on tõesti toonud kaasa ülemineku? Milleks see kulutati? Kes said sellest kasu ja mida nad tegelikult rohelise majanduse elavdamiseks on teinud?
<P>
Volinik, me vajame ka selgust riigiabi mõju kohta finantssektoris ja eelkõige selle moonutava mõju kohta.
<P>
Tahaksin nüüd öelda mõne sõna vertikaalsete piirangute kohta. Me teame, et praegune kokkulepe vaadatakse läbi käesoleva aasta maiks. Euroopa Komisjon võttis eelnevalt kohustuse kaasata Euroopa Parlament tihedalt läbivaatamise protsessi. Siiski pidin ma oma pettumuseks lugema ettepanekute viimast versiooni meediast. Kui ma palusin seejärel komisjonilt samu dokumente, mis olid ajakirjandusse lekkinud, tuli nende saamiseks tükk aega peale käia. Ma ei saa siinkohal jätta pahameelt väljendamata. Komisjon peaks lõpetama süstemaatilise ja tahtliku teabe lekitamise ajakirjandusse. Selle eitamine on avameelselt öeldes meie intelligentsuse solvamine.
<P>
Kõnealuses küsimuses võimaldavad komisjoni ettepanekud diskrimineerida internetikauplusi, kellel ei ole seinte ja katusega poodi. Ma olen kasutanud oma eelisõigusi raportöörina, et esitada muudatusettepanek, milles palutakse komisjonil olukorda parandada. 21. sajandil peame internetikaupluste konkurentsi ergutama, mitte lämmatama. Kutsume komisjoni üles asetama tarbijate huvid kõrgemale individuaalsetest huvidest.
<P>
Palume komisjonil viia läbi kauaoodatud valdkonnauuringud, eelkõige internetireklaami kohta, mida parlament on korduvalt palunud. Kui komisjon ei soovi seda teha, tahaksime teada keeldumise põhjuseid.
<P>
Lisaks, austatud komisjoni liige, rõõmustame väga volinik Almunia lubaduse üle kaasata parlament tihedalt konkurentsipoliitika kujundamisse. Majanduskriis on selgelt näidanud, et konkurentsipoliitika vajab suuremat demokraatlikku legitiimsust. Seoses sellega eeldan, et vertikaalseid piiranguid käsitleva dokumendiga seotud juhtum oli lihtsalt viga. Tunnustame komisjoni sõltumatust - liberaalina teen seda kindlasti -, kuid ootame ka, et komisjon kaasaks parlamendi konkurentsipoliitika kujundamisse vastavalt raportis sätestatule.
<P>
Jääme komisjoni vastust ootama. Lugupeetud juhataja, tänan teid mõistmise eest!
<SPEAKER ID="218" NAME="Michel Barnier" LANGUAGE="FR">
Lugupeetud juhataja! Loomulikult tahan tänada Sophia in 't Veldi oma kolleegi ja sõbra volinik Almunia nimel tema raporti eest 2008. aasta konkurentsipoliitika aruande kohta. Soovin tänada ka Reinhard Bütikoferit ja Adam Bielani, kes samuti andsid raporti koostamisse oma osa tööstuse, teadusuuringute ja energeetikakomisjoni ning siseturu- ja tarbijakaitsekomisjoni raportöörina.
<P>
Proua in 't Veld, komisjon märkis käesoleval aastal, et parlamendi resolutsioonis käsitletakse paljusid küsimusi, mida te hetk tagasi meelde tuletasite. Lisaks komisjoni aruandele konkurentsipoliitika kohta hõlmab see komisjoni aruandeid eeskirjade toimimise ja ettevõtjate koondumist käsitleva määruse läbivaatamise kohta.
<P>
Komisjoni arvates on teie resolutsioonil kaks eesmärki. Esiteks võimaldab resolutsioon parandada meie konkurentsipoliitika aastaaruannete sisu. Teiseks, mis on veelgi olulisem, see on komisjonile aluseks parlamendiga üksikasjaliku dialoogi pidamisel. Edastan kolleeg Almuniale kindlasti teie soovituse muuta dialoog parlamendiga veelgi tihedamaks.
<P>
See dialoog on peamine kõigi poliitikavaldkondade nõuetekohaseks toimimiseks ja meie arvates kehtib see ka konkurentsipoliitika kohta. Parlament tuletas meile meelde oma soovi, et konkurentsipoliitika toimiks kaasotsustamismenetluse raames. Proua in 't Veld, palun lubage mul kõnelda avameelselt. Komisjonil ei ole võimu muuta aluslepingu sätteid, mis käsitlevad konkurentsipoliitika õiguslikku alust. Siiski peame uurima igal üksikul juhul eraldi, kas kaasotsustamismenetlust on võimalik kohaldada uute algatuste suhtes, kui nende eesmärk ulatub kaugemale konkurentsipoliitika valdkonnast.
<P>
Nagu te teate, tegi volinik Almunia jaanuaris teatavaks, et parlament kaasatakse täielikult kõigisse õigusloomega seotud algatustesse, mis käsitlevad üksikisikute esitatud kahju hüvitamise taotlusi. Nagu parlament, ei usu ka komison, et praegune majanduskriis võib õigustada ettevõtjate koondumiste kontrolli või riigiabi käsitlevate konkurentsieeskirjade leevendamist. Komisjoni praegune aruanne näitab selgelt, et ta on jäänud niisuguste põhimõtete osas väga kindlaks. Oluline on igasuguse konkurentsimoonutuse ennetamine, isegi kriisi ajal, olles samal ajal vajaduse korral paindlik ja menetlustele avatud.
<P>
2008. aasta, mil algas majandus- ja finantskriis, oli väga omapärane aasta. Konkurentsipoliitika aruanne kajastab komisjoni väga edasipüüdlikku tööd kõnealuses valdkonnas, mida ta tegi tihedas koostöös oma liikmesriikide ja Euroopa tasandi partneritega.
<P>
Kriis jõudis haripunkti 2009. aastal. 2009. aasta aruande peamine peatükk pühendatakse konkurentsile majandus- ja finantskriisi ajal. Aruanne peaks vastu võetama käesoleva aasta teises kvartalis. Selle esitab parlamendile volinik Almunia. See annab parlamendile ja komisjonile võimaluse alustada taas asjakohast arutelu.
<P>
Proua in 't Veld, oma kõnes vertikaalsete piirangute küsimuse teemal rõhutasite ka oma muudatusettepanekut. Selles osas on komisjon veendunud, et on leidnud mõistliku tasakaalu.
<P>
Ühelt poolt võimaldavad grupierandid tarnijatel valida edasimüüjad ja jõuda nendega kokkuleppele oma toodete edasimüügi tingimustes nii füüsilistes müügikohtades müümise kui ka internetimüügi puhul. See annab neile võimaluse otsustada, milline on parim viis oma toodete edasimüümiseks ja oma kaubamärgi kaitsmiseks.
<P>
Teiselt poolt peavad heakskiidetud edasimüüjad saama kasutada vabalt internetti. Nende internetimüügi tingimused peavad olema võrdsed füüsilistes müügipunktides müümise tingimustega, et vältida ebavajalikke piiranguid nende internetikasutusele. See tähendab, et ettepanek aitab kaasa komisjoni üldisele poliitikale edendada internetiturgu ja -kaubandust.
<SPEAKER ID="219" NAME="Seán Kelly" AFFILIATION="PPE">
Lugupeetud juhataja! Raportöör viitas kartellidele. Kartellide olemasolu ja nende olemasolu tõestamine on kaks eri küsimust. Ma tean, et Iirimaal ja eelkõige põllumajandussektoris usuvad paljud põllumajandusettevõtjad, et tehased on sõlminud omavahel kartellikokkuleppe. Saarerahvana muutub kariloomade vedamine - eriti praeguste suurenenud ja peaaegu karmide piirangute tõttu - üha keerulisemaks, seega on tehastel seda kokkulepet vaja.
<P>
Tuleb märkida, et hinnad tõusevad aeglaselt ja ühtlaselt, kuid nad kukuvad kiiresti ja ühtlaselt. Selle tulemusena on Iirimaa ja Ühendkuningriigi kariloomade vedamise hinnavahe umbes 150-200 eurot looma kohta. Nagu ma ütlesin, võib tõestamine olla keeruline. Siiski saab volinik Barnier võib-olla kasutada oma häid sidemeid ja selle välja uurida ning aidata teha parandusi.
<SPEAKER ID="220" NAME="Andreas Schwab" AFFILIATION="PPE">
(DE) Lugupeetud juhataja! Alustuseks tahaksin tänada teid ja volinikku ettekande eest. Kõigepealt tahan rõhutada, et Euroopa konkurentsiõiguse sätete sisu kontrollimine on suurel määral tarbijate huvides. Mul on hea meel, et seekord on komisjon esmakordselt lisanud peatüki konkurentsiõiguse ning selle olulisuse kohta tarbijate jaoks. See on eriti tervitatav pärast Euroopa Komisjoni viie aasta pikkust viljatut teavitustööd Euroopa konkurentsipoliitika vallas.
<P>
Kõigepealt tuleb läbida Euroopa konkurentsiõiguse rakendamise keeruline etapp, mis puudutab eelkõige liikmesriikide abi saamise õigust ja abieeskirju pankade jaoks. 2008. aastal ei olnud see probleem. Raporti selge sõnum on, et komisjon peab seda väga hoolikalt kontrollima, et mitte avaldada kahjulikku mõju ühtsele turule ja Euroopa tarbijatele.
<P>
Seoses sellega on eriti oluline väikeste ja keskmise suurusega ettevõtete kohtlemine. Raportis pooldatakse selgelt keskmise suurusega ettevõtete erikohtlemist, kui on tegemist trahvide määramisega kartellijuhtumite puhul.
<P>
Vertikaalsed korraldused internetiturul on meie arvates rasked, kuid hindamine, mida pärast majandus- ja rahanduskomisjonis toimunud hääletust välja pakuti, näib ennatlik ja seetõttu toetame majanduskomisjoni raportit.
<SPEAKER ID="221" NAME="Antolín Sánchez Presedo" AFFILIATION="S&amp;D">
(ES) Lugupeetud juhataja! 2008. aasta konkurentsipoliitika aruanne sisaldab esmakordselt kartelle ja tarbijaid käsitlevat peatükki. Esimest korda viidatakse selles ka kohustuslike trahvide kehtestamisele. Lisaks mainitakse aruandes olulisi algatusi, nagu kliima- ja energiapaktiga kaasnevad suunised ja valge raamat konkurentsieeskirjade rikkumisest tekkinud kahju hüvitamise kohta.
<P>
Aruandes käsitletakse ka konkurentsipoliitika osakaalu kriisi ajal. Konkurentsipoliitika mõju on aidanud riigiabi stabiliseerida ja vähendada. Kui me kriisist väljuma hakkame, on vaja parandada selle põhjustatud moonutused ja taastada võrdsed võimalused, vältides moraalset ohtu.
<P>
Raportis kutsutakse üles määrama kindlaks autotööstuse tulevikku, pöörates tähelepanu VKEde probleemidele. Samuti kutsutakse üles uurima toiduainetööstuse turustamisahelat ja piimatoodetega seotud järelmeetmeid.
<P>
Toetatakse ka asjatundlikumat ja legitiimsemat konkurentsipoliitikat, mis tugevdab parlamendi rolli. Seepärast me toetame raportit ning ma õnnitlen raportööri saavutatud tulemuse puhul.
<SPEAKER ID="222" NAME="Zigmantas Balčytis" AFFILIATION="S&amp;D">
(LT) Variraportöörina tahaksin kõigepealt õnnitleda parlamendiliige Sophia in 't Veldi suurepärase raporti eest. Leian, et raportis tuuakse selgelt välja valdkonnad, millele komisjon peaks pöörama erilist tähelepanu. Esiteks riigiabimeetmete kontrollimine. Kriisi ajal on Euroopa Komisjon andnud liikmesriikidele ainupädevuse kohaldada riigiabi meetmeid. Et niisugused meetmed nähti ette kiirustades, peab komisjon uurima, kas neid kasutati sihikindlalt, kas need olid produktiivsed ja kas kriis põhjustas liikmesriikide protektsionistliku reaktsiooni. Protektsionism ja ühise turu jaotamine kahjustavad konkurentsi ning vaid nõrgestavad Euroopa Liidu positsiooni maailma majanduses. Mul on ka hea meel, et raportöör võttis arvesse tööstuse, teadusuuringute ja energeetikakomisjoni arvamust Euroopa Liidu energia siseturu probleemide kohta. Eelkõige asjaolu, et selle turu konkurentsivõimet ja üldist toimimist ei ole võimalik tagada, kui eksisteerivad energiasaared ja energia infrastruktuurid ei ole üksteisega seotud ning ei toimi nõuetekohaselt.
<SPEAKER ID="223" NAME="Juhataja">
Arutelu on lõppenud.
<P>
Hääletus toimub teisipäeval, 10. märtsil 2010 kell 12.00.
