<CHAPTER ID="016">
Üheminutilised sõnavõtud poliitiliselt olulistel teemadel
<SPEAKER ID="025" NAME="President">
Oleme nüüd jõudnud üheminutiliste sõnavõttudeni poliitiliselt olulistel teemadel.
<SPEAKER ID="026" NAME="Tunne Kelam" AFFILIATION="PPE-DE">
Austatud president, Pekingi olümpiamängud tõestasid kahjuks, et autoritaarsed režiimid ei ole võimelised ega suutelised järgima olümpiaideaale ega tagama inimõiguste austamist ja rahu.
<P>
Sümboolselt eelistasid Vene ametivõimud tähistada Pekingi olümpiamängude algust relvastatud sissetungiga naaberriiki. See toimus tulevaste Sotši taliolümpiamängude vahetus naabruses.
<P>
Olen veendunud, et rikkudes pretsedenditult naaberriigi territoriaalset terviklikkust ning annekteerides Gruusia territooriumi osi, minetas Venemaa Föderatsioon moraalse ja poliitilise õiguse Sotši 2014. aasta taliolümpiamängude võõrustamiseks.
<P>
Kutsun Rahvusvahelist Olümpiakomiteed üles nimetama võimalikult kiiresti teine linn nende taliolümpiamängude võõrustamiseks.
<SPEAKER ID="027" NAME="Manuel Medina Ortega" AFFILIATION="PSE">
(ES) Austatud president, Kanaari saartel elava Hispaania rahvasaadikuna tahaksin teid tänada 20. augusti õnnetuse ohvrite meelespidamise eest. Loodan, et sedalaadi õnnetused enam ei kordu ning et Euroopa Liit suudab tagada lennundusohutuse.
<SPEAKER ID="028" NAME="Jelko Kacin" AFFILIATION="ALDE">
(SL) Austatud president, kliimamuutusega seotud keskkonnakaitse probleemid ning suurenenud energiavajadus on väljakutse, mis nõuab kohusetundlikku käsitlust kõigilt poliitikutelt. Need probleemid ületavad riigipiire ning rahvuslikke huvisid. Veel tundlikum probleem on aga meres leiduva gaasi terminalide rajamine kinnisesse merre, nagu seda on Aadria meri.
<P>
Trieste lahte maal ja merel asuvate gaasiterminalide kavandatud rajamise ettenähtud koht on vaid viis miili Sloveenia rannikust, otse suurima turismipiirkonna Pirani vastas. Kui Itaalia valitsus söandaks, võiks ta terminali paigutada ka Veneetsia laguuni, kuid see ei õnnestuks, kuna kogu tsiviliseeritud maailm protesteeriks selle vastu.
<P>
Kodanikel on õigus selliste rajatiste vastu protesteerida ning poliitikud peavad nende soovidest lugu pidama ja korvama demokraatia puudujäägi Euroopa Liidus. Oleme keskkonna liiga tihti hooletusse jätnud, et seda endale taas lubada. Euroopa Parlament peaks edastama asjakohase selge sõnumi Itaalia valitsusele.
<SPEAKER ID="029" NAME="Jean Lambert" AFFILIATION="Verts/ALE">
Austatud president, tahtsin tõstatada üsna tõsise Sri Lanka ajakirjaniku J. S. Tissainayagami juhtumi, mille tõstatasime meie viimasel delegatsiooni külastusel Sri Lankale. Ta on väga tuntud kirjanik ja ajakirjanik ning on muuhulgas hallanud Saksa valitsuse rahastatud rahu ja õiglust edendavat "Outreachi" nimelist veebisaiti. Selleks ajaks oli teda süüdistuseta kehvades tingimustes kinni peetud üle nelja kuu ning riigi terroristliku tegevuse ennetuse seaduse alusel esitati talle eelmisel nädalal viimaks valitsuse diskrediteerimise ja ühiskondliku ebakõla õhutamisega seotud süüdistus ning ta saadeti tagasi eelvangistusse.
<P>
Tahaksime paluda teil, austatud president, pakkuda koos nõukogu ja komisjoniga oma abi, et seda olulist kohtuasja jälgida, kandes vähemalt hoolt selle eest, et ta saaks oma advokaatidega eraviisiliselt kohtuda, mida ta siiani teha ei ole saanud, ning et tema vastu esitatud tõendid täielikult avalikustataks.
<SPEAKER ID="030" NAME="President">
Meie ametiisikud jälgivad mainitud kohtuasja.
<SPEAKER ID="031" NAME="Andrzej Tomasz Zapałowski" AFFILIATION="UEN">
(PL) Austatud president, Venemaa on üks meie peamisi poliitilisi ja majanduspartnereid. Viimastel päevadel on aga Venemaa teinud heidutavaid Euroopa Liidu vastaseid avaldusi, ähvardades oma majandusliku ja sõjalise jõuga. Euroopa naabruspoliitikaga hõlmatud riigid on saanud sarnaste ähvarduste osaliseks. Daamid ja härrad, kas selline tegevus on partnerluse raames ühe osapoole puhul normaalne? Ma pean eelkõige silmas meie ühiseid huvisid, nimelt nafta- ja gaasitorude rajamist.
<P>
Euroopa Ühendus on koduks 500 miljonile elanikule ja on maailma suurim majandus. Asjaolu, et märkimisväärselt väiksema potentsiaaliga riik võib liidu jalge alla tallata, viitab sellele, et meid koheldakse kui nõrka partnerit, kes ei ole võimeline tõsiseid poliitilisi otsuseid vastu võtma. On parem, et Lissaboni leping ei jõustunud, sest vastasel korral keelataks isegi üksikutele liidu liikmesriikidele võimalus auväärselt reageerida.
<SPEAKER ID="032" NAME="President">
Ma tänan teid. Lissaboni leping on selgesõnaline: paluksin teil minuga kannatlik olla, kuna rõhutasin sama asjaolu oma sõnavõtus Euroopa Ülemkogule. Liikmesriikidevaheline solidaarsus energiavaldkonnas on Lissaboni lepinguga kehtestatud põhimõte. See tähendab, et kui üks ELi liikmesriik peaks seisma silmitsi energiavaru katkestamise ohuga, on kõigil teistel liikmesriikidel kohustus seda riiki toetada. Seepärast on eriti tähtis Lissaboni leping ratifitseerida. Vabandan selle asjaolu korrutamise pärast, kuid leping on eelkõige energiavaldkonna seisukohast äärmiselt oluline.
<SPEAKER ID="033" NAME="Kathy Sinnott" AFFILIATION="IND/DEM">
Austatud president, tahaksin kasutada seda aega rõhutamaks energiat tarbivate toodete direktiivi rakendamise mõju minu valimisringkonnas asuvale selles kütmise valdkonnas kogenud ettevõttele. Nad teavitasid mind, et käesoleval kuumaveekateldega seotud rakendamise ettepanekul on rasked ning tarbetud tagajärjed Iirimaa keskküttesektorile, mis annab tööd paljudele minu valimisringkonna inimestele.
<P>
Käesoleva kuumaveekatlaid puudutava ettepaneku puhul peavad tehaseomanikud paigaldama nii kuumaveekatelde kui ka küttekatelde reguleerimisseadmetele, pumpadele ning mõnedele taastuvatele energiaallikatele energiat klassifitseeriva märgise. Nende märgistusega seotud ettepanekutega jäetakse kahe silma vahele elukutseliste paigaldajate põhifunktsioon. Paigaldajad on kütmise tarneahela tähtis osa ning komisjoni käsitlusviisi tõttu eiratakse või raisatakse suurel määral nende erialateadmisi.
<P>
Komisjoni ettepanek muudab kardinaalselt kogu Iirimaa kohalikku soojaturgu, avaldudes ulatuslikumalt piiratud valiku, tarbijatele suunatud eksitava teabe, suuremate kulude ning vähem paindliku ja vähem konkurentsivõimelise turu ja töökaotuse näol.
<P>
Sooviksin, et enne komisjoni konsulteerimise foorumit võtaks komisjon selle direktiivi mõju Iirimaale kaalumisel kuulda spetsialistide arvamust.
<SPEAKER ID="034" NAME="Willy Meyer Pleite" AFFILIATION="GUE/NGL">
(ES) Austatud president, tahan samuti tänada täiskogu 20. augustil Barajase lennujaamas toimunud ning 155 inimese surmaga lõppenud raske õnnetuse puhul tehtud ametliku avalduse eest. Siiski arvan samuti, daamid ja härrad, et ehk on kätte jõudnud aeg seada kahtluse alla lennuettevõtete võime rakendada rangelt kõiki Euroopa Liidu ohutuse ning hooldusega seotud direktiive.
<P>
Arvan, et aeg on kätte jõudnud, ning esitan selle täiskogu palve Euroopa Komisjonile vaadata eelkõige õhusõidukite hoolduse valdkonnas kriitiliselt läbi lennundusohutusstandarditele vastavus.
<P>
Seetõttu arvan, et lisaks endastmõistetavale leinale ning solidaarsusele on aeg vaadata samuti kriitiliselt läbi Euroopa õhusõidukite lennundusohutuse ja hoolduse vastavus Euroopa Liidu direktiividele.
<SPEAKER ID="035" NAME="Jim Allister" AFFILIATION="NI">
Austatud president, EL ilmutab tihti heade kavatsustega huvi minu Põhja-Iirimaa valimisringkonna vastu. Siiski tahaksin hoiatada ELi tohutu killustamise potentsiaaliga projekti rahastamise eest. Viitan sellele, et ELi töörühm võttis Demokraatliku Unionistliku Partei (DUP) ja Sinn Feini Põhja-Iirimaa täitevorgani liidrite õhutusel mõtlematult omaks idee potentsiaalselt toetada endise Maze'i vangla territooriumile rajatavat nn konflikti transformeerimise keskust.
<P>
Kuidas seda ka ei maskeerita ning mida iganes ka ei jahvatata, muudaks H-bloki üksuse, sealhulgas haiglatiiva säilitamine, selle 1980. aastal Maze'is enesetapu sooritanud terroristide pühamuks. See oleks vastumeelt suurele enamikule inimestest ning unionistidele, keda esindan, oleks see vastuvõetamatu.
<P>
Seetõttu hoiataksin komisjoni taolistesse plahvatusohtlikesse küsimustesse sekkumise eest ning nende eest, kes tahavad ELi varju pugeda, et anda tõsine vastulöök Põhja-Iirimaa suhetele.
<SPEAKER ID="036" NAME="Petru Filip" AFFILIATION="PPE-DE">
(RO) Pärast seda, kui Venemaa parlament tunnustas Lõuna-Osseetia ja Abhaasia iseseisvust, on Transnistria probleemiga seotud Dnestri konflikti lahendamine jõudnud uude faasi. Meie kõigi jaoks on ilmselge, et Venemaa välispoliitika on Vene parlamendi otsuse tagajärjel muutunud ning seega on vajalik seisukohad ümber vaadata käesoleva tõsiasjaga arvestavalt kogu liidu tasandil.
<P>
Võttes arvesse, et Euroopa Liidu idapiiri lähedal asuva piirkonna, Transnistria küsimus huvitab kõiki liikmesriike ning eelkõige Rumeeniat, pean kindlat osalust ühenduse tasandil vajalikuks, et vältida tarbetult pingelisi suhteid riikide ja üksuste vahel, kes on väljendanud huvi selle piirkonna vastu.
<P>
Võttes arvesse, et Dmitri Medvedevi pressiesindaja Natalia Timakova on teatanud, et toimub mitu kohtumist kõigi huvitatud osapoolte, sealhulgas Tiraspoli esindajatega, oleks siinkohal oluline uurida võimalust asutada komisjon, et kindlaks teha ning esitada ühenduse seisukoht selles küsimuses.
<P>
Hiljutine Euroopa Välispoliitika Nõukogu uurimus tõestab, et pärast Gruusia sündmusi muutuvad Moldova ja Transnistria vahelise kokkuleppe alased läbirääkimised palju raskemaks.
<SPEAKER ID="037" NAME="Ioan Mircea Paşcu" AFFILIATION="PSE">
Austatud president, Gruusia ei ole vaid veel üks rahvusvaheline kriis, millele EL peab reageerima. See annab märku Venemaa sõjalisest tagasitulekust, mida kuulutas 2006. aastal algatatud ründav energiavarustuse poliitika.
<P>
EL ei suuda otsustada põhimõtete ja majanduslike huvide vahel. Esimese pooldamine eeldaks valmisolekut ohverdada viimane. Viimase eelistamine tähendaks aga suurt prestiižikaotust. Venemaa omakorda ei suuda ühtviisi valida energiamüügist läände saadud tulude ning rahvusvahelise õiguse austamise vahel. Viimase vastu ei saa karistamatult lugupidamatu olla. Seda sõnumit peaks meie juhid Moskvale valjusti ja selgesti väljendama.
<P>
Kogu rahvusvahelisele üldsusele tooks kahju Venemaa valik investeerida oma vastsoetatud energia asjatusse katsesse taastada kahepooluseline maailm, selle asemel et ühineda uue, mitmepooluselise, globaliseerunud maailma kujundamisega.
<SPEAKER ID="038" NAME="Maria Petre" AFFILIATION="PPE-DE">
(RO) Räägin SAPARDi väljamaksete peatamisest Rumeeniale ning selle lühi- ja pikaajalistest mõjudest.
<P>
Euroopa Komisjoni 2008. aasta juuni delegatsioon külastas Bulgaariat ja Rumeeniat ning andis korralduse väljamaksete peatamiseks SAPARDi projektidele. Delegatsioon nõudis meetmeid, et leevendada nõuetele mittevastavaks peetavaid toiminguid ning Rumeenia otseselt asjassepuutuvad ja vastutavad ametiasutused tegid probleemide leevendamiseks ettepaneku koostada tegevusplaan, mis võeti vastu.
<P>
Vaatamata sellele tekkisid rahalised raskused alles nüüd. Riiklikud väljamaksed ennistatakse tõenäoliselt septembris, rakendades maksete teostamise viisiga seotud tegevuskorda ning viies läbi sõltumatu auditi, mis võib kesta aasta, tagades väljamaksete vastavuse ning põhjustades selle, et neil on suur oht raha jäädavalt kaotada ja seda kahjuks piirkonnas, mida kahjustasid tõsiselt sellesuvised üleujutused.
<P>
Kui eelneva kaheteistkümne auditeerimise käigus eeskirjade eiramist ei avastatud, kui puudujäägid ei ole kardinaalsed, kahtlen ja küsin Euroopa Komisjonilt, kas mõnikord ei ole põllumajanduseelarve säästud mitte SAPARDi projektidest ning nende tulemustest olulisemad.
<P>
Näen vaid ühte lahendust, nimelt tähtaja pikendamist ühe aasta võrra.
<SPEAKER ID="039" NAME="Katalin Lévai" AFFILIATION="PSE">
Austatud president, paljudes ELi liikmesriikides esineb kurjakuulutavaid tundemärke rassismi, homofoobia ja antisemitismi taaselustumisest. Rahumeelset Budapesti Pride festivali ründasid sel suvel jõhkralt paremäärmuslikud rühmitused ning osalejaid loobiti kivide ja happega täidetud munadega. Paljud osalejad said vigastada. Pärast seda häbiväärset sündmust on Ungari peaminister algatanud Ungari harta ning siin Euroopa Parlamendis tahaksin koos kolleegide Michael Cashmani ja Edit Baueriga algatada Euroopa harta.
<P>
Mõistame hukka kõik vägivalla vormid. Me ei saa lubada äärmuslike rühmituste teket, kes tahavad realiseerida oma ettekujutust õiglusest. Keeldume fašistlike ideede ning erinevate vähemuste vastu suunatud eelarvamuste taassünnist ning lükkame resoluutselt tagasi kõik rassismi ilmingud. Peaksime õigusaktide ning oma igapäevaelus hea eeskuju andmise abil tegema koostööd vägivalla ja hirmutamise vastu. Seetõttu tahaksin paluda siin parlamendis toetust Euroopa hartale.
<SPEAKER ID="040" NAME="Marco Pannella" AFFILIATION="ALDE">
(IT) Austatud president, daamid ja härrad, Euroopa Liit rajati veendumusel, et riikliku suveräänsuse alusel ei olnud enam võimalik tagada heaolu, vabadus, demokraatia ning rahu. Vaatamata sellele mõistame hukka grusiinid, kes heidavad endalt Euroopa nimel ning lootustega Euroopast lämmatava diktatuuri ikke, mõistame nad riiklikusse sõltumatusse, samal ajal kui suur osa Euroopa riike kummarduvad maani äärmiselt argpükslikult Moskva ja Putini poliitika ees ning valmistuvad talitama samuti Hiina puhul.
<P>
Meie praeguseks probleemiks on see, et me ei saa jätkata Gruusia, Türgi, Iisraeli ja Maroko, mille kuningas palus 1985. aastal Euroopa Liidult ühinemisluba, hukkamõistmist, kahtlemata ei saa me neid mõista millessegi, millest me ise keeldusime, ning mis meid ka päästis.
<SPEAKER ID="041" NAME="Milan Horáček" AFFILIATION="Verts/ALE">
(DE) Austatud president, daamid ja härrad, vaatamata märkimisväärsetele jõupingutustele ja ülemaailmsetele algatustele tagada õigusemõistmine endistele Yukose juhtidele Mihhail Hodorkovskile ning tema äripartner Platon Lebedevile on nende saatus sama. "Vabadus on parem kui mittevabadus” ütles vastvalitud president Dmitri Medvedev. See peaks koos kohtusüsteemi reformi ning hädavajaliku vanglatingimuste reformiga olema Venemaa tuleviku aluseks. Kahjuks tõestab Hodorkovski kohtuasja viimane otsus, et suuremaid lootusi õigusriigile Venemaal ei täideta. Hiljutised sõjalispoliitilised otsused Gruusia ja NATO suhtes viitavad samuti, et mitte ainult sise-, vaid ka välispoliitika areenil on uue võimuloleva Putini ja Medvedevi duetiga alanud uus jääaeg. Peame selles suhtes tõesti valvsad olema.
<SPEAKER ID="042" NAME="Janusz Wojciechowski" AFFILIATION="UEN">
(PL) Austatud president, tahaksin viidata vahejuhtumile, mis on põhjustanud märkimisväärseid kannatusi minu kaaskodanikele. Kuritegevuse teemalise arutelu ajal Suurbritannia alamkojas väitis Briti politsei vanemesindaja, et kõik poolakad kannavad nuga, kuna selle kandmine on nende kultuuri osa, ning nad tuleks selles suhtes ümber õpetada. Tahaksin selgeks teha, et kuigi olen poolakas, ei kanna ma nuga endaga kaasas, ning et minu kodumaa kultuuris kasutatakse tavaliselt nuga koos kahvliga söömiseks.
<P>
Selline seisukohavõtt on kahetsusväärne, eriti kuna suur hulk minu kodumaa Briti saartel elavaid kaaskodanikke on pigem kuriteo ohvrid kui selle toimepanijad. Tõepoolest on kõik negatiivseid iseloomujooni mis tahes rahvusele omistavad ühisavaldused sallimatuse ilmingud. Selliseid avaldusi ei tohiks Euroopa Liidu liikmesriigis kunagi teha.
<SPEAKER ID="043" NAME="Ilda Figueiredo" AFFILIATION="GUE/NGL">
(PT) Portugali meedia on viimastel päevadel teatanud, et Yasaki on Ovaris koondanud veel 312 inimest. Koos hiljutise koondamislainega on Yasaki Saltano viimase pooleteise aastaga Ovaris ja Vila Nova de Gaia üksustes koondanud peaaegu 1200 inimest.
<P>
See on tõsine sotsiaalne probleem piirkonnas, kus on vähe alternatiivseid töökohti ning kus töötus pidevalt kasvab. Siiski on see ka tõeline šokk, pidades silmas, et see rahvusvaheline ettevõte on saanud Portugali investeerimiseks ühenduse rahalistest vahenditest miljoneid eurosid. Äristrateegia muutuse all kannatavad inimesed on tehaste asukohas elavad töölised ning elanikud.
<P>
Peame vältima selliste olukordade süstemaatilist kordumist.
<SPEAKER ID="044" NAME="Christa Klaß" AFFILIATION="PPE-DE">
(DE) Austatud president, daamid ja härrad, pärast eilset pühapäevateenistust minu kodulinnas teatas meie indialasest preester tema kodumaal toimepandud metsikutest tegudest. Viimase nädala jooksul on Ida-India Orissa osariigi kristlastest saanud tagakiusamise, alanduse, väärkohtlemise ja mõrvade ohvrid. Eelmise nädala lõpuks hukkus seetõttu 26 inimest, hävitati 41 kirikut, süüdati neli kloostrit ning paljude kristlaste kodud on varemetes. Inimesed varjavad end metsas, paludes kaitset hindu usufanaatikute eest.
<P>
See pole esimene kristlaste vastane rünnak, mistõttu 60 000 Orissa kristlast on oma kodust pagenud. Praeguse konflikti vallandas vaimse liidri ja ülemaailmse hindu nõukogu liikme mõrv 23. augustil. Isa Saji minu külast on palunud meie kogudusel ohvrite eest palvetada, kuid võime ära teha palju rohkem. Mõistan täielikult hukka need inimsusevastased kuriteod. Euroopa Parlament peab nõudma, et India valitsus tagaks Orissa kristlastele õiguse elule ja vabadusele.
<SPEAKER ID="045" NAME="Marianne Mikko" AFFILIATION="PSE">
(ET) Kallid kolleegid! Transnistria on tunnustanud Lõuna-Osseetia ja Abhaasia iseseisvust. Moldova separatistliku Transnistria näol on tegemist ülessoojendamisel oleva külmutatud konfliktiga.
<P>
Lõuna-Osseetia, Abhaasia, Transnistria on ühtemoodi - aastaid keeldub Venemaa oma vägesid neist piirkondadest välja viimast. Moldova president on öelnud, et Transnistria on kui vulkaan, mis sarnaselt Gruusias toimunule võib kohe purskama hakata.
<P>
Venemaa on kinnitanud president Voroninile, et on huvitatud leppest, mis käsitleks Transnistriat Moldova autonoomse piirkonnana. Sellisena, et vajadusel niiöelda rahvahääletuse tulemusena saaks Transnistria seaduslikult eralduda Moldovast.
<P>
Oluline on viia partnerid 5+2 läbirääkimiste laua taha: me ei saa leppida, kui Medvedev ja Voronin otsustavad konflikti kahepoolselt. Moldova delegatsiooni juhina palun tungivalt tegelda Transnistriaga ennetavalt.
<P>
Transnistrias peaks olema rahvusvaheline rahuvalve, Moldovale peaks pakkuma tihendatud partnerluskava ja lubama moldaavlasi ilma viisata Euroopa Liitu.
<SPEAKER ID="046" NAME="Toomas Savi" AFFILIATION="ALDE">
Austatud president, Rahvusvaheline Olümpiakomitee (ROK) otsustas 2007. aasta juulis anda Sotšile Venemaal 2014. aasta taliolümpiamängude korraldamise õiguse. Pärast Venemaa Föderatsiooni agressiooni Gruusia vastu esinesid USA kongressi liikmed Allyson Schwartz ja Bill Shuster avaldusega, et kui USA Kongress naaseb suvepuhkuselt, koostab ta resolutsiooni, milles kutsutakse ROKi üles määrama 2014. aasta olümpiamängudele uus korraldaja.
<P>
On üsna selge, et kui olümpiamängud peaksid toimuma Sotšis, leiduks riike, kes üritust boikoteeriksid, nagu 1980. aasta mängudel Moskvas - pärast Nõukogude Liidu kallaletungi Afganistanile. Olümpialiikumisele oleks see oluliselt suurem löök kui nüüd uue korraldaja leidmine 2014. aasta olümpiamängudeks. Seetõttu on praegu aeg Euroopa Parlamendil sekkuda. Vastasel juhul võime järjekordselt seista silmitsi olümpiamängude korraldamisega autoritaarses ja agressiivses riigis, kes ei austa inimõigusi, kodanikuvabadusi ega olümpiahartat.
<SPEAKER ID="047" NAME="László Tőkés" AFFILIATION="Verts/ALE">
(HU) Austatud president, seoses Lõuna-Osseetia ja Abhaasia iseseisvusega on Rumeenia president Traian Băsescu rünnanud oma sõnavõttudes ägedalt vähemuste kollektiivseid õigusi, kuna tema arvates on vähemused mõnede riikide kokkuvarisemise põhjuseks. Euroopa Ühenduse mure Kaukaasias aset leidva kriisi, Venemaa imperialistliku agressiooni ning Ukrainat ja Moldovat ähvardava hädaohu pärast on õigustatud. Siiski, lisaks suurte jõudude huvidele ning vaatamata kõikide separatistide püüdlustele tagaks reaalne, rahumeelne lahendus nii kollektiivsed inim- ja riiklikud õigused kui ka täieliku autonoomia. Euroopa Nõukogu raportööri Andreas Grossi sõnul on autonoomia tõhusaim separatismi vastane vahend. President Băsescu ei peaks muretsema, sest Transilvaania ungarlased ei taha Rumeeniast lahku lüüa, nagu ka Tiibet ei taha lahku lüüa Hiinast; nad püüavad vaid saavutada kollektiivsed õigused ning autonoomia.
<SPEAKER ID="048" NAME="James Nicholson" AFFILIATION="PPE-DE">
Austatud president, suvevaheajal kannatasime augustis minu kodupiirkonnas Põhja-Iirimaal väga tugevate vihmasadude all. Kannatasid paljud piirkonnad, esines veetulvasid, mis pühkisid minema pindmise mullakihi, hävitades paljud hektarid kartulimaad ning pekstes maha teravilja.
<P>
Külastasin mitut enimkannatanud piirkonda ning see, mida ma nägin, oli armetu pilt nende jaoks, kes olid nii kõvasti toiduainete tootmise heaks töötanud sel ajal, kui teed ja sillad olid minema pühitud ning kariloomad kadunud.
<P>
Tänapäeval on põllumajandustootjad harjunud püsimajäämiseks ilmaga võitlema, kuid käesoleval juhul võiks ning peaks neid väikeseid piirkondi aitama. Komisjon peaks Põhja-Iirimaa täitevorganile andma juurdepääsu Euroopas olemasolevale solidaarsusfondile, ning paluksin teil kirjutada komisjoni juhile, et ta võtaks ühendust Põhja-Iirimaa peaministri kantseleiga, et teada saada, millisel viisil saaks kõige paremini abi osutada.
<SPEAKER ID="049" NAME="Hanna Foltyn-Kubicka" AFFILIATION="UEN">
(PL) Austatud president, täna on Teise maailmasõja puhkemise aastapäev. Arvan, et see on sobiv hetk kutsuda teid ja kõiki parlamendiliikmeid üles toetama 25. mai kuulutamist rahvusvaheliseks kangelaslikult totalitaarsuse vastu võidelnute austamise päevaks.
<P>
Kuupäeva valik ei ole juhuslik. 1948. aasta 25. mail tapsid kommunistid kapten Witold Pilecki. Kapten oli ainus inimene, kes läks koonduslaagrisse vabatahtlikult, et seal vastupanu korraldada ja aset leidva massimõrva kohta teavet koguda. Pärast rohkem kui kahte aastat Auschwitzis ta põgenes ning võitles seejärel Varssavi ülestõusul. Pärast natside võimult kukutamist jäi ta Poolasse, et võidelda järgmise totalitaarse režiimi - nõukogude režiimi vastu. See otsus maksis talle lõpuks elu.
<P>
Sellised inimesed nagu Witold Pileck väärivad meelespidamist. Demokraatlikult valitud Euroopa esindajatena on meie võimuses määrata päev, millal nende mälestust austada. Loodame, et kui 25. mai selleks päevaks nimetatakse, peame vaid meenutama minevikus toimunud võitlusi genotsiidi vastu ning et totalitarismi tragöödia enam iial ei kordu.
<SPEAKER ID="050" NAME="Nickolay Mladenov" AFFILIATION="PPE-DE">
(BG) Austatud president, kolleegid, juuli alguses lahkus poliitikast Bulgaaria esimene demokraatlikult valitud peaminister Filip Dimitrov.
<P>
Filip Dimitrov oli üks Bulgaaria demokraatliku opositsiooni rajajaid, ta võttis 1990. aastate alguses riigi juhtimise üle kokku varisenud kommunistlikult režiimilt, oli Euroopa Parlamendi saadik ning viimaks Bulgaaria Rahvusassamblee aseesimees.
<P>
Kõigi 18 poliitikas oldud aasta jooksul oli Filip Dimitrov kõigile, kes teda tundsid, aususe, avameelsuse ning sellise inimese eeskujuks, kes usub südame põhjast meie riigi Euroopat ning Euroopa-Atlandi suhteid pooldavasse valikusse, sõnavabadusse, demokraatiasse ja inimõigustesse.
<P>
Olen veendunud, et vaatamata poliitikast lahkumisele aitab ta jätkuvalt oma nõu ja kogemusega meil taastada riigi maine, mida see väärib tänu selliste inimeste jõupingutustele, nagu seda on Filip Dimitrov.
<SPEAKER ID="051" NAME="Luis Yañez-Barnuevo García" AFFILIATION="PSE">
(ES) Austatud president, minu sõnavõtt puudutab eelnevalt mainimata küsimust.
<P>
Kuubal arreteeritakse tihti omavoliliselt teisitimõtlejaid ning inimesi, kes diktatuuriga nõus ei ole. Viimasena vahistati Gorki Águila, rokkbändi just, kes on nüüd õnneks vabaks lastud. Siiski tahan presidendi tähelepanu pöörata asjaolule, et Kuuba diktatuuri omavoliliste tegude kohta tuleb nende kordumise takistamiseks esitada aruanne ning seda levitada. Seetõttu kutsun presidenti üles võimaluse korral teavitama Kuuba valitsust ja suursaatkonda Euroopa Liidus meie rahulolematusest ning selliste tegude taunimisest.
<SPEAKER ID="052" NAME="Avril Doyle" AFFILIATION="PPE-DE">
Austatud president, rikutakse kolmandatest riikidest tulevate lennureisijate, kes läbivad ELi sõlmlennujaamu, tarbijaõigusi. Tuhandete ELi elanike tollimaksuvabad vedelike ostud konfiskeeritakse komisjoni suutmatuse tõttu rakendada kiiresti määrust (EÜ) nr 915/2007, millega muudetakse määrust (EÜ) nr 622/2003, millega nähakse ette meetmed lennundusjulgestuse ühiste põhistandardite rakendamiseks. Kolmteist ELi mittekuuluvat riiki on esitanud sooviavalduse selle määruse alusel tunnustamiseks, kuid vaid üks neist on heaks kiidetud.
<P>
Pöörduksin teie kaudu, austatud president, taas meie uue voliniku Antonio Tajani poole abipalvega see probleem lahendada ning rakendada määrust võimalikult kiiresti.
<P>
Paljudelt Pekingi olümpiamängude võistlejatelt ning, tõepoolest, ka nende toetajatelt ja perekondadelt võeti ära kaup koduteel läbi Euroopa põhiliste sõlmlennujaamade. Jälle on esitatud tosinate kaupa kaebusi. Palun see probleem lahendada. See pole tarbijaõiguste huvides ning on vaid jant, kui põhjendame seda turvalisusega.
<SPEAKER ID="054" NAME="Jörg Leichtfried" AFFILIATION="PSE">
(DE) Austatud juhataja, 14. augustil 2008 lükati järgmisele päevale Ryanairi lend Austriast Ühendkuningriiki. Ettevõte lubas seejärel hüvitada reisijate hotelli- ja ümberistumiskulud ja vastavalt määrusele (EÜ) nr 261/2004 jagati laiali teabevoldik, mis tõi esile reisijate õigused lennu edasilükkamise või tühistamise puhul.
<P>
Kui üks reisija esitas Ryanairile nõude lisakulude hüvitamiseks, keeldus lennuettevõte hüvitise maksmisest, põhjendamata täpselt oma otsust. Keeldudes hüvitamisest, on Ryanair selgelt üle astunud määrusest (EÜ) nr 261/2004, mis kehtestab abi, mida lennureisijatele kogu ELi ulatuses pakkuda tuleb. Lennu edasilükkamise või täpsemalt lennu järgmisele päevale edasilükkamise puhul on reisijatel õigus seadusega reguleeritud hüvitiseks. Ka odavlennufirmad, nagu Ryanair, peavad seadust järgima ning määrusest kinni pidama. Sellised juhtumid korduvad Euroopa lennureisijate kulul üha tihedamini ning Euroopa Komisjonil oleks tõesti aeg midagi ette võtta.
<SPEAKER ID="055" NAME="Ryszard Czarnecki" AFFILIATION="UEN">
(PL) Austatud juhataja, 87 aastat tagasi otsustas tollane maailma kommunismi ja Nõukogude Liidu juht Vladimir Iljitš Lenin jagada Gruusia kolmeks piirkonnaks. Neist kaks olid Lõuna-Osseetia ja Abhaasia. Pea 90 aastat hiljem maksavad Gruusia ja Euroopa selle otsuse eest kõrget hinda. Tänane Euroopa Parlamendi istungjärk langeb juhtumisi kokku Euroopa Ülemkogu kohtumisega. Seetõttu on meil võimalus öelda liidu juhtidele valjusti ja selgesti, et rahvaste vabaduse ning inimõiguste nimel ei saa me andestada Venemaa agressiooni Gruusia vastu.
<P>
Sarnaselt Nõukogude Liidu rünnakuga Ungarile 1956. aastal ning Tšehhoslovakkiale 1968. aastal, on see tähelepanuväärne näide sellest, kuidas suurriik tungib pärast Teist maailmasõda väikeriiki. Siiski on see viimase 60 aasta jooksul esimene juhus, kus suurriik on võtnud väikeriigi oma valdusse sõjaväelise tegevuse läbi. Abhaasia ja Lõuna-Osseetia nn iseseisvuse väljakuulutamine on ju Vladimir Putini lavastatud poliitilise teatri etteaste. Euroopa Parlament peaks end täna Gruusia ja üldse kõigi Kaukaasia rahvastega solidaarseks kuulutama.
<SPEAKER ID="056" NAME="György Schöpflin" AFFILIATION="PPE-DE">
(HU) Tänan teid sõnaõiguse eest, austatud juhataja. Ungari avalik arvamus oli Gruusia kriisi ajal tunnistajaks tähelepanuväärsele avaldusele. Venemaa suursaadik Budapestis tegi üsna ebadiplomaatilise avalduse opositsiooniliidri Viktor Orbáni kohta, kuna viimane pooldas Gruusiat. Venemaa suursaadik, muud moodi ei saa seda nimetada - ähvardas Vene riigi pahatahtlikkusega Ungari opositsiooni ning seega laiemalt Ungari ühiskonda. Kodeeritud sõnumit ei ole raske dešifreerida - kes iganes hääletab Ungari Kodanike Liidu (FIDESZ) poolt, peab silmitsi seisma venelaste hukkamõistuga. Tema ekstsellentsi sõnum on varjamatu sekkumine Ungari siseasjadesse ning seega Euroopa Liidu ühe liikmesriigi demokraatlikku süsteemi. Mõistagi pole Ungari ainus ning pea kõik endised kommunistlikud riigid on saanud sarnaste, kogu Euroopat ohustavate ähvarduste osaliseks.
<SPEAKER ID="057" NAME="Proinsias De Rossa" AFFILIATION="PSE">
Austatud juhataja, vaatamata Iirimaa sõjalisele erapooletusele ei ole riik erapooletu või ükskõikne Gruusias puhkenud kriisi suhtes. Avalikkus tunneb sügavat muret selle pärast, et kõigi osapoolte mõjuvõimsad isikud näivad tahtvat uut külma sõda, ning on mures enesehävituslike arutluste pärast Venemaa-vastaste sanktsioonide üle. Äkiline reaktsioon ei loo ega taga rahu või õiglust kõigile selles piirkonnas ega ka mujal elavatele inimestele.
<P>
Põhimõtteliselt on Venemaa tulistanud hoiatuslasu. EL peab reageerima, kasutades oma ressursse rajamaks uued ELi institutsioonid, mis oleksid võimelised pidama läbirääkimisi siduvate mitmepoolsete kokkulepete üle. Peame püüdma luua uus rahumeelne maailm mitte vastasseisus, vaid partnerluses Venemaaga.
<SPEAKER ID="058" NAME="President">
Sellega lõpetame käesoleva päevakorrapunkti arutelu.
