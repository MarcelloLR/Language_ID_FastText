<CHAPTER ID="002">
Presidentuuri teadaanne
<SPEAKER ID="005" NAME="Juhataja">
Soovin parlamendile teada anda, et ma sain kirja Euroopa Ülemkogu eesistujalt Herman Van Rompuylt, milles ta teavitab mind Euroopa Ülemkogu otsusest konsulteerida Euroopa Parlamendiga Hispaania valitsuse ettepaneku üle, mis käsitleb Euroopa Parlamendi koosseisu, ja taotleda Euroopa Parlamendi nõusolekut mitte kutsuda selles küsimuses kokku konventi. Küsimus puudutab Euroopa Parlamendi 18 lisaliiget. Ma edastasin selle ettepaneku põhiseaduskomisjonile, kes alustas äsja tööd selle teemaga ja nimetab peagi raportööri. Töö selles küsimuses jätkub.
<P>
Samuti tahaksin öelda, et pärast otsust kutsuda tagasi oma volinikukandidaat on Bulgaaria valitsus esitanud uue kandidaadi. Esimeeste konverents teeb homme otsuse lõpliku ajakava kohta, kuid kõige tõenäolisemalt toimub uue volinikukandidaadi kuulamine 3. veebruaril ja hääletamine 9. veebruaril. See sõltub muidugi ka president Barroso otsusest ja tema kõnelustest Bulgaaria valitsusega hiljuti nimetatud kandidaadi üle. Midagi ei ole veel kindlalt paika pandud, kuid ma tahtsin parlamendile edastada selle üldise teabe meie järgmiste sammude kohta. Igal juhul kontrollib Euroopa Parlament olukorda täielikult. Mingeid erakorralisi asjaolusid ei ole ja me tegutseme kooskõlas demokraatliku korraga. Kõnealune kord on meie jaoks väga oluline ja niikaua, kui mina olen Euroopa Parlamendi president, tegutseb parlament alati vastavalt sellele korrale.
<P>
Lisaks tahaksin teile rääkida sellest, kuidas Euroopa Parlament kavatseb teha koostööd kaheks ja pooleks aastaks ametisse nimetatud Euroopa Ülemkogu alalise eesistujaga ning vahetuva eesistujariigiga. Eesistujariik, praegusel juhul Hispaania, esitab alati oma kuue kuu tegevuskava vastava kuuekuulise perioodi alguses. Kuuekuulise perioodi lõpus esitab ta aruande oma töö kohta. Euroopa Ülemkogu alaline eesistuja esitab ülevaate oma töö tulemustest Euroopa Ülemkogu kohtumisel. Nagu teate, korraldatakse iga kuue kuu jooksul kaks tippkohtumist ning Euroopa Ülemkogu eesistuja esitab ülevaate tippkohtumiste tulemuste kohta iga kuuekuulise perioodi jooksul kaks korda, seega neli korda aastas.
