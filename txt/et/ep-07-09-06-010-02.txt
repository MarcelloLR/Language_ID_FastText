<CHAPTER ID="010-02">
2. Bangladesh
<SPEAKER ID="133" NAME="Juhataja">
Järgmine päevakorrapunkt käsitleb Bangladeshi kohta esitatud kuut resolutsiooni ettepanekut.
<SPEAKER ID="134" NAME="Robert Evans  " AFFILIATION="PSE">
autor. - Austatud juhataja, Bangladesh on riik, mida olen külastanud palju kordi ja ühest külastusest on mul iseäranis eredad mälestused. Mul on Londonis tõepoolest palju Bangladeshi päritolu sõpru ning ma jälgin sealset poliitilist olukorda tähelepanelikult.
<P>
Kõnealune resolutsioon tunnistab, et olukord on viimaste kuude jooksul muutunud märkimisväärselt halvemaks, selliseks, et valitseb tõsine mure õiguse ja korra, inimõiguste ja tõepoolest kõnealuses riigis ka demokraatia püsimajäämise pärast, mida kõnealune resolutsioon ka toonitab.
<P>
Kui valimisprotsess jaanuaris peatati, siis ma arvan, et enamik meist lootis, et läheb vaid mõni nädal, enne kui valimised aset leiavad, kuid nädalatest on saanud kuud ja kuud muutuvad aastateks, enne kui uus demokraatlikult valitud valitsus võimule asuda saab.
<P>
Vahepeal on meil aga tekkinud olukord, kus põhiseadusvastane ja ebarahuldav ajutine valitsus püüab säilitada sõjaväe abiga õigust ja korda järjest masendavamas ja vägivaldsemas keskkonnas. Kaks endist peaministrit on vangis. Ülikoolis leidsid aset rahutused, sadu inimesi (muuhulgas teadlasi) on vahistatud, samuti on saadud avaldusi rünnakute ja piinamise kohta.
<P>
Nagu lõikes 11 öeldud, ei saa selline olukord jätkuda ning olen kindel, et meie Euroopa Parlamendis oleme valmis aitama, taastamaks demokraatia Bangladeshis niipea kui võimalik.
<SPEAKER ID="135" NAME="Marios Matsakis  " AFFILIATION="ALDE">
autor. - Austatud juhataja, Bangladesh on pindalalt umbes sama suur kui Kreeka, kuid selle rahvaarv on peaaegu kaks korda suurem kui Saksamaal. See sai riigiks alles 1971. aastal pärast aastaid kestnud kodusõda endiste Briti kolooniate, naabrite Pakistani ja India vahel. Bangladesh kannatas diktatuuri all 15 aastat ning kuigi tsiviilvalitsus taastati aastal 1990, on riik kaugel tõelisest demokraatlikust korrast.
<P>
Tänapäeval on see väga vaene riik, mida vaevab laialtlevinud korruptsioon, sõjaväe sekkumine poliitikasse, rasked inimõiguste rikkumised, poliitiliste ürituste keelustamine, naiste diskrimineerimine, usuline äärmuslus ning paljud teised kuriteod, mida on nimetatud ka resolutsioonis. Samas on põhjenduses N öeldud selgesti: "ELi ja Bangladeshi vahel on head pikaajalised suhted ning nad on olulised majanduspartnerid". See on tõsi, kuid nii palju siis sõprade ja partnerite valimisest ning nii palju siis edusammudest aitamaks sellistel sõbralikel riikidel parandada nende heaolu, demokraatia ning õigusriigi põhimõtte järgimise taset.
<P>
Tõele au andes tuleb öelda, et EL on püüdnud aidata Bangladeshil olukorda parandada, kuid kas ta on püüdnud piisavalt? Kas Bangladeshile antud abi on olnud suunatud nõuetekohaselt riigi tootlikkust tagavale infrastruktuurile või on see jõudnud hoopis korrumpeerunud ametnike taskusse? Kas surve sõjaväele, et see lõpetaks sekkumise riigi poliitilisse ellu, on olnud piisavalt suur ja sihipärane, või on see olnud nõrk ja ebatõhus?
<P>
Igaüks võib ise nendele küsimustele vastata. Kuid minu seisukoht on, et oleme kaugel sellest, mida oleks vaja teha, hädavajalik on üle vaadata meie Bangladeshi käsitlev poliitika, välistamata sanktsioonide kehtestamise võimalust ja kindlasti kaasates tõsised hoiatused naabritele Pakistanile ja Indiale astuda vastu kiusatusele sekkuda Bangladeshi siseküsimustesse.
<SPEAKER ID="136" NAME="Charles Tannock  " AFFILIATION="PPE-DE">
autor. - Austatud juhataja, nagu minu kolleeg Robert Evans, esindan ka mina Londonis meie piirkonda, kus elab 150 000 Bangladeshi päritolu valijat.
<P>
Bangladesh on suur ja strateegiliselt oluline Lõuna-Aasia riik, mis on taas kahetsusväärselt uudistes augustis toimunud tudengite meeleavalduste ja kolme endise peaministri vahistamisega, väidetavalt eesmärgiga võidelda korruptsiooni vastu, kuid mis kahjuks vastupidi jätsid mulje katsest lämmatada demokraatlikud, ehkki täiesti lahknevad poliitilised klassid.
<P>
Ajutine valitsus on kinnitanud ELile ja USAle, et jätkab demokraatlike valimistega 2008. aasta lõpus, kui valimiste registreerimise protsess on lõppenud ja süsteem on piisavalt tugev võitlemaks valimispettuse vastu. Samas tundub ajakava väga pikk ning on kahtlused, et sõjaväelased, kes on saanud hiljuti kõrgemaid ametiposte, soovivad innukalt muuta radikaalselt riigi poliitilist pilti, eemaldades poliitiliselt areenilt kaks vaenulikku protagonisti, endised peaministrid Sheikh Hasina ja Khaleda Zia. Raske on mõista, miks neid ei vabastata kautsjoni vastu kuni kohtuistungini ja, veelgi enam, miks olid nende esialgsed vahistamised nii melodramaatilised ega olnud kooskõlas erakorraliste volituste meetmetega - resolutsioon nõuab õigustatult nende volituste äravõtmist, nagu ka ELi diplomaatiliste vaatlejate viibimist kahe naise kohtuistungitel.
<P>
Kindlasti jälgivad lääne abiandjad Bangladeshi väga tähelepanelikult, võttes arvesse muret inimõiguste viimasel paaril aastal halvenenud olukorra ning ühiskonnas järjest suureneva islamistliku äärmusluse pärast ning sellepärast, et riik on pöördunud kahjuks kõrvale oma esialgsest ilmaliku mitmeparteilise demokraatia kursist - see on aga suund, mida EL peaks selle riigi puhul jätkuvalt jõuliselt toetama.
<SPEAKER ID="137" NAME="Marcin Libicki  " AFFILIATION="UEN">
autor. - (PL) Austatud juhataja, järgmine riik, mida me täna pärastlõunases arutelus käsitleme, on Bangladesh, kus samuti rikutakse inimeste põhiõigusi. Olles kuulnud kõigist üksikutest juhtumitest, imestame me, kuidas saab selline olukord esineda maailmas, kus süveneb niinimetatud üleilmastumine, mis seob üksteisega ühendatud võrgustikuks majandusorganisatsioonid ja eelkõige poliitilised organisatsioonid, maailmas, kus on asutatud ÜRO ja Euroopa Liit meie omal mandril ja maailmas, kus on nii palju organisatsioone, mis väidetavalt austavad inimõigusi. Me võiksime endalt küsida, miks ei ole toimunud peamiste humanitaarpõhimõtete üleilmastumist.
<P>
See näib olevat probleem, mis mõjutab meie aega ja meie organisatsioone. Igaüks huvitub poliitikast ja majandusest, aga kui poliitikale ja majandusele tuleb anda inimlik mõõde, nii et tagasihoidlikele tavalistele inimestele rohkem kahju ei tekitataks, näime me olevat abitud.
<P>
Volinik Reding ütles hetk tagasi, kui me rääkisime olukorrast Birmas, et tekib oht, et muutume taas abituks ning meil ei õnnestu reageerida sellele ebaõiglusele. Peame mõistma siiski, et teatavaid meetmeid tuleb võtta ning et meie poliitilise ja majandusliku tegevuse ning standardsete põhiõigustega kooskõlalisus ei ole tasakaalus.
<P>
Ma soovin pöörata tähelepanu veel ühele küsimusele. Deklaratsioonis viidatakse muuhulgas äärmuslikule tagakiusamisele usulistel alustel. Pean märkima, et usuline tagakiusamine on tavaliselt, kuigi mitte alati, suunatud kristlaste ja eelkõige katoliiklaste vastu. Üleilmsel tasandil on katoliiklased praegu inimesed, keda kõige sagedamini kiusatakse ja tapetakse nende usu tõttu. Peaksime pidama silmas fakte ja kui viitame tagakiusamisele, peaksime meenutama, kes keda kiusab.
<SPEAKER ID="138" NAME="Carl Schlyter  " AFFILIATION="Verts/ALE">
autor. - (SV) Austatud juhataja, arvan, et Bangladesh on olnud suurte lootustega riik. Seal valitseb usuvabadus, naistel on maapiirkonnas juurdepääs mikrolaenule ning näeme, et majandus hakkab arenema.
<P>
Kõnealused positiivsed suundumused on aga kiiresti hakanud vastupidises suunas minema, ja seda riigis, kus on levimas terrorism. Valitsus on oma sõnul korruptsiooniprobleemi lahendada püüdes vangistanud ajakirjanikke, poliitikategelasi ja üliõpilasaktiviste. Kui ma tohin väga lühidalt mainida, siis minu arvates on ulatuslik vangistamine halb viis korruptsiooni lahendada. Me lubame, et aitame Bangladeshi teel demokraatia poole ning selleks on vaja ka valitsusepoolset tahet.
<P>
Enne kui lõpetan, soovin pöörata tähelepanu ühele küsimusele resolutsioonis, millest paljud võib-olla ei räägi ja mis minu arvates on oluline, kuna olen veetnud palju aega inimestega, kes elavad agulis. Vanas režiimis oli valitsevas klassis inimesi, kes võtsid maa oma valdusse, kuid kui valitsus püüdis seda maad tagasi võtta, aeti miljonid vaesed inimesed, vaesed talunikud ja inimesed agulist kodudest välja, neilt võeti viimane lootusekiir ellu jääda, mis neil oli tänu väikesele maatükile. Peame mõtlema ka nendele inimestele, kui võitleme demokraatia eest Bangladeshis, kuna neid võetakse kõige vähem kuulda. Neil on kõige vähem õigusi.
<SPEAKER ID="139" NAME="Bogusław Sonik">
fraktsiooni PPE-DE nimel. - (PL) Austatud juhataja, olukord Bangladeshis on kindlasti murettekitav. Valimiste ettenähtud ajal korraldamiseks on siiski meetmeid võetud. Sellest hoolimata esineb kartusi, et valimiskomisjoni 2007. aasta juulis esitatud tööprogrammi ei lõpetata õigel ajal. Peaksime meenutama, et Euroopa Liidu vaatlusmissioon lõppes 22. jaanuaril, kui ka ÜRO toetamisest loobus.
<P>
Me ei tohi Bangladeshi seekord hüljata. Peame saatma ulatuslike volitustega vaatlejad. Vaatlejad peaksid jälgima ka käimasolevaid kriminaalmenetlusi ja tavakodanike vahistamisi. Iseäranis oluline on avaldada survet ametiasutustele, et tagada 28. juulil 2007 toimunud meeleavalduses vahistatud tudengitele vabadus. Peame reageerima kiiresti ja andma ulatuslikku abi, kui see ei õnnestu, ei saa ma oodata, et valimised toimuksid määratud ajal.
<SPEAKER ID="140" NAME="Lidia Joanna Geringer de Oedenberg">
fraktsiooni PSE nimel. - (PL) Austatud juhataja, peaaegu aasta on möödunud alates Euroopa Parlamendi Bangladeshi käsitlevast resolutsioonist. Hoolimata meie suurtest lootustest on olukord riigis halvenenud. Käesoleva aasta jaanuariks kavandatud valimised ei toimunud ning lükati edasi kuni 2008. aasta lõpuni. Sõjaväe toetusel kehtestas ajutine valitsus eriolukorra.
<P>
Praegune eliit piirab avalikult mis tahes poliitilist tegevust ning ajakirjandusvabadust. Vahistatute seas on kaks endist peaministrit, 160 juhtivpoliitikut ning rohkem kui 100 000 tavakodanikku. Üliõpilaste Dhaka ülikooli juures toimunud sõjaväevastase meeleavalduse jõhker mahasurumine käesoleva aasta augustis tekitas tõsist muret rahvusvahelisel tasandil.
<P>
Nimetatud sündmusi silmas pidades peaksid nõukogu ja Euroopa Komisjon olukorda tähelepanelikult jälgima. Eelkõige peaksid nad survet avaldama, et sõltumatutel institutsioonidel ja poliitilistel erakondadel võimaldataks oma tegevust jätkata. Äärmiselt oluline on saata kohapeale uus vaatlusmissioon ning anda tehnilist abi, mis võiks anda positiivse panuse vabade demokraatlike valimiste ettevalmistamisse. Olukorda Bangladeshis on võimalik tõhusalt stabiliseerida üksnes siis, kui kõik asjast huvitatud osapooled koostööd teevad.
<SPEAKER ID="141" NAME="Koenraad Dillen">
fraktsiooni ITS nimel. - (NL) Austatud juhataja, see, et inimõiguste olukorda Bangladeshis siin, põhjaosa riikides käsitletakse, on mõistagi hea. Me oleme näinud praeguse režiimi katset suruda maha üliõpilaste õiguspärane poliitiline meeleavaldus ja sundida ajakirjanikke vaikima omavoliliste vahistamiste ja vangistamiste kaudu. Alates sellest, kui uus valitsus jaanuaris 2007 võimule asus, on rohkem kui 250 000 inimest juba vangistatud. Alates eriolukorra väljakuulutamisest on sõjavägi olnud vastutav lugematu arvu piinamis- ja surmajuhtumite eest.
<P>
Ma soovin aga käsitleda ühte teist küsimust, küsimust, mis on kõnealusele riigile omane ja mis jätkub hoolimata valitsuse vahetumisest. See on midagi, mille on sageli kõik inimõigusorganisatsioonid jätnud tähelepanuta, sest ilmselgelt on see midagi, millest lihtsalt ei saa rääkida. Ma räägin massilisest ja järjekindlast grupiviisilisest vägistamisest, mis Bangladeshis aset leiab. Naiste ja noorte tüdrukute vastu suunatud vägivald on üks kohutavamaid inimõiguste rikkumisi islamimaades. Selline vägivald hõlmab seksuaalset ja koduvägivalda, grupiviisilist vägistamist, naiste happega viskamist ja aumõrvu. Hoolimata sellest, kas inimesed tahavad seda kuulda või mitte, ei saa eitada, et nende metsikuste abil tahavad moslemid puhastada Bangladeshi usulistest vähemuskogukondadest, et muuta riik monoliitseks islamiriigiks. Bangladeshi ühelgi valitsusel ei ole õnnestunud meetmeid võtta ning see on täiesti häbiväärne. Bangladesh ratifitseeris ÜRO konventsiooni naiste diskrimineerimise kõigi vormide likvideerimise kohta 1984. aastal. On viimane aeg, et parlament saadaks selge signaali Bangladeshi valitsusele teavitamaks neid nende kohustustest.
<SPEAKER ID="142" NAME="Marianne Mikko" AFFILIATION="PSE">
(ET) Daamid ja härrad, ei Euroopa Liit ega ÜRO ei lõpeta valimisvaatlusmissiooni kergesti, kahjuks aga tuli seda Bangladeshi korral teha. Jaanuaris lõpetati sõjaväe toel demokraatlik tegevus riigis, milles kahte peamist erakonda, olles ainus selline näide maailmas, juhivad naised.
<P>
Ma tunnistan, et sunniabinõude ja korruptsiooni vastu võitlemine on oluline tõhusa majanduse ja poliitika jaoks, kuid alatuid meetodeid, nagu meeleavalduste mahasurumine, ajakirjanduse vaigistamine ning õiglase kohtumenetluse õõnestamine, ei tohi sellel eesmärgil kasutada. Peaaegu kakskümmend viis aastat on Bangladesh liikunud Euroopa mudeli suunas. Ilmalikkus koos religioonide sallivuse põhimõttega, inimõigused ning sõnavabadus on väärtused, mida toetab meie parlament kõigi võimalik vahendite abil.
<P>
Seetõttu peaksime tegema kõik võimaliku, et suunata Bangladesh tagasi demokraatia teele. Tehniline abi valimiste korraldamisel ja kahepoolsed töörühmad on vähimad meetmed, mida Euroopa Liit saab võtta. Nõuame eriolukorra ja sõjalise sekkumise viivitamatut lõpetamist.
<SPEAKER ID="143" NAME="Viviane Reding">
komisjoni liige. - Austatud juhataja, Euroopa Komisjon jagab muret parlamendi resolutsiooni projektis esile toodud inimõigusolukorra pärast Bangladeshis. Euroopa Liidul on, muide, pikk ajalugu konstruktiivse panusega Bangladeshi inimõigustesse ja demokraatiasse ning otsus saata ELi valimisvaatlusmissioon 2007. aasta nurjunud valimiste jälgimiseks ja see missioon katkestada Awami Liiga boikoti ja ilmselgete tõendite tõttu valimispettuste katsete kohta, on näide sellest pühendumusest.
<P>
Pärast sõjaväe poolt toetatava ajutise valitsuse moodustamist ja eriolukorra väljakuulutamist jaanuaris 2007 püüdis EL pakkuda tasakaaluks tugevat toetust demokraatia taastamiseks 2008. aastal, jälgides tähelepanelikult inimõiguste olukorda. See peegeldub Euroopa Komisjoni kava suurendada kaheksa rahvusvahelise arenguabi partneriga koostöös põhiabi, et töötataks välja hääletajate nimekiri koos fotodega. Parlament meenutab, et kahtlused 2007. aasta valimiste jaoks koostatud nimekirja suhtes oli valimiste edasilükkamise peamine tegur.
<P>
Euroopa Komisjoni Dhaka delegatsioon jälgis tähelepanelikult hääletajate nimekirja käsitlevat katseprojekti ning andis äärmiselt positiivse tagasiside protsessi kohta. EL on aga järjekindlalt selgitanud, et valimiste tehnilise ettevalmistuse edusammudega peavad kaasas käima edusammud poliitiliste reformide valdkonnas ja nagu ELi eesistujakolmik oma juunis toimunud visiidi ajal Dhakasse toonitas, tuleb niipea kui võimalik kaasata reformidesse poliitilised erakonnad.
<P>
Ühe julgustava sammuna on Bangladeshi valimiskomisjon teavitanud konsultatsioonide ajakavast riigi 15 suurima erakonnaga.
<P>
EL on esitanud tugevad nõudmised Bangladeshi valitsusele ja sõjaväele vajaduse kohta tagada inimõiguste ja menetluskorra austamine, viimati tehti seda ELi eesistujakolmiku demarši raames välissuhete nõunikele 8. augustil. Demarš andis ka võimluse tõstatada küsimus seitsme üksiku inimõigusrikkumise juhtumi kohta.
<P>
Valitsus andis üksikasjaliku vastuse mõne kohta nendest juhtumitest. ELi esinduste juhid jätkavad inimõigusküsimuste käsitlemist ametivõimudega, tagamaks, et kuriteo sooritajad saaksid nõuetekohase karistuse ning et teised vabastataks. Käsitledes ÜRO eriesindaja Sigma Huda küsimust, siis Euroopa Komisjoni Dhaka delegatsiooni juht väljendas muret välisministri tervisliku olukorra ja talle antava ravi pärast. Kuuldavasti esitab Sigma Huda kohtuotsuse peale apellatsiooni ning Euroopa Komisjon jälgib seda kohtuasja väga hoolikalt.
<P>
Lisaks inim- ja sotsiaalarengule ning kaubandus- ja majandusarengule on inimõiguste ja hea valitsemistava toetamine Euroopa Komisjoni Bangladeshile antava rahalise abi üks kolmest prioriteedist riigi strateegiadokumendis 2007-2013. Kõnealuse prioriteedi meetmeteks on eraldatud 55 miljonit eurot aastateks 2007-2010.
<P>
Lõpetuseks soovin öelda, et Euroopa Komisjon loodab endiselt, et Bangladesh suudab siiski korraldada usaldusväärsed parlamendivalimised 2008. aastal. Me suurendame olulist poliitilist ja majanduslikku abi sellel eesmärgil, olles - ma soovin siinkohal toonitada - väga valvsad inimõiguste ja teiste murettekitavate küsimuste suhtes.
<SPEAKER ID="144" NAME="Juhataja">
Arutelu on lõppenud.
<P>
Hääletus toimub pärastlõunaste arutelude lõpus.
