<CHAPTER ID="024">
Arengukoostöö rahastamisvahend (lühiettekanne) 
<SPEAKER ID="232" NAME="Juhataja">
Järgmine päevakorrapunkt on Gay Mitchelli arengukomisjoni nimel esitatud raport määruse (EÜ) 1905/2006 kohta, mis loob finantsinstrumendi arengukoostööle: saadud õppetunnid ja tulevikuväljavaated.
<SPEAKER ID="233" NAME="Gay Mitchell">
raportöör. - Austatud juhataja! Euroopa Liidu arengukoostöö rahastamisvahend on võimas tööriist. Perioodil 2007-2013 on ELi käsutuses vaesuse vastu võitlemiseks ligi 17 miljardi euro suurune eelarve, et saavutada aastatuhande arengueesmärgid ja edendada arengumaades demokraatlikku valitsemist.
<P>
Parlament on hoolikalt selle instrumendi toimimist ja mõju vaadelnud, et tagada raha kulutamine vastavalt seatud eesmärkidele.
<P>
Aasta lõpus esitab komisjon ettepanekud välistegevuse finantsinstrumentide järgmise põlvkonna kohta, mis hõlmab 2013. aasta järgset mitmeaastast finantsraamistikku. Seetõttu on arengukomisjon alustanud algatusega, mis analüüsib ELi arengukoostööst saadud õppetunde ning määratleb meie ootused tulevaste instrumendi suhtes.
<P>
Arengukomisjon toetas järgmisi põhimõtteid üksmeelselt.
<P>
Me vajame finantsinstrumenti, mis on täpselt suunatud vaesuse hävitamise eesmärkidele, nagu see on määratletud Lissaboni lepingus ja hõlmab vaid arengumaid. Uus instrument peab peamiselt rahastama meetmeid, mis vastavad ametliku arenguabi kriteeriumidele, mida on kirjeldanud OECD arenguabi komitee.
<P>
Ametlik arenguabi peab olema veelgi rangem kui praegune arengukoostöö rahastamisvahend. Lubage täpsustada, et me ei sea kahtluse alla mitteametliku arenguabi koostööd arengumaade, eriti tärkavate turgude ja strateegiliste keskmise sissetulekuga riikidega, kuid seda koostöövormi tuleks suunata läbi eraldiseisvate instrumentide, et parandada läbipaistvust ja kaitsta arengukoostöö spetsiifilist olemust.
<P>
Rahastamine, et parandada inimeste juurdepääsu peamistele terviseteenustele ja haridusele, peab olema seotud eesmärgiga, hõlmates selget võrdlusalust. Vähemalt 20% geograafiliste programmide raames toimuvast rahastamisest peaks minema nendesse elupäästvatesse sektoritesse - alusharidusse ja esmatasandi terviseteenustesse.
<P>
Tulevane instrument peab tagama keskkonna- ja kliimamuutustega seotud probleemide parema integreerituse arengukoostöösse. Arengumaade aitamine õiglase ja tõhusa maksusüsteemi loomisega on veel üks tugevdamist vajav küsimus. Eriti just keskmise sissetulekuga riikides on riigisiseste tulude mobiliseerimine vaesuse ja abisõltuvuse vähendamisel ülioluline.
<P>
Uut instrumenti tuleb piisavalt rahastada. ELi arengueelarve peaks järgmise finantsvõrgustiku raames reaalselt tõusma ja andma seega oma panuse, et jõuda arenguabi kollektiivse kulutusmäärani 0,7% RKTst.
<P>
Nappe arenguvahendeid tuleb kasutada kõige tõhusamal ja mõjusamal viisil. Tarvis on tihedamat komisjoni ja liikmesriikide koostööd ning parlament toetab seega ühiste strateegiadokumentide välja töötamist. Komisjon on ise öelnud, et see võib kaasa tuua suurema mõjuga säästmise umbes kuue miljardi euro ulatuses aastas. Mõelge, mida kõike see võiks arengumaailmaga teha.
<P>
Viimaks ütleksin ka paar sõna menetluse kohta. Kui komisjon võtab vastu uusi instrumenti käsitlevaid strateegilise programmi otsused, peab parlamendil olema nõukoguga võrdsetel alustel sõnaõigus. See on Lissaboni lepingu artikli 290 nõue, millest tuleks täielikult kinni pidada.
<P>
Resolutsioon, mille üle sellel nädalal hääletame, on orientiiriks peatsetel läbirääkimistel järgmise põlvkonna arenguvahendi üle. Loodan, et täiskogul avaldatakse ulatuslikku toetust arengukomisjoni ettepanekutele, mis on ellu viidud vaikses arutluses, kuid mis põhinevad meie kogemustel läbirääkimiste kohta, mida alustasime - meenutan täiskogule, et ühendasime 14 arengukoostöö rahastamisvahendi määrust üheks. Tahame olla kindlad, et arengukoostöö rahastamisvahend toimib ja selle järeltulija töötab nende eesmärkide saavutamise nimel.
<SPEAKER ID="234" NAME="Elena Băsescu" AFFILIATION="PPE">
(RO) Austatud juhataja! Vaesuse välja juurimine on üks tähtsamaid ELi rahvusvahelisi eesmärke. Selle instrumendi rakendamine aitab määratleda Euroopa Liidu kohalolekut ÜROs ja saavutada aastatuhande arengueesmärgid. Lisaks sellele, on nüüd, kui Lissaboni leping on jõustunud, ELil selle eesmärgi saavutamiseks vajalik välispoliitiline võim.
<P>
Tulevikus tuleb uue fondi geograafilisi ja temaatilisi prioriteete täpsustada, et see tõhusamalt tegutseks. See tähendab, et haavatavad ühiskonnarühmad, arenevad ja tärkava majandusega riigid peavad olema arvatud rahastatud arengueesmärkide loendisse. VKEde sektori ja sisepoliitilise erasektori tugevdamist soodustab sellesse programmi kaasatud riikide elatustaseme tõstmise eesmärk.
<P>
See aitab vähendada sõltuvust välisabist ja anda tõuke sisemisele majanduskasvule.
<SPEAKER ID="235" NAME="Silvia-Adriana Ţicău" AFFILIATION="S&amp;D">
(RO) Austatud juhataja! Euroopa Liit saab arengumaid aidata nende püüdlustes vaesusega võidelda. Aastatuhande arengueesmärkide saavutamiseks on minu arvates eluliselt tähtis astuda samme, mis aitavad arengumaadel kliimamuutustega võidelda.
<P>
Euroopa Liit on sellega seoses astunud põllumajandusele suunatud samme, kohandades neid kliimamuutuste, metsastumise, mereressursside ja rannikualade haldamise ning veemajandusega.
<P>
Ülemaailmne energiatõhususe ja taastuvenergia fond loodi 2006. aastal eesmärgiga koondada erainvesteeringud energiatõhusust toetavatesse ja taastuvenergiaallikaid propageerivatesse projektidesse arengumaades ning riikides, mille majandus on üleminekufaasis.
<P>
Energia- ja kliimamuutuste pakett näeb veel ette ka puhta arengu mehhanismi kasutuselevõtu, mis võimaldaks liikmesriikidel teha energiatõhusaid investeeringuid ja kasutada arengumaade süsihappegaasikrediite.
<SPEAKER ID="236" NAME="Anna Záborská" AFFILIATION="PPE">
(FR) Austatud juhataja, paruness Ashton! Meie kolleeg Gay Mitchell on arengukomitees tunnustatud asjatundja. Seetõttu on ka tema raport nii hästi koostatud. Suur tänu talle!
<P>
Tahaksin rõhutada vaid üht väikest punkti: subsidiaarsuse põhimõttest kinnipidamist. Suurim kink, mida saame teha, ei ole raha. On üldteada, et liit kasutab oma eelarvet läänelike väärtushinnangute ja standardite arengumaadele peale surumiseks. Meil on kohustus nõuda inimõiguste tagamist, kuid tulevik sõltub rahvuste enesemääratlusõiguse austamisest. Meie siin läänes peame rahalist abi jagades lugu pidama nende väärtustest ja kultuuridest.
<SPEAKER ID="237" NAME="Vasilica Viorica Dăncilă" AFFILIATION="S&amp;D">
(RO) Austatud juhataja! Nii nagu raportöör on juba rõhutanud, on vaesuse välja juurimine koostöö arendamise finantsinstrumendi üks põhieesmärke. Selle instrumendi käivitas Euroopa Liit, et pakkuda arengumaadele abi.
<P>
Hetkel tuleb arengukoostöö rahastamisvahendi arutellu lisada veel üks probleem, nimelt toiduhindade kriis, mille kutsusid esile põud ja spekulatsioonid globaalsel toiduturul. See nõuab Euroopa Liidult paindlikku ja kiiret vastust mitte ainult järskude muutustega toime tulemiseks nõudmiste ja prioriteetide osas, vaid ka selleks, et tagada järjepidevus uute senimääramata rahvusvaheliste eesmärkidega. Euroopa Parlament peab selle protsessi osana jätkama komisjoni püüdluste toetamist arengukoostöö poliitika kavandamisel ning parandama selle rolli demokraatlikus ja eelarvekontrolli menetluses.
<SPEAKER ID="238" NAME="Viviane Reding">
komisjoni asepresident. - Austatud juhataja! Komisjon toetab parlamendi märkusi ja soovitusi. Mul on hea meel näha, et oleme enamikus küsimustes ühel nõul. Kõige enam hindab komisjon seda, et jätkuv dialoog demokraatliku järelevalve tingimustes on andnud väga häid tulemusi.
<P>
Meil on kahju vaid sellest, et parlament ei leia, et mõnd selle resolutsiooni kavandamise kohta üksikasjalikult järgiti, kuigi komisjon on parlamendi seisukohti igal võimalusel täielikult arvesse võtnud.
<P>
Üleilmsete avalike hüvede koostöö puhul juhiks komisjon tähelepanu sellele, et üldiselt võib see vastata ametliku arenguabi (ODA) kriteeriumidele ja EL peaks seetõttu jätkama ODAga seotud üleilmsete avalike hüvede koostöö rahastamist arengukoostöö rahastamisvahendi kaudu. Sellest hoolimata keskendub eraldi partnerlusinstrument ELi huvide koostööle ning seda hakkab täiendama temaatiline programm, mis tegeleb kodanikuühiskonna organisatsioonide ja kohalike omavalitsustega. Samamoodi lähevad üldjuhul ODA alla ka temaatilise ümberasujate- ja asüüliprogrammi raames rahastatavad projektid. Temaatilised koostööprogrammid, nagu "Investeerimine inimestesse”, tegelevad jätkuvalt kõikide aastatuhande arengueesmärkidega ning me ei tohi nendevahelist suhet unarusse jätta.
<P>
Kuigi Euroopa Arengufondi eelarvesse lülitamine ei näi praegu olevat teostatav, kavatseb komisjon sellegipoolest seda küsimust liikmesriikidega jätkata, võttes peamiselt arvesse Cotonou lepingus sätestatud eesmärke ja põhimõtteid.
<P>
Delegeeritud õigusaktide kasutamisega seoses viitab komisjon president José Manuel Barroso 7. märtsi 2011. aasta kirjale, milles öeldakse, et uus arhitektuur hakkab peegeldama uut institutsionaalset konteksti. Kavandamisprotsessi üks oluline osa on paindlikkus, et rahastamine ja prioriteedid oleksid kohandatud tänapäeva kiiresti muutuva maailmaga. Seda on võimalik saavutada delegeeritud õigusaktide menetluskorda mõne punkti lisamisega, mis on täielikus vastavuses artiklis 290 sätestatud kriteeriumidega.
<P>
Kokkuvõtteks toetab komisjon parlamendi raportit. See on oluline panus arengukoostöö rahastamisvahendi järelinstrumendi ettevalmistusse järgmise mitmeaastase finantsraamistiku tarbeks.
<SPEAKER ID="239" NAME="Juhataja">
Arutelu on lõppenud.
<P>
Hääletus toimub teisipäeval, 7. juunil kell 12.00.
