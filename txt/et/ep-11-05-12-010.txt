<CHAPTER ID="010">
Presidentuuri avaldus
<SPEAKER ID="114" NAME="Juhataja">
Eile pärastlõunal tabas Hispaania provintsi Murciat maavärin. Vähemalt seitse inimest sai surma. Paljud said vigastada. Kolm tundi tagasi tegi kolleeg Martínez Martínez selle kohta avalduse. Ma avaldan Euroopa Parlamendi nimel kaastunnet ohvrite perekondadele. Soovime kõigile vigastatutele kiiret paranemist. Me imetleme ka päästeoperatsioonile kaasa aitavate provintsi elanike kiiret reageerimist ja jõupingutusi. Ma kavatsen saata Hispaania valitsusele juhtunuga seoses kaastundeavalduse.
<SPEAKER ID="115" NAME="Cristina Gutiérrez-Cortines" AFFILIATION="PPE">
(ES) Austatud juhataja, suur tänu nende kaastundlike ja toetavate sõnade eest.
<P>
Lorca tragöödia tagajärjed hakkavad selguma. Praegu teame, et surma on saanud kaheksa inimest, nende hulgas kaks lapseootel naist ja üks 12aastane poiss, üle 250 inimese on vigastatud ja kahjustatud on 80% majadest. See tähendab, et praegu ja edaspidi on paljud Lorca elanikud koduta. Suur osa Lorca elanikest on kaotanud ka töökoha ning koos sellega oma lootused, ootused ja võimalused.
<P>
Lorca linnas on 70 000 elanikku. Neist 20% on sisserändajad, kelle see linn on vastu ja omaks võtnud ja kellele Lorca on andnud uue tähendusega uue elu. Ma olen kindel, et institutsioonide ja kõigi teiste abiga suudavad Lorca vanad ja uued elanikud ühiselt oma elu uuesti rajada. Ma kutsun ka Euroopa Liitu üles mitte jätma kedagi kõrvale ning aitama kannatanuid, mõistma nende valu ja olema nende kõrval, pakkudes neile tuge ja uusi võimalusi.
<P>
Ma tänan teid kõiki väga ja palun minutilist leinaseisakut.
<P>
(Aplaus)
<SPEAKER ID="116" NAME="Juhataja">
Palun kõigil minutiliseks leinaseisakuks püsti tõusta.
