<CHAPTER ID="006">
Broneeringuinfo (arutelu)
<SPEAKER ID="131" NAME="Juhataja">
Järgmine päevakorrapunkt on nõukogu ja komisjoni avaldused broneeringuinfo kohta.
<SPEAKER ID="132" NAME="Diego López Garrido">
nõukogu eesistuja. - (ES) Austatud juhataja! Kooskõlas Lissaboni lepinguga esitas nõukogu eesistuja parlamendile kaks reisijate broneeringuinfo andmeid käsitlevate lepingut, mida tuntakse broneeringuinfolepingutena - ühe, mis on pärit 2007. aastast Ameerika Ühendriikidega, ja teise 2008. aastast Austraaliaga. Oleme palunud parlamendil anda heakskiit mõlemale lepingule, nii et nad saaksid alaliselt jõustuda, kuna hetkel kohaldatakse neid kõigest ajutiselt.
<P>
Kooskõlas Lissaboni lepinguga on parlamendi otsustada, kas kiita heaks lepingud, mis määravad tingimused, mille korral Euroopa Liidust lendavates õhusõidukites olevate reisijate broneeringuinfot võib jagada kolmandate riikidega.
<P>
Nõukogu mõistab parlamendi muresid - vastavalt sellele, mida äsja arutanud oleme - konkreetselt isikuandmete kogumise ja jagamise osas, mis puudutab tõsiasja, et inimene on lisatud lennu reisijate loendisse, kes lendavad väljapoole ELi. Nõukogu on seetõttu palunud komisjonil esitada selles suhtes üldised tegevussuunad.
<P>
Pean ütlema, et resolutsiooni ettepanek, mida näinud oleme, tundub olevat äärmiselt kohane ning, enamgi, tervitame konstruktiivset hoiakut mitte hääletada hetkel lepingute üle ning tõsiasja, et resolutsiooni ettepanek nõuab sobivat korda lepingute läbivaatamiseks.
<P>
Ameerika Ühendriikide puhul vastab tõele, et juba on olemas raport, milles vaadatakse läbi, kuidas leping toimib, ning nõukogu teeb oma seisukoha teatavaks, kui komisjon on pakkunud välja ja esitanud soovitused uueks lepinguks Ameerika Ühendriikidega. Austraaliaga sõlmitud lepingu puhul ei ole veel läbi vaadatud, kui hästi see toimib. On komisjoni otsustada, kas see ootab lepingu taolist läbivaatamist enne uue läbirääkimisvolituste sätestamist.
<P>
Kui komisjon pakub välja uued volitused läbirääkimisteks Ameerika Ühendriikide ja Austraaliaga, vaatab nõukogu need tähelepanelikult läbi. Selles suhtes võtab ta muidugi arvesse parlamendi soove, nagu alati.
<P>
Mis puudutab palvet, mille nõukogu komisjonile esitas, saada laiem, üldisem määrus broneeringuinfo kasutamise kohta, peaksime meenutama, et juba 2007. aastal pakkus komisjon välja raamotsuste. Kui eesistujariik oli Rootsi, tehti aga otsus mitte pidada arutelusid selle raamotsuse üle, kuna eesistujariik Rootsi arvas õigustatult, et Lissaboni lepingu jõustudes kohe-kohe, muutub teema parlamendiga kaasotsustatavaks ning seetõttu peab arutelu kaasama parlamenti.
<P>
Selle tagajärjel ei ole eesistujal võimalik hetkel asuda seisukohale üldise süsteemi kohta tulevikus, mis puudutab nende reisijate andmeid, kes on Euroopa Liidust välja reisijate loendis, kuni komisjon pakub välja taoliste andmete kasutamist käsitleva direktiivi ja toimub arutelu selle parlamendiga kaasotsustamismenetluse alusel, mis on menetlus, mis on meil olnud Lissaboni lepingu jõustumisest saadik läinud aasta 1. detsembril.
<P>
Igatahes on selles suhtes meie mõtted suures osas kooskõlas ja ühtivad kriteeriumide ning seisukohtadega, mille kohta võib teha järeldusi resolutsiooni ettepaneku põhjal, mis on hetkel vaid ettepanek. Sooviksin sellest esile tõsta kolme punkti. Esiteks võib andmeid kasutada ainult otstarbel, milleks need on hangitud, mis on sarnane sellega, mida ütlesime enne SWIFT-lepingu osas. Teiseks peab olema taoliste andmete kogumine kooskõlas meie andmekaitse õigusaktidega; ning lisaks peab olema mitmeid tagatisi ja kaitsemeetmeid, mis kataks taoliste andmete üleandmist kolmandatele riikidele.
<P>
Need on minu arvates kolm olulist põhimõtet. Need on resolutsiooni ettepanekus ja selles suhtes oleme ettepanekuga nõus.
<SPEAKER ID="133" NAME="Cecilia Malmström">
komisjoni liige. - Austatud juhataja! Broneeringuinfo andmete kogumise olulisust tunnistab kasvav arv riike maailmas, sealhulgas ELi liikmesriigid. Nad kasutavad taolisi andmeid terrorismi ja muude raskete kuritegudega võitlemiseks.
<P>
Tagamaks, et andmekaitse aluspõhimõtetest peetaks kinni ja broneeringuinfo andmeid kasutataks ainult seaduste jõustamise konkreetsel otstarbel, on EL allkirjastanud mitmete riikidega lepingud broneeringuinfo andmete üleandmise ja kasutamise kohta. Kaks nendest lepingutest, USA ja Austraaliaga, on sõlmimisele nõusoleku andmiseks teie ees.
<P>
Oma resolutsiooniga pakute välja lükata nõusoleku andmise üle hääletamine edasi ja kutsute komisjoni üles pakkuma välja mitmeid nõudmisi kõikidele broneeringuinfolepingutele kolmandate riikidega. Kutsute samuti komisjoni üles uuesti läbi rääkima selle kahe lepingu üle lähtuvalt uutest läbirääkimiste direktiividest, mis nendele nõudmistele peaks vastama. Minu arvates on see tark strateegia.
<P>
Oma resolutsioonis viitate samuti broneeringuinfolepingule Kanadaga. See leping oli seotud Kanada suhtes võetud kohustuste kogumiga ja komisjoni piisava kaitse otsusega. Nende dokumentide kehtivus lõppes läinud aasta 22. septembril ja seetõttu tuleks Kanadaga uue lepingu osas uuesti läbi rääkida.
<P>
Praktilistel põhjustel ei olnud seda enne 2009. aasta septembrit võimalik teha. See aga ei vähenda Kanadale üle antavate broneeringuinfo andmete kaitse taset. Broneeringuinfolepingul kehtivuse lõpu kuupäeva ei ole. Seda ei ole kunagi katkestatud ja seega on see jätkuvalt jõus. Kanada Piirivalveamet on kinnitanud komisjonile, nõukogu eesistujale ja liikmesriikidele saadetud kirjas, et selle kohustused jäävad täielikult jõusse, kuni hakkab kehtima uus leping.
<P>
Sooviks tänada raportööri Sophia in 't Veldi ja teisi fraktsioone konstruktiivse lähenemise eest nende toimikute puhul, millest lähtuvalt kohalduvad lepingud USA ja Austraaliaga ajutiselt edasi, kuni nende üle uuesti läbi räägitakse. Vahepeal pakun nõukogule broneeringuinfopaketi raames välja kolm soovitust läbirääkimiste direktiivide kohta.
<P>
Pakett koosneb esiteks üleilmset välist broneeringuinfostrateegiat käsitlevast teatisest, sealhulgas üldiste nõudmiste kogumist, mida mis tahes broneeringuinfo leping kolmanda lepinguga täitma peaks; teiseks kahest läbirääkimiste direktiivist USA ja Austraaliaga ja läbirääkimiste direktiivist uue lepingu tarbeks Kanadaga; ja kolmandaks mõjuhindamisele rajanevast uuest komisjoni ELi broneeringuinfo ettepanekust.
<P>
Pakett hoolitseb nõuetekohaselt teie soovituste eest selles resolutsioonis, aga ka 2008. aasta novembri resolutsioonides esitatud kujul. Lisaks võtab see arvesse Euroopa andmekaitseinspektori artikli 29 alusel asutatud andmekaitse töörühma ja liikmesriikide andmekaitseasutuste nõu. Arvan, et ELi broneeringuinfosüsteemi on oluline tutvustada samal ajal kui ELi broneeringuinfo sise- ja välispoliitika sidususe ja kooskõla tagamise meetmeid.
<P>
Kokkuvõtteks tervitan resolutsiooni ja toimin nendest soovitustest lähtuvalt. Ootan huviga nendes küsimustes teiega täiendava koostöö tegemist.
<SPEAKER ID="134" NAME="Axel Voss">
fraktsiooni PPE nimel. - (DE) Austatud juhataja, volinik, Diego López Garrido! Broneeringuinfoandmete analüüsi puhul, nagu SWIFTi puhulgi, üritatakse ühildada üleilmse terrorismi ja raske kuritegevuse vastane võitlus kõikide universaalsete õigustega eraelu puutumatuse kaitsele ja teabealasele enesemääramisele. Peame aga olema teadlikud, et sellel liikuvuse ajastul ei ole piisav turvalisus Euroopas ega terves maailmas võimalik tulemusliku ja kiire andmevahetusega.
<P>
Digitaalajastul tuleb meil samuti tagada erikaitse, mis puudutab teabealast enesemääramist ja eraelu puutumatust. Seetõttu pean ka oluliseks eristada täpsemini kuritegevusega võitlemiseks vajalikke andmeid ja tundlikke eraandmeid. Minu jaoks ei ole kahtlustki, et peame lepingus kindlalt integreerima kontrolli, edasikaebamisõiguse, juurdepääsuõigused, kahjuhüvitise nõudmised ja lisaks ka säilitusaja pikkuse. Kasutades tõukemeetodit, tuleks kontrollida, kas kiireloomuliste juhtumite puhul on erandid võimalikud või vajalikud.
<P>
Mis puudutab broneeringuinfoandmeid, peaksime samuti sisse lülitama raske kuritegevuse. Minu jaoks sisaldab see lapspornot, inimkaubandust, mõrva, vägistamist ja ka narkokaubandust. Minu arvates aitaks ka see kaasa puudutatute isikuõiguste kaitsele.
<P>
Minu arvates on hea, et teeme otsuse broneeringuinfoandmeid käsitleva lepingu kohta, et töötada välja alusmudel kõikide seda liiki lepingute tarvis tulevikus ja soovitada komisjonile läbirääkimiste raamistikku, nii et see võtaks arvesse meie ideesid andmekaitse kohta. Võib-olla on tulevikus ka ruumi, et kaaluda terrorismi- ja kuritegevusevastast võitlust koos meie transatlantiliste partneritega ühisinstitutsioonis. See oleks samuti samm üleilmse kuritegevuse käsile võtmise poole üleilmses mastaabis.
<SPEAKER ID="135" NAME="Birgit Sippel">
fraktsiooni S&D nimel. - (DE) Austatud juhataja! On mõned põhiasjad, mida lepingu kohta öelda sooviksin. Igal juhul on sarnasusi SWIFTiga, kuid on ka erinevusi. Kui Euroopa Parlament peaks täna broneeringuinfo lepingu üle hääletama, ei oleks meil muud valikut kui hääletada eitavalt. See on üsna selge. Lepingule on ikka veel olulisi vastuväiteid. Käsitlen üksikasju veel kord lühidalt. Just seepärast ei olnud ma rahul, kui rääkisime hääletuse edasilükkamisest. Erinevalt SWIFTist oli aga kindlasti mõjuvaid põhjuseid edasilükkamiseks. Sellele vaatamata ütlen täiesti selgelt, et meie jaoks ei tähenda see, et hääletust on võimalik lükata edasi määramatult, nii et meil oleks nüüd aastaid ajutine leping. Meile on väga oluline, et jõuaksime kiiresti uute läbirääkimisvolitusteni, nii et meil oleks võimalik kiiresti selguseni jõuda üksikasjalikes küsimustes selle kohta, kuidas peaksime nende andmetega ümber käima ja milliseid andmeid peaks hõlmama.
<P>
Andmekaitse etendab olulist rolli ja siin sooviksin kasutada võimalust käsitleda veel kord küsimust selle kohta, mis andmeid tuleks edastada. Broneeringuinfo hõlmab 19 üksikut andmeosa. Tean varasemast vestlustest, et on muidugi võimalik - soovi korral - nendest andmetest isiksuse profiile koostada. Muidugi need aga, kellega meil taoline üksmeel on, ütlevad nüüd, et neil puudub selle vastu huvi, et nad ei tee seda ja asjasse puutuvad andmed kustutatakse. Kui aga teatud andmeid, mida on võimalik kasutada isiksuse profiili koostamiseks, üldse ei kasutata, siis peame kaaluma, kas neid peaks üldse koguma või - kui kokkuleppele jõuame - kas on tarvis edastada kõiki andmeid. See on ülioluline küsimus. Meil tuleb samuti kontrollida, mis tasemel kaitset võimaldatakse edastatavatele andmetele. Teame, et eeskirjad on väga erinevad mõlemas lepingus USA ja Austraaliaga. Silmas pidades edaspidiseid palveid teistelt riikidelt, kes tahavad, et nendega oleks sarnased lepingud, peaksime tagama, et iga kord, kui kokkulepe saavutame, kohalduvad erinõudmised.
<P>
Peame samuti kaaluma üksikasjalikult küsimust, kuidas andmeid peaks kasutatama. Algupäraselt öeldi alati, et asi on terrorismivastases võitluses. Nüüd on aga asi raskes kuritegevuses. Seda on võimalik arutada. Peame aga siin üksikasjadeni minema. Teame, et isegi Euroopa Liidu enese piires erinevad õigussüsteemid ja -kultuurid väga. See võib tähendada, et selle määratlus, mis kujutab rasket kuritegevust, on kuritegevuse liigi mõttes täiesti erinev. See tähendab, et meil on tarvis uuesti üksikasjalikult vaadata, mida arutame, kui ütleme, et rasket kuritegevust peaks loomulikult samuti hõlmama.
<P>
Loodan, et tulevikus tagame lepingu rakendamisel, et institutsioonide vahel on korrapärane teabevahetus. Nõukogu eesistuja on osutanud, et mis puutub lepingut USAga, on esimene läbivaatamine toimunud. Ametlikult ei ole meil neid tulemusi ikka veel. See oli veebruaris. Tulevikus näeksin mitte ainult raportite korrapärast koostamist, sooviksin näha ka, et need raportid Euroopa Parlamendile kohe kättesaadavaks tehtaks.
<P>
On väga oluline luua ühtne leping. Andmete küsimus tuleb uuesti läbi vaadata. Arvan aga, et eelnevast arutelust lähtuvalt saavutame tõenäoliselt hea kokkuleppe ning seetõttu vaatan edaspidistele läbirääkimistele kui millelegi täielikult positiivsele.
<SPEAKER ID="136" NAME="Sophia in 't Veld">
fraktsiooni ALDE nimel. - Austatud juhataja! Raportöörina sooviksin kõigepealt tänada variraportööre oivalise, meeldiva ja viljaka koostöö eest, mille tulemuseks on ühine resolutsioon. Mõistagi ei ole tegemist lõppstaadiumiga, kuna meie kõnelused sellel teemal ja teksti üle jätkuvad. Täna vaatleme nõukogu palvet nõusolekuks kahe lepingu osas, USA ja Austraaliaga.
<P>
Täiskogu on alati olnud broneeringuinfo andmete kasutamise ja üleandmise suhtes äärmiselt kriitiline. Tegelikult taotles parlament 2004. aastal USAga sõlmitud lepingu tühistamist enne Euroopa Kohut. Seetõttu ei oleks meie eelnevate seisukohtadega kooskõlas anda nõusolek ilma pikema puiklemiseta.
<P>
Kuigi parlament, nagu alati, on vastutustundlik ja koostööaldis, nõustume, et mõlema lepingu tagasilükkamine tekitab õiguskindlusetuse ja praktilisi raskusi kodanikele ning vedajatele. Seega pakume hoopis välja katkestada hääletus ja paluda komisjonil välja töötada sidus lähenemine broneeringuinfole, mis rajaneks ühtsel põhimõtete kogumil. Mul on väga hea meel märkida, et komisjon ja nõukogu on tulnud selle strateegiaga kaasa ning et nad on pühendunud kiiresti ja paindlikult töötamisele. Soovitame tungivalt iseäranis komisjonil esitada broneeringuinfo pakett, nagu seda nüüd nimetatakse, enne suvevaheaega.
<P>
Taoline ühtne lähenemine näib pragmaatilise variandina, kui üha enam riike reisijate andmete üleandmist nõuab. Siis on aegunud broneeringuinfo leping Kanadaga - või mis iganes selle õiguslik staatus on, kuna see ei ole täielikult selge - ja lisaks ka kõrvalepandud ettepanek ELi broneeringuinfo kohta. Resolutsiooni projektis sätestatakse mitmeid aluspõhimõtteid ja miinimumnõudmisi broneeringuinfo paketile ning need on n-ö meie tingimused nõusoleku andmisel. Siinkohal on põhielement või märksõna proportsionaalsus, sest see peab tõestama veenvalt, et sama eesmärki ei ole võimalik saavutada vähem sekkuvate vahenditega. See on tegelikult kõige võti.
<P>
Selles kontekstis on meil tarvis konkreetselt vaadata API andmeid ja ESTAt. Meil on tarvis näiteks eristada väga selgesti ühelt poolt andmete ulatuslikku kogumist ja kasutamist kõikide reisijate kohta automaatsete otsingute, nagu profileerimine ja andmete hankimine, eesmärgil ning teisest küljest sihistatud otsinguid, et leida teavet kahtlusaluste kohta, millega tuvastatakse inimesi, kes on lendamiskeeluga või jälgitavate isikute loendis. See on midagi hoopis muud ja meil on vaja väga hoolikalt vahet teha.
<P>
Teiseks peab olema olemas väga selge ja range otstarbe piirang, mis oleks kooskõlas varasemate resolutsioonidega, ning nõuame, et andmeid kasutataks ainult seaduste jõustamise ja turvalisusega seotud otstarvetele ning lähtuvalt väga täpsetest määratlustest selle kohta, mida see endast kujutab: organiseeritud rahvusvaheline kuritegevus ja rahvusvaheline terrorism. Meil on tarvis väga selgelt teatavaks teha, millest meil jutt käib. Broneeringuinfo mis tahes kasutamine peab olema kooskõlas ELi andmekaitsestandartidega. Oleme esmavastutavad oma Euroopa kodanike huvide esindamise eest. Neil on õigus teada, et kaitseme rahvusvahelistes suhetes ja oma sisepoliitikates Euroopa õigust.
<P>
Lõpuks peame tunnistama vajadust tagada õiguskaitse- ja julgeolekuasutustele vajalikud vahendid oma töö tegemiseks pretsedenditu liikuvuse ajastul, kuid Euroopal on ka kohustus kaitsta meie õigusi ja vabadusi. Arvan, et eelseisva broneeringuinfo paketi kujul on meil ainulaadne võimalus teha midagi õigesti.
<SPEAKER ID="137" NAME="Jan Philipp Albrecht">
fraktsiooni Verts/ALE nimel. - (DE) Austatud juhataja! Ma ei taha korrata, mida kaasparlamendiliikmed täiesti õigesti enne mind ütlesid, vaid pigem teha mõned üldised tähelepanekud.
<P>
Ma ei tea, kas olete näinud filmi "Kolmas otsus”. Kui ei ole, siis soovitaksin teil seda vaadata. Filmis kasutavad õiguskaitseasutused tulevikus niinimetatud kuritegevuse-eelset süsteemi kurjategijate vahistamiseks enne kuriteo toimepanekut. Niinimetatud eelpolitseinikud üritavad ennustada tulevikku, jälgides pidevalt inimeste tundeid ja käitumisviise. Tore! Näiliselt eksimatu süsteem, mis lõpuks tagab julgeoleku. Siis võetakse sihile peauurija ise ja kaartidest maja variseb kokku.
<P>
Ma ei soovi teid ärritada praegu selle suurepärase ja ikka veel asjakohase filmi veel üksikasjalikuma arvustusega, kuid kontrollimata juurdepääs kogu teabele kõikide inimeste reisijate kohta terves maailmas on profileerimise ja mitte millegi muu otstarbel käinud USAs vähemalt 11. septembrist 2001 saadik. See kontrollimata juurdepääs on vastuolus mitte ainult kõikide Euroopa Liidu andmekaitse-eeskirjadega, vaid ka fundamentaalsete põhiseaduslike põhimõtetega, nagu süütuse presumptsioon, õiglasele kohtumõistmisele ja võimu omavolilise kuritarvitamise keeld.
<P>
Minu arvates kujutavad lepingud, mille EL on USA ja Austraaliaga sõlminud juurdepääsu kohta broneeringuinfo andmetele, Euroopa põhiõiguste ja õigusriigi sätete tõsist rikkumist ja oleme Euroopa Parlamendina seda mitu korda maininud, nagu Sophia in 't Veld on juba selgelt väljendanud. Euroopa Parlamendina ei saa me neid toetada, vaid kutsume komisjoni ja nõukogu üles panema lauale uusi volitusi, mis asetaks kodanike kaitse terves maailmas taolisest eelkuritegevuse süsteemist ettepoole.
<SPEAKER ID="138" NAME="Ryszard Czarnecki">
fraktsiooni ECR nimel. - (PL) Austatud juhataja! Ma ei ole silmapaistev filmikriitik nagu eelmine sõnavõtja. Ma ei tahaks, et meie arutelu oleks arutelu kino üle.
<P>
Kui naasta konkreetselt meie arutelu teema juurde, siis peaks olema broneeringuinfo andmete üleandmine tegelikult midagi iseenesest selget. Kunagi oli nii, et neid andmeid koguti äriotstarvetel, kuid täna võivad nad kuluda ära kuritegevusevastases võitluses. See õigusjärgne asi on aga mõnes mõttes muutunud elemendiks - öelgem seda siiralt - teatavas institutsioonidevahelises sõjas, mis on käinud Euroopa Parlamendi ja nõukogu vahel aastaid. Ei ole hea, et ettepaneku, mis minu ja mu fraktsiooni arvates on niivõrd asjakohane ja õigusjärgne, esitas nõukogu sõltumatult, pidamata parlamendiga nõu. Nõnda on nüüd sellele, mis on tegelikult mõistlik ettepanek, automaatselt vastu need, kes, ehkki nad andmete üleandmise poolt on, soovivad kaitsta Euroopa Parlamenti kui tugevat institutsiooni, mida reguleerivad seadused ja millel on tugev poliitiline tahe ühiste otsuste tegemiseks.
<P>
Mul on mulje, et arutelus broneeringuinfo üle, on broneeringuinfo andmete üleandmise pooldajad paradoksaalselt vastasleeris, sest neile ei meeldi, kuidas nõukogu parlamenti kohtleb. Öelgem otse välja - teame rahvusvahelistest kogemustest, et ei ole esimene kord, kui see juhtunud on. Lisaks isegi mõned nendest, kes toetavad broneeringuinfo andmete üleandmist, arvavad, et peaksime täna olema poliitiliselt demonstratiivsed ja näitama nõukogule selle kohta kätte - ühesõnaga karistama nõukogu ülbuse eest.
<P>
Lõpuks, nagu on üks poole ütlemine, viskame niiviisi lapse tahes-tahtmata pesuveega välja. Anname nõukogule täiesti õigesti laksu, kuid teisest küljest piirame mõnes mõttes oma vahendeid võitluses terrorismi, maffia ja organiseeritud kuritegevuse vastu.
<SPEAKER ID="139" NAME="Eva-Britt Svensson">
fraktsiooni GUE/NGL nimel. - (SV) Austatud juhataja! Erinevalt eelmistest sõnavõtjatest sooviksin tunnustada Jan Philipp Albrechti võrdlust filmimaailmaga. Arvan, et aeg-ajalt on oluline lubada kultuuril tõsta esile ühiskonnapoolset kriitikat, ja see on midagi, millest siin parlamendis õppida võiksime. Sooviksin samuti tänada raportööri Sophia in 't Veldi pühendumuse eest eraelu puutumatuse ja õigusriigi kaitsele nii selles kui ka paljudes teistes küsimustes.
<P>
Hiljuti ütles eesistujariik Hispaania, et lennureisid puudutavad vaba liikumise õigust, mis on põhiõigus. See on midagi, mida peaksime silmas pidama täna broneeringuinfot arutades, sest mõte broneeringuinfo andmete kasutamise taga on otsustada, kellel on õigus lennata ja kellel seda õigust ei ole. Loomulikult puudutab see meie õigusi - mitte ainult õigust vabale liikumisele, vaid ka neid, mis lähtuvad meie poliitilisi ja tsiviilõigusi puudutavatest allkirjastatud rahvusvahelistest konventsioonidest.
<P>
ELi ja liidusisese liikuvuse eesmärk on kaotada piirid, nii et ELi tulemusel suureneks liikumisvabadus. Seda teeb see teatud inimeste jaoks, kuid varjupaiga taotlejate, põgenike jne jaoks - kellest lõviosa on tegelikult naised ja lapsed - puudutab otsus seda, kas neil on õigus sellele, et neil lubataks lennata või mitte. Nende inimeste jaoks võib see olla elu ja surma küsimus. Seetõttu on oluline, et me siin parlamendis ja komisjonis vaataksime väga tähelepanelikult, kuidas broneeringuinfo andmeid kasutama hakatakse. See puudutab liikumisvabadust, aga ka rahvusvahelisi konventsioone ja meie tsiviilõigusi.
<SPEAKER ID="140" NAME="Simon Busuttil" AFFILIATION="PPE">
(MT) Sooviksin teha kolm lühikest märkust. Esiteks oleme äsja arutanud SWIFT-lepingut ja öelnud, et see andis meile teatud õppetunnid. Arvan, et ühe sellise õppetunni omandas parlament, nimelt, et suurem võim toob endaga suurema vastutuse. Arvan, et strateegia, mille parlament broneeringuinfo lepingu osas kasutusele on võtnud, näitab, et isegi parlament mõistis, et tal on enam võimu ja peab seetõttu kandma suuremat vastutust. See on midagi, mida meil kõigil rõhutada maksaks.
<P>
Teiseks, kas see leping on oluline või mitte? Minu arvates on see tõepoolest väga oluline. Meie võitlus terrorismi vastu on oluline meie kodanike julgeoleku seisukohas ja selles suhtes kanname väga suurt vastutust. Kui peaks toimuma intsident, pöörduvad kodanikud meie poole ja küsivad, et mida tegime, et nende julgeolekut kaitsta.
<P>
Mu kolmas tähelepanek: kas leping tõstatab küsimusi andmekaitse ja kodanike eraelu puutumatuse kohta? Arvan, et jah, tõstatab ja see tõstatab teatud muresid, millega meil on tarvis üksikasjalikult tegelda, nii et suudaksime jõuda lepinguni, mis tagab ja kaitseb kodanike huve, eriti mis puutub nende eraelu puutumatust. Seetõttu arvan, et resolutsioon meie ees on hea ja tasakaalustatud. See näitab selgelt, mida parlament soovib saavutada lepingu suhtes, kui püüab tõestada, et teostame oma volitusi vastutustundeliselt. Seetõttu sooviksin resolutsiooni raportööri toimikuga tehtud töö puhul õnnitleda.
<SPEAKER ID="141" NAME="Saïd El Khadraoui" AFFILIATION="S&amp;D">
(NL) Austatud juhataja, Diego López Garrido, volinik, kallid kolleegid! Broneeringuinfot käsitlev arutelu meenutab väga äsja toimunud arutelu SWIFTi üle. Põhimõtteliselt räägime me otsingutest terve, vastuvõetava tasakaalu järele julgeoleku ja eraelu puutumatuse kaitse vahel. Loomulikult on mõlemad tähtsad ning nende vahel on vaja hoolikalt luua tasakaal. Viimastel aastatel on probleemid Euroopa lennunduses veel kord näidanud, kui olulist rolli mängib reisi- ja kaubavedu tänapäeva ühiskonna korralduses. Varem või hiljem kasutavad peaaegu kõik reisimiseks lennukeid.
<P>
Seega ei ole vastuvõetav, kui pidevalt edastatakse ja värskendatakse kümneid ja kümneid andmeühikuid, kusjuures sageli tehakse seda täiesti kogemata, ilma igasuguste kindlate tagatisteta kuritarvituste vastu; eriti kuna näiteks Ameerika Ühendriikide ametiasutused on juba väga pikka aega kasutanud väga erinevaid infoallikaid, et hinnata, kas isik on kahtlane või mitte, alates selle isiku viisataotlusest kuni lennujaama check-in protseduurideni. Mõni nädal tagasi oli mul võimalus ise näha Washingtonis asuvas broneeringuinfo keskuses, kuidas terve meeskond töötab ööpäevaringselt, et vähendada esialgset umbkaudset nimistut umbes 5000 nimega lühikeseks, vaid mõnda nime sisaldavaks nimekirjaks, milles on loetletud inimesed, keda ei lubata siseneda USA territooriumile. USA territooriumile sisenemise keelu vastu on ilmselt võimalik esitada ainult halduskaebus.
<P>
Selge, et kõnealune andmevoog peab jääma teatud piiridesse ning tuleb kehtestada resolutsioonis sätestatud miinimumtingimused, nagu nt andmete kasutamise piiramine terrorismi ja rahvusvahelise kuritegevuse kindlakstegemiseks. Ma nõustun oma kaasliikmetega, kes on öelnud, et seda tuleb tõepoolest hästi määratleda, et see kõik peab loomulikult olema kooskõlas Euroopa andmekaitse standarditega ja et see kehtib ka siis, kui andmeid edastatakse vajadusel kolmandatele riikidele.
<P>
Minu arvates peame me tagama broneeringuinfo "tundlike” andmetega seoses suurema selguse, sest mulle tundub, et päris mitmed punktid on selles osas avatud tõlgendamisele. Ma toetan seega edasilükkamise ettepanekut, et oleks võimalik esitada pigem varem kui hiljem uus läbirääkimiste volitus, mis võtab arvesse meie küsimusi. Ma tahaksin ära märkida nõukogu ja komisjoni konstruktiivset seisukohta ning nagu kaasliikmedki loodan ma suvekuude jooksul suuremat selgust saada.
<SPEAKER ID="142" NAME="Judith Sargentini" AFFILIATION="Verts/ALE">
(NL) Pinged on tõesti natuke hajunud, kallid kolleegid! Sophia in 't Veld on koostanud hiilgava resolutsiooni, mille komisjon ja nõukogu on omaks võtnud. See on iseenesest suurepärane ja ma nõustun temaga: ma usun, et on väga arukas siinkohal öelda, et me oleme koostamas ühte selget suunist kõigile tulevastele broneeringuinfo lepingutele, milles võetakse arvesse proportsionaalsust, mis tähendab, et edastatakse ainult andmeid, mida on tõeliselt ja rangelt vaja kavandatud eesmärgi saavutamiseks, milleks on võitlus terrorismi vastu, ning selgelt sedastada, et see on üks ja ainus eesmärk. Kõnealuses suunises tuleb sätestada ka vastastikune võrdne kohtlemine ja see, et andmeid ei tohi mitmete aastate jooksul säilitada, et ajapiirangud on tõepoolest kehtestatud, ja see, et me seisame oma põhiõiguste eest. Euroopa inimõiguste ja põhivabaduste kaitse konventsioon on nüüd siduvaks kuulutatud ning seda tuleb kajastada ka broneeringuinfo lepingutes. Mulle tundub seega, et on õige aeg esitada see Euroopa Liidu Põhiõiguste Ametile Viinis ning ma palun komisjonil seda teha.
<P>
On veel üks asi, mida me peame arvesse võtma, mis on saanud kodanikele välisriikidega, antud juhul eriti Ameerika Ühendriikidega suhtlemisel harjumuspäraseks - ettevõtted, nimelt lennuettevõtted, millel pole asjaga mingit seost, ei tohiks tegelikult vajada minu teatavaid andmeid ega peaks seda vahendajarolli täitma. Selles osas peab midagi ette võtma.
<SPEAKER ID="143" NAME="Cornelia Ernst" AFFILIATION="GUE/NGL">
(DE) Austatud juhataja! Vabadus pilvede kohal, nagu kunagi laulis laulja/helilooja Reinhard Mey, saab järsu lõpu, kui Ameerika Ühendriikidega sõlmitakse broneeringuinfo andmete väljavõtu leping. Augustis koges üks meie fraktsiooni liige isiklikult selle vabaduse piirangut. Kuna USA ametiasutused olid tema nime lisanud oma terrorismi jälgimisnimekirja, ei lubatud lennukil, millega ta reisis, läbida USA õhuruumi. Nagu me kõik siin täiskogul teame, tõusis sellest oluline kahju ning hiljem avaldati, et tegemist oli olnud arusaamatusega.
<P>
USA ametiasutused saavad täna juba väga erinevaid andmeid - krediitkaartide numbrid, broneeringuinfo, istekohaeelistused, eritoidu eelistused, IP aadressid ja reisijainfo - ilma selge andmekaitse regulatsioonita. Ma tahaksin üsna selgelt välja öelda, et me oleme selle vastu, nagu me oleme ka lendudega seotud andmete, mida nimetatakse broneeringuinfoks, plokkidena edastamise vastu nii nagu seda praegu välja töötatakse. Me ei saa seda selle praeguses vormis toetada, sest seda ei tehta konkreetsel eesmärgil ja see ei ole ei proportsionaalne ega kasulik. Ma tahaksin lõpetuseks öelda, et me ei tohi lubada ennetavat reisi- ja käitumismudelite riskianalüüsi teket. Meil on vaja avalikustamise regulatsiooni nagu USA eraelu puutumatuse seadus. See regulatsioon tuleb Euroopa kodanikele kättesaadavaks teha. Samuti peab neile kättesaadav olema võimalus rakendada õigusmeetmeid.
<SPEAKER ID="144" NAME="Manfred Weber" AFFILIATION="PPE">
(DE) Austatud juhataja, volinik, Diego López Garrido! Ka mina sooviksin kõigepealt teha lühikese võrdluse SWIFTi aruteluga. Mul oli hea meel kuulda nõukogu esindajat rääkimas uue SWIFT-lepingu läbirääkimistega seotud pühendatud eesmärkidest. Mind üllatab seega Lissaboni lepingu ja parlamendi avalduse mõju ja võim nõukogule, kes nüüd tahab Euroopa huvisid kaitsta. Ma loodan samasugust mõju nüüd, kui räägime broneeringuinfost ja et ka siin jaguks pühendumust võidelda Euroopa huvide eest.
<P>
Teiseks tahaksin öelda, et ma usun, et me kõik nõustume, et nii lennuettevõtete kui ka kodanike õiguskindluse seisukohast on sellised lepingud andmekaitse jaoks mõistlikud. Me oleme standardid, mille järgimist me tahame, selgelt oma ühisresolutsioonis sedastanud.
<P>
Ma tahaksin kolmandaks mainida midagi, mis ei ole otseselt lepingutega seotud, kuid on kindlasti seotud teemaga, teiste sõnadega nõukogu arutelu selle üle, kas on vaja või kas me peaksime välja töötama Euroopa broneeringuinfo süsteemi. Viimane suur terrorioht Euroopas oli Detroiti juhtum, kui ründaja sisenes lennukisse ja tahtis lennata Detroiti. See oli eelmisel aastal enne jõule.
<P>
Mainitud juhtumi puhul saime Ühendkuningriigis teada, et see isik kujutas endast ohtu. Kuid neil, kes otsustasid, kas ta tohib või ei tohi lennata, ei olnud vajalikku teavet. Mida ma öelda tahan, on see, et ma usun, et Euroopa Liidus ei ole probleem selles, kas meil on piisavalt andmeid. Ma usun, et me juba teame, kes endast ohtu kujutavad. Probleem on selles, kuidas saada andmeid sinna, kus me neid ohtude vältimiseks vajame.
<P>
Toledos tegi eesistujariik Hispaania ettepaneku - ja ma olen selle eest tänulik -, et me tõhustaksime terrorismivastaste ametiasutuste võrgustikku Euroopas. Kahjuks ei kiitnud Euroopa siseministrid ettepanekut heaks. Selle asemel tehti ettepanek koostada uusi andmekogumeid ja koguda uusi andmeid. Mulle tundub sageli, et siseministrite jaoks on uute andmete kogumine lihtne valik. Ma palun teil kõigepealt pöörata tähelepanu asjaomaste ametiasutuste võrgustikule; siis me saavutaksime terrorismivastases võitluses nii mõndagi.
<SPEAKER ID="145" NAME="Tanja Fajon" AFFILIATION="S&amp;D">
(SL) Ma usun, kindlalt, et kõik Euroopa Parlamendi liikmed on teadlikud õigeaegse ja täpse informatsiooni tähtsusest nende paljude reiside ohutuse tagamisel. Täna, kui meil valitseb liikluses kaos, on reisijate igapäevase liikumise ulatus meile palju selgemaks saanud. Kahjuks annavad sellest tunnistust paljude lennuettevõtete finantskahjud, sest paljude lennud on ära jäetud ja inimesed ootavad ikka veel esimest vaba lendu. Ma loodan, et me saame peagi jälle turvaliselt reisida.
<P>
Iga lennukiga reisija avaldab oma andmeid sõnaselgelt ainult ametiasutustele, kes vastutavad terrorismi ja organiseeritud kuritegevuse vastase võitluse eest. Mulle ei ole see probleemiks. Kui ma Twitteris vabatahtlikult teadustan, millal ja kuhu ma reisin, siis ei häiri mind, kui seda infot kasutatakse igapäevase lennuliikluse ohutuse tagamiseks. Ma olen siiski selle vastu, et broneeringuinfo lepingutes ei sedastata varem kindlaksmääratud tingimusi ja kriteeriumeid kõigi riikide suhtes võrdselt, et neis ei täpsustata andmeid, mida me peame avalikustama ja et me ei tea, milleks ametiasutused neid andmeid täpselt kasutavad.
<P>
Minu küsimus teile on järgmine: kas me saame loota, et meile antakse volitus rääkida läbi uue lepingu üle andmete edastamise kohta enne suve või selle jooksul? Lisaks, kas kõik lepingud Euroopa Liidu ja üksikute riikide vahel, kes neid sõlmida soovivad, on näidislepingud ja lepingud, milles on võrdsed, kõrged ja selged standardid andmete kasutamiseks ja kaitsmiseks? Milliseid meetmeid kavatsete te võtta, et vältida broneeringuinfo kasutamist riskitegurite analüüsimiseks ja määratlemiseks? Ma tahan öelda seda, et vastuvõetamatu on lubada võimalust, et isiku kohta koostatakse profiil etnilise päritolu, rahvuse, religiooni, seksuaalse sättumuse, soo, vanuse või tervise põhjal.
<P>
Ma tahaksin siin lisada, et ükski andmekogumissüsteem ei ole iseenesest piisav. Me ei saa ära hoida terrorismirünnakuid, kui meie luuretalituste vahel ei ole usaldusväärset andmevahetust ja koostööd. Seda tuletab väga hästi meelde eelmisel aastal jõulude ajal ebaõnnestunud rünnak Detroiti suundunud lennukil. Mida me üle kõige vajame, on tõhusalt kasutada vahendeid, mis meil terrorismivastases võitluses juba olemas on, ning eriti vajame me paremat koostööd.
<P>
Lõpetuseks, ma ei taha kindlasti öelda ei lepingule, mis pakub meile kõigile, Euroopa kodanikele turvalisust. Veel vähem tahan ma seda, et meie eraelu puutumatuse põhiõigust rikutakse. Õige on siiski see, et igasugune sekkumine meie eraellu peab olema tasakaalustatud meetmete turvalisuse ja tõhususe ning inimõiguste kaitse vahel.
<SPEAKER ID="146" NAME="Eva Lichtenberger" AFFILIATION="Verts/ALE">
(DE) Austatud juhataja! Täna on siin meie ees USA lepingu teine toimik, milles on suured andmekaitsega seotud probleemid. See paneb mind tegelikult kinnitama meie Euroopa andmekaitse järelevalvaja härra Hustnixi ettepanekut, kes on öelnud, et mõttekas oleks läbi rääkida ja sõlmida terviklik Atlandi-ülene andmekaitse raamleping. See oleks mõlema poole jaoks tasuv ülesanne ja aitaks meid mitmel moel.
<P>
Üldiselt on selge, et me tajume siinpool Atlandi ookeani julgeolekut täiesti erinevalt, võrreldes ookeani teise kaldaga. Euroopa Parlamendina me peame tagama ka, et meie komisjon lihtsalt ei aktsepteeriks USA ettepanekuid, vaid lähtuks läbirääkimistel meie standarditest, proportsionaalsusest ja käituks võrdse partnerina. Seetõttu on eluliselt tähtis määratleda termin "tõsine kuritegu”. Peab olema võimalik andmeid selgelt parandada. Meie jaoks tuleb käivitada andmekaitse või muidu on see leping algusest peale mõttetu.
<SPEAKER ID="147" NAME="Carlos Coelho" AFFILIATION="PPE">
(PT) Diego López Garrido, Cecilia Malmström! Me oleme näidanud välja muret broneeringuinfo edastamise üle Ameerika Ühendriikidele. Neid andmeid võidakse pärast turvakontrollide teostamist aastaid säilitada ning mitte keegi, kes ei ole USA kodanik, ei ole juriidiliselt kaitstud.
<P>
Austraalia ja Kanadaga sõlmitud lepingud on alati olnud märksa aktsepteeritavamad ja rohkem kooskõlas proportsionaalsuse põhimõttega, kuna nendes lubatakse mahult, ajaliselt ja üksikasjade arvult piiratud juurdepääsu ning kohtuvõimude järelevalvet. Ma olen nõus sellega, et tuleb kehtestada põhimõtted ja eeskirjad, mille alusel sõlmitakse lepingud kolmandate riikidega. Tegelikult oleme tunnistajaks sarnaste taotluste voole teistest riikidest, kelle andmekaitse ja inimõiguste austamise traditsioonid tekitavad muret. Lisaks, kui me tahame tõeliselt võrdset vastastikust kohtlemist, peame me kaaluma Euroopa Liidus ühtse süsteemi loomist, millesse kogu protsessi vältel kaasatakse Europol.
<P>
Diego López Garrido, Cecilia Malmström! Minu arvates on igasugune leping vastuvõetav ainult juhul, kui selles tagatakse andmekaitse sobiv tase, austatakse vajaduse ja proportsionaalsuse printsiipe ning ELis kehtivaid eeskirju. Eluliselt tähtis on ka tagada, et kasutatakse ainult nö tõukemeetodit; teiste sõnadega andmed tuleb meie poolt esitada ning mitte lubada nende automaatset väljavõttu kolmandate riikide organite poolt, kellele antakse juurdepääs meie andmebaasidele.
<P>
Ma toetan seega raportöör Sophia in't Veldi ja poliitiliste gruppide ühisettepanekut lükata edasi hääletus parlamendi nõusoleku üle, et leida lahendused siin väljendatud muredele.
<SPEAKER ID="148" NAME="Silvia-Adriana Ţicău" AFFILIATION="S&amp;D">
(RO) Isikuandmete kaitse on üks Euroopa kodanike põhiõigustest. Lissaboni lepinguga tõhustatakse varasemaid norme tänu Euroopa Liidu põhiõiguste harta õiguslikule ja kohustuslikule iseloomule. Isikuandmeid tuleb töödelda kooskõlas direktiividega 46/1995, 58/2002 ja 24/2006. Tegelikult taotleb parlament seda, et isikuandmeid käsitlevat rahvusvahelist lepingut ei või sõlmida muidu, kui allakirjutajariigis kehtivad normid on lähedased just mainitud direktiivide normidele.
<P>
Infoühiskonnas ja eriti lairibaside infrastruktuuride väljatöötamise ajal võivad andmesäilituskeskus ja andmetöötluskeskus asuda erinevates kohtades või isegi erinevates riikides. Sellepärast me palume, et isikuandmeid käsitlevas mis tahes lepingus sätestatakse nõue, et isikuandmeid võib säilitada ja töödelda ainult kohas, kus kehtivad Euroopa õigusaktides sätestatud õigusnormidele sarnanevad normid. Viimane küsimus, austatud juhataja: kuidas saavad Euroopa kodanikud anda oma nõusoleku ja eelkõige missugustel tingimustel?
<SPEAKER ID="149" NAME="Diego López Garrido" LANGUAGE="ES">
Austatud juhataja! Ma teeksin kolm kommentaari, et lõpetada meie osa selles tähtsas arutelus.
<P>
Esimene on seotud Manfred Weberi tõstatatud küsimusega selle kohta, kas Euroopal võib olla ja peaks olema oma broneeringuinfo säilitamise süsteem ja missugune võiks olla selle ulatus. Me oleme selle poolt, et tegelikult oleks olemas üldine regulatsioon broneeringuinfo - eriti just lendude - kohta. Me oleme seega palunud komisjoni teostada uurimus ja vajadusel koostada direktiivi eelnõu, milles kehtestatakse sellekohane üldine regulatsioon, sealhulgas - vastavalt Sophia in't Veldi resolutsiooni ettepanekus sätestatule - eraelu puutumatuse mõju hinnang. See tähendab, millisel määral mõjutavad tõhusus ja proportsionaalsus, kaks põhimõtet, mida me peame arvestama, eraelu puutumatust ja seega, kui kaugele peaks selles suhtes Euroopa regulatsioonis minema ning missuguseid meetmeid tuleks rakendada põhiõiguste kaitseks?
<P>
Seda mainis proua Fayot: milliseid meetmeid tuleks rakendada?
<P>
Ma usun, et meie arutelu SWIFTi üle võib asju selgemaks teha. Ma usun, et siin tuleks rakendada põhimõtteid, mille üle me arutasime ja milles me kokku leppisime. Me räägime õigusest eraelu puutumatusele, õigusest eraelule, õigusest oma isikule ja oma kuvandile, mida peab alati säilitama. Põhiõigused on jagamatud ja antud juhul on meil tegemist millegagi, mis võib põhiõigused ohtu seada, nii et ma usun, et me peame tegutsema samasuguse hoolikkusega nagu eelneva arutelugi puhul.
<P>
Viimaseks, minu kolmas märkus on seotud eelmisega. Üldises mõttes ei tundu mulle, et turvalisus ja vabadus on kaks vastandlikku põhimõtet või, teiste sõnadega, et tegemist on nullsummaga mänguga ja et mida rohkem turvalisust me tagame, seda vähem vabadust meil on või et põhiõiguste ja -vabaduste tõhusama kaitsmise korral ning selles suhtes fundamentalistidena käitudes on meil vähem vabadust.
<P>
Minu arvates on see võltsdilemma. Vastupidi, ma usun, et turvalisus ja vabadus on teineteist võimendavad põhimõtted. Mõlemat põhimõtet väljendatakse ja tunnustatakse põhiseadustes ja Euroopa õigusaktides ning mõlemad sisalduvad Lissaboni lepingus. Me peame alati meeles pidama, et Lissaboni lepingus sisaldub põhiõiguste harta, milles nõutakse põhiõiguste austamist, mis on absoluutselt pühad ja mida ei tohi rikkuda. Ma usun seega, et kaugemale mõeldes - sest mõnikord piirab väga meie mõtlemist lühike aeg - ja pikas perspektiivis mõeldes osutuvad meie turvalisuse kaitsmiseks loodud meetmed, kui need on arukad ja läbimõeldud, alati tõhusaks. Õiguste ja vabaduste kaitsmine suurendab alati kodanike heaolu ning lõppkokkuvõttes ka nende turvalisust.
<SPEAKER ID="150" NAME="Cecilia Malmström">
komisjoni liige. - Austatud juhataja! Jah, ma olen näinud filmi "Minority Report - kolmas otsus”. See on hea ja huvitav film, üsnagi hirmutav, ja see ei ole see, mida me siinkohal teha üritame.
<P>
Minu arvates on meil olnud väga huvitav ja konstruktiivne arutelu ja ma nõustun, et SWIFTi ja TFTP aruteludes on olnud sarnaseid jooni. Jutt on võitlusest tõsise, organiseeritud kuritegevuse ja terrorismi vastu, kuid ka sellest, kuidas me kaitseme üksikisiku eraelu puutumatust. See on tõstatanud küsimusi andmekaitse, proportsionaalsuse, eesmärkide selguse, määratluste, õiguskindluse jms kohta.
<P>
TFTP läbirääkimised meie Ameerika sõpradega annavad meile ka tähtsaid kogemusi, mida me saame kasutada broneeringuinfo aruteludes. Need aitavad meil selgitada Euroopa Liidu arvamust ja sellesse teemasse süveneda, mis on minu arvates abiks. Ma usun, et TFTPga seoses siiani kolme institutsiooni vahel tehtud töö on andnud meile kogemusi, kuidas me - nõukogu, parlament ja komisjon - saame teha koostööd nendes äärmiselt keerulistes ja tundlikes küsimustes. Loodetavasti saavutame me häid tulemusi.
<P>
Ma olen arutelu hoolikalt kuulanud. Ma olen lugenud teie resolutsiooni. Ma arvan, et tegemist on väga tasakaalustatud ja targa resolutsiooniga. Nagu ma ütlesin, hakkame me selle alusel kohe tööle ja ma loodan, et meil saavad kõnealuses töös olema teiega hea koostöö ja head arutelud. Nagu teate, lubasin ma enda kuulamise ajal parlamendile, et ma teen ülevaate kõigist terrorismivastastest meetmetest, mis on meie käsutuses Euroopa Liidus - tuvastan need, koostan neist loetelu ja arutan neid parlamendiga - ja ka meie andmete ja teabejagamissüsteemide üldisest ülesehitusest, nii et me peame seda oma tööd alustades silmas. Ma arvan, et see on tähtis ja suurendab meie arutelude läbipaistvust ja sügavust.
<SPEAKER ID="151" NAME="Juhataja">
Tänan teid, volinik, teie kaastöö eest; ma loodan, et see on viljakas. Arutelu on lõppenud.
<P>
Hääletus toimub mai esimesel osaistungjärgul.
