<CHAPTER ID="007">
Põllumajanduse erimeetmed liidu äärepoolseimate piirkondade jaoks (määrus (EÜ) nr 247/2006 muutmine) (arutelu) 
<SPEAKER ID="071" NAME="Juhataja">
Järgmine päevakorrapunkt on Luís Paulo Alvesi poolt põllumajanduse ja maaelu arengu komisjoni nimel koostatud raport ettepaneku kohta võtta vastu Euroopa Parlamendi ja nõukogu määrus, millega muudetakse määrust (EÜ) nr 247/2006, millega sätestatakse põllumajanduse erimeetmed liidu äärepoolseimate piirkondade jaoks - C7-0255/2009 -.
<SPEAKER ID="072" NAME="Luís Paulo Alves">
raportöör. - (PT) Lugupeetud juhataja, volinik, kallid kolleegid! Lubage mul juhtida tähelepanu tõsiasjale, et me arutame Lissaboni lepingus sätestatud seadusandliku tavamenetluse raames esimest põllumajanduse ja maaelu arengu komisjoni raportit. Tegemist on ajaloolise hetkega, ning kui Euroopa Parlament hääletab nii, nagu ma soovitan, tagab ta parima võimaliku alguse uuele ajajärgule Euroopa Liidus, mida iseloomustab jagatud pädevus põllumajanduse valdkonnas.
<P>
Ta teeb seda just liidu äärepoolseimate piirkondadega ühiselt õiguse loomise kaudu, näidates aktiivse solidaarsuse vaimus üles tegelikku tahet ehitada üles ühtekuuluvusest jõudu saav liit ning austades oma piirkondade omapära ja erisusi, mis on ainus võimalik tee meie ühise Euroopa rajamise suunas.
<P>
Selleks kehtestab ta ka alusaktid, et muuta konkurentsivõimelisemaks sadu aastaid vana suhkrusektor Assooridel, mis valmistab mulle erilist rõõmu, sest tegemist on minu kodupiirkonnaga. Lisaks aidatakse kaasa põllumajandusliku tegevuse kasulikule mitmekesistamisele piirkonnas, mis, nagu me teame, annab oma asendamatu osa Portugali piimasektorisse. Seda sektorit tuleb kindlustada ja muuta see jätkusuutlikuks.
<P>
Austatud juhataja! Tahan ülesnäidatud avatuse ja paindlikkuse eest tänada volinik Cioloşt ja komisjoni kõrgeid ametnikke, kellega tegime koostööd ja pidasime läbirääkimisi. Eesistujariik Hispaania on teinud kõik endast oleneva, et saavutada meie ühine eesmärk ja jõuda kokkuleppeni esimesel lugemisel. Loomulikult edastan tänusõnad ka teiste fraktsioonide variraportööridele, samuti Euroopa Parlamendi põllumajanduse ja maaelu arengu komisjoni sekretariaadi suurepärastele töötajatele, kellega tehtud koostöö võimaldas saavutada minu meelest ülimalt hea tulemuse.
<P>
Toon esile veel Assooride põllumajandusliidu ning piirkondliku omavalitsuse ja vabariigi valitsuse otsustava abi. Nad osalesid aktiivselt Assooride suhkruküsimusele lahenduse leidmises ja mängisid selles tähtsat rolli.
<P>
Ettepanek võtta vastu nõukogu määrus tehti põllumajanduse ja maaelu arengu komisjonis 2. oktoobril, s.o ajal, mil Lissaboni lepingu jõustumist ei olnud veel ette näha, sest see ootas endiselt ratifitseerimist liikmesriikides. Siis oli komisjoni ja nõukogu algne kavatsus võtta ettepanek vastu lihtsustatud menetluses ilma muudatusettepanekuteta, nii et see jõustuks 1. jaanuaril 2010.
<P>
Lissaboni lepingu jõustumisel mõistsime koos sotsiaaldemokraatide ja demokraatide fraktsiooniga Euroopa Parlamendis, hoolimata teistes fraktsioonides ja nõukogus tol hetkel levinud arvamusest, mille kohaselt tulnuks ettepanekut endiselt menetleda lihtsustatud korras - sest nende meelest ei olnud ettepanekus vaja muudatusi teha ja see pidi jõustuma kiiresti -, et parlament peab vastavalt Lissaboni lepingule saama väljendada oma arvamust ja asuda täitma kaasseadusandja rolli.
<P>
Ajastatus oli õige, sest tänu sellele avanesid uued võimalused, kõigepealt sai kaastööd teha regionaalarengukomisjon ja arvamust avaldada Nuno Teixeira - teda tahan ma, muide, tunnustada ja tänada kogu menetluse vältel antud abi eest -, seejärel sain ma koostada raporti, milles nähakse ette uued tingimused Assooride suhkrusektorile, ning kaasa said aidata ja toetust avaldada ka põllumajanduse ja maaelu arengu komisjoni kolleegid.
<P>
Lõpetuseks tahan oma esimeses sõnavõtus öelda, et meil ei õnnestunud kolmepoolsetel läbirääkimistel saavutatud kompromissiga läbi suruda regionaalarengukomisjoni ning põllumajanduse ja maaelu arengu komisjoni muudatusettepanekuid, mida ma toetasin. Oluline oli saavutada kompromiss esimesel lugemisel, et kaitsta nii juba tehtud parandusi ja tagada ettepaneku kiire jõustumine, ohustamata selle tagasi ulatuvat kehtima hakkamist alates käesoleva aasta jaanuarist. Kuid kuna komisjon valmistab juba ette dokumenti POSEI läbivaatamise kohta, saame varsti kindlasti uue võimaluse nendega seda teemat arutada.
<SPEAKER ID="073" NAME="Juhataja">
Nagu te näete, oleme ekraanil nime ära muutnud. Paraku ei saanud vastav volinik meiega õigel ajal ühineda, mis on minu meelest kahetsusväärne, kuna tuhapilve praegu ei ole ja kell on juba 11.
<P>
Komisjon võiks millalgi ehk arutada pädevate volinike siiatuleku kohustust. Ka see on raamlepingu teema. Kindlasti on Cecilia Malmström suurepärane esindaja.
<SPEAKER ID="074" NAME="Cecilia Malmström">
komisjoni liige. - Lugupeetud juhataja! Tänan teid mõistva suhtumise eest. Vabandan kolleeg Dacian Cioloşe pärast, kes hilineb, kuid püüab siia jõuda esimesel võimalusel, et antud teemat teiega arutada. Ta palus mul tänada raportöör Luís Paulo Alvesi ja Euroopa Parlamendi variraportööre suurepärase töö eest, mis on kõnealuse ettepaneku vastuvõtmiseks ära tehtud.
<P>
Ettepaneku vastuvõtmine on oluline, sest tegemist on esimese pärast Lissaboni lepingu jõustumist seadusandliku tavamenetluse raames vastu võetava ning põllumajandust ja maaelu arengut käsitleva dokumendiga. Euroopa Parlamendi, nõukogu ja komisjoni vahel on nende kuude jooksul kujunenud välja väga hea koostöö ning see on loonud tingimused kõnealuse ettepaneku kiireks vastuvõtmiseks esimesel lugemisel.
<P>
Esimesest kogemusest seadusandliku tavamenetlusega on kolleeg, volinik Cioloş koos oma teenistustega palju õppinud ja loonud seeläbi tulevaseks tööks suurepärase pretsedendi. Kõnealuse määruse vastuvõtmine on väga oluline liidu äärepoolseimate piirkondade jaoks, sest sellega nähakse ette tehnilised lihtsustused ja erandid mitmele sektorile: Kanaari saarte, Madeira ja Prantsuse Réunioni piimasektoritele, Assooride suhkrusektorile ning Madeira ja Assooride veinisektorile.
<P>
Mis puudutab Assoore, siis leian, et praegune olukord nõuab meilt kõigilt - üldsuselt, piirkondlikelt omavalitsustelt, riikide valitsustelt ja Euroopa Liidult - täiendavaid ühiseid jõupingutusi, et hõlbustada põllumajandusliku tegevuse mitmekesistamist nimetatud piirkonnas. Tegevuse mitmekesistamine peab tõepoolest olema üks tähtsamaid eesmärke liidu äärepoolseimate piirkondade puhul, millele alusleping andis neile iseloomulike ebasoodsate tingimuste tõttu eristaatuse. See peab andma võimaluse loomupäraseks arenguks, mis tagaks sellistes piirkondades stabiilsuse ja heaolu. Sel põhjusel ning arvestades Portugali võimude antud kinnitust Assooride suhkrupeedisektori toetamise kohta saan nõustuda Assooride suhkrutööstusele juba varem tehtud erandi pikendamisega.
<P>
Kuulan nüüd teie märkusi käsitletava dokumendi kohta ja püüan siis oma kolleegi nimel vastata teie küsimustele nii hästi kui oskan.
<SPEAKER ID="076" NAME="Nuno Teixeira" LANGUAGE="PT">
Austatud juhataja ja volinik! Kõigepealt tahan kiita raportööri, kolleeg Luís Paulo Alvesi tehtud töö eest, eriti tema oskust võtta arvesse erinevaid talle tehtud ettepanekuid, mis ei tähenda muud kui mitmete dokumendiga hõlmatud äärepoolseimate piirkondade huvide austamist.
<P>
Regionaalarengukomisjoni arvamuse koostajana on mul hea meel selle üle, et raportöör nõustus täielikult iga esitatud muudatusettepanekuga ja ka põllumajanduse ja maaelu arengu komisjon hääletas kõigi nende muudatusettepanekute poolt. Tehtud ettepanekute eesmärk on objektiivselt täiustada ja parandada kehtiva määruse ebapiisavaid ja iganenud sätteid. Nende hulgast tooksin esile sätte, mille kohaselt arvutatakse hetkel POSEI raames toetust saanud töödeldud toodete ekspordi või lähetuse maksimumkogused ajavahemikul 1989-1991 kujunenud vastava keskmise koguse alusel.
<P>
Loodan, et kui raport võetakse vastu, suudavad komisjon ja nõukogu Euroopa Parlamendi seisukohta mõista ega kasuta POSEI programmi käsitlevate määruste võimalikku läbivaatamist tulevikus ettekäändena parlamendi arvamuse ja väljapakutud muudatusettepanekute tagasilükkamiseks, sest need on asjaomaste piirkondade jaoks ülimalt olulised.
<SPEAKER ID="077" NAME="Maria do Céu Patrão Neves" LANGUAGE="PT">
Oma püsivalt ebasoodsate looduslike tingimuste tõttu on äärepoolseimatel piirkondadel vaja, et Euroopa Liit looks konkreetselt sealse majandustegevuse jaoks parimad võimalused.
<P>
Selliste suurel määral põllumajandusest sõltuvate piirkondade puhul nagu Assoorid tuleb erilist tähelepanu pöörata just sellele sektorile. Seetõttu on meil hea meel kõnealuse raporti üle, milles käsitletakse põllumajanduse erimeetmeid liidu äärepoolseimate piirkondade jaoks. Põllumajanduse ja maaelu arengu komisjonis hääletusele pandud variant oli üsna rahuldav, kuid kolmepoolsete läbirääkimiste tulemusena koostatud dokumendis n-ö karistatakse halastamatult tegutsemist suhkrusektoris, sest selle eksporditoetus on peaaegu sümboolne.
<P>
Ajal, mil põllumajandusliku tegevuse mitmekesistamine kui üks selles sektoris aset leidvate korduvate kriiside vähendamise viis kogub aina enam poolehoidu, on kahetsusväärne, et käsitletavas raportis ei kajastu usk ja toetus, mida São Migueli suhkrupeeditootmine ja sellega seotud tööstus vajab.
<SPEAKER ID="078" NAME="Vasilica Viorica Dăncilă" LANGUAGE="RO">
Kõigepealt tahan tunnustada raportööri äärepoolseimate piirkondade põllumajandusega seotud eesmärkide käsitlemise eest. ELi äärepoolseimate piirkondade põllumajanduse toetamise süsteem on oluline põllumajanduse jätkuva viljelemise ja maaelu säilitamise vahend.
<P>
Toetan seda, et kõnealuste alade praegune piiritlus vaadatakse üle eesmärgiga kaotada kõik selles esinevad vastuolud. Leian, et ühetaoliste kriteeriumide rakendamisega lihtsustatakse toetuste maksmist Euroopa Liidu äärepoolseimatele piirkondadele, parandatakse läbipaistvust ja tagatakse mainitud toetuse saajate võrdne kohtlemine. Me kõik teame, kui tähtis osa on põllumajandusel sealses kohalikus majanduselus.
<P>
Seda arvestades arvan, et Euroopa Liidu äärepoolseimates piirkondades tuleb kehtestada sobivad meetmed, mille eesmärk on parandada põllumajandussektori konkurentsivõimet ja soodustada selle mitmekesistamist. Toetan äärepoolseimate piirkondade jaoks ette nähtud süsteemi põhieesmärke ja nõustun nendega täielikult, sest minu meelest on need asjakohased ja osutunud tõhusaks vahendiks kõnealustel aladel põllumajanduse jätkuva viljelemise tagamisel.
<SPEAKER ID="079" NAME="Riikka Manner">
fraktsiooni ALDE nimel. - (FI) Austatud juhataja! Esiteks tahan tänada ja kiita raportöör Luís Paulo Alvesi kõnealuse raportiga tehtud suurepärase töö eest. Meie fraktsioon toetab saavutatud kompromissi täielikult, sest ülimalt oluline ja täiesti ilmne on tõsiasi, et ELi äärepoolseimate piirkondade majandusliku ja sotsiaalse arengu määrab suuresti nende paiknemine äärealal, keerulised ilmastikuolud ja geograafiline asend ning majanduslik sõltuvus piiratud valikust kaupadest ja teenustest. Just praegusel kriisiajal on väga tähtis pöörata tähelepanu Euroopa piirkondade tasakaalustatud arengule ning piirkondliku ja sotsiaalse ühtekuuluvuse saavutamisele.
<P>
Meie koos Euroopa Liiduga peame kindlustama sõltumatu põllumajandusliku tootmise kõikjal Euroopas. See on oluline nii turvalisuse kui ka bioloogilise mitmekesisuse seisukohalt. Käsitletavas raportis väljapakutud meetmeid tuleks nüüd ka tegelikult võtta, saavutades nii püsivad ja eelkõige pikaajalised tulemused kogu Euroopas, sealhulgas äärepoolseimates piirkondades.
<SPEAKER ID="080" NAME="James Nicholson">
fraktsiooni ECR nimel. - Lugupeetud juhataja! Ka mina tahan algatuseks kiita raportööri väga hea töö eest. Minugi fraktsioon sai kolmepoolsetel kõnelustel kokkulepet toetada ja ma leian, et saavutatud on hea kompromiss.
<P>
Minu meelest tuleks võimaluse korral anda Euroopa äärepoolseimatele piirkondadele vajaminevat abi, et korvata nende asukohast tulenevaid raskusi. Neis piirkondades valitsevad püsivalt ebasoodsad tingimused ja meil tuleb seda tunnistada. Majandus- ja piimandussektori kriisi tõttu on kõnealused piirkonnad võrreldes suurema osa ülejäänud Euroopaga ebavõrdselt palju kannatanud ning seetõttu väärivad need erilist tähelepanu.
<P>
Elan eriti kaasa olukorrale Assooridel, kus väga tähtis piimandussektor on olnud tõsistes raskustes. Loa andmine Assooridele suhteliselt väikeste suhkrukoguste ELi eksportimiseks on selle konkreetse piirkonna majanduse tuleviku seisukohast hea otsus.
<SPEAKER ID="081" NAME="João Ferreira" LANGUAGE="PT">
Lugupeetud juhataja! Õigustada suhkru reekspordi pikendamist praegu väljapakutud moel koos piimakvoodisüsteemi järkjärgulise kaotamisega on ohtlik ja vastuvõetamatu. Nimetatud süsteemi kaotamisel - mille vastu oleme võidelnud ja võitleme edaspidigi, toetades piimatootjate jõupingutusi - on väga tõsised tagajärjed Assooride majanduse alustalaks olevale tootmissektorile. Vastupidiselt väidetule ei ole võimalik neid tagajärgi leevendada suhkrutööstuse suhtes väljapakutud meetmetega. Seda enam, et välja on pakutud ka selle tööstuse järkjärguline kaotamine. Mis jääb alles siis, kui need viis aastat on möödas?
<P>
Teisest küljest on oluline võtta arvesse, et eelkõige Madeiral on viinamarjaistanduste ümberkorraldamine ajakavast märkimisväärselt maha jäänud ja võib sattuda üldse ohtu, kui stimuleerivaid meetmeid ei tugevdata. Äärepoolseimaid piirkondi mõjutavad piirangud ja kitsendused on püsivad. Seetõttu tuleb nimetatud piirkondade eripära tegelikult tunnistada hulga alaliste, mitte aga seosetute ja ajutiste abimeetmetega. Oluline on säilitada liidu abi äärepoolseimate piirkondade põllumajandussektorile, eriti praeguses sotsiaal-majanduslikus olukorras.
<SPEAKER ID="082" NAME="Gabriel Mato Adrover" AFFILIATION="PPE">
- (ES) Austatud juhataja ja volinik! Me arutame lihtsat, kuid äärepoolseimate piirkondade jaoks ülimalt tähtsat reformi. Eriti oluline on see ajal, mil kriis mõjutab küll kõiki, aga nimetatud piirkondi iseäranis sügavalt, kuna sealsed struktuuriliselt ebasoodsad tingimused on püsivad ja see tähendab, et neil on nimetatud muutusi vaja.
<P>
Räägin Kanaari saartest. Nende puhul puudutab kõige olulisem muudatus tööstuslikuks töötlemiseks ette nähtud piimatoodete tarnimist. Kõne all on taimse rasvaga lõssipulber, mis on traditsiooniline toode kohalike tarbijate jaoks ja mida on Kanaari saartel müüdud enam kui 40 aastat. Pärast suuri jõupingutusi ja vaatamata paljudele raskustele asutati kohalik tööstus, mis annab tööd ja loob ilmset lisandväärtust. Tahan seda toonitada, sest praegusel ajal ei ole töökohti loova väiketööstuse toetamine mitte üksnes vajalik, vaid ka kohustuslik, eriti meie saartel, kus on väga kõrge töötuse tase.
<P>
Ettepaneku mõte on säilitada selle kohalikul tasandil väikestes kogustes ehk aastas 800 tonni ulatuses tarbitava toote pakkumine. Sel moel ei oleks kõnealune, maailma tasandil vähese tähtsusega meede enam üleminekumeede ja nii tagataks mainitud tööstusele stabiilsus.
<P>
Nagu ma juba ütlesin, valitsevad äärepoolseimates piirkondades märkimisväärselt ebasoodsad tingimused, aga neis tuleb näha võimalust Euroopa jaoks. Erinevad assotsieerimislepingud, millega hetkel töötatakse ja mida arutatakse, näiteks vabakaubanduslepingud Colombia ja Peruuga, ning teised lepingud, mille üle läbirääkimised alles algavad, näiteks leping Mercosuriga, ohustavad selgelt meie põllumajandussektorit. Pean silmas mitmeid tooteid - tomateid, banaane - ja loomakasvatussektorit.
<P>
Olen palju kordi öelnud, et selliste lepingutega tuleb saavutada tasakaal, mille puhul kõik annavad natuke järgi, nii et me kõik võidame. Kuid mitte mingil juhul ei tohi ühe toote tootjaid või konkreetset sektorit sundida tasuma kogu lepingute hinda.
<P>
Lõpetuseks tahan kiita raportöör Luís Paulo Alvesi ning tänada komisjoni ja nõukogu, kel õnnestus koos Euroopa Parlamendiga jõuda esimestel põllumajandusalastel kolmepoolsetel kõnelustel kokkuleppele.
<SPEAKER ID="083" NAME="Patrice Tirolien" AFFILIATION="S&amp;D">
- (FR) Lugupeetud juhataja, kallid kolleegid! Kui see dokument regionaalarengukomisjonile esitati, õnnestus mul viia sellesse sisse mõte laiendada erandit, millega lubatakse piimapulbrist piima toota, ka Martinique'ile ja Guadeloupe'ile, võttes eeskujuks end Madeiral tõestanud jätkusuutliku majanduskasvu mudeli.
<P>
Kahjuks ei jõutud selles küsimuses kolmepoolsetel kõnelustel üksmeelele. See on kahetsusväärne kahel põhjusel. Esiteks pakuks sisuliselt piimatööstus Prantsuse ülemeredepartemangudes mitmeid võimalusi, mida ei tohi mööda lasta: võimalust edendada veiseliha tootmist, valmistada põhitoiduaineid iseseisvalt ja luua töökohti. Teiseks ei suutnud Euroopa Parlament tervikuna minu ettepaneku osas vormiliselt otsust langetada, sest tahtis kõnealuse dokumendi võtta vastu esimesel lugemisel mitteametliku menetluse käigus, mida ma ei poolda.
<P>
Olgu, kuidas on, meie töö selle POSEI määrusega jätkub õige varsti määruse vaheläbivaatamise raames. Siis kavatsen ma uuesti taotleda erandit teistele Prantsusmaa ülemeredepartemangudele.
<SPEAKER ID="084" NAME="Albert Deß" AFFILIATION="PPE">
- (DE) Lugupeetud juhataja ja volinik! Mul on hea meel, et raportit põllumajanduse erimeetmete kohta liidu äärepoolseimate piirkondade jaoks on siin parlamendis nii sõbralikult arutatud.
<P>
Eelmisel valimisperioodil olin ma variraportöör suhkruturu reformi küsimuses. Tol ajal külastas põllumajanduse ja maaelu arengu komisjon Réunioni saart, kus ma käisin väikeses suhkruroogu kasvatavas põllumajandusettevõttes. Ilma meie abita ei saaks see väike põllumajandusettevõte oma tegevust jätkata. Mandri-Euroopast pärit inimesena panin tähele ka seda, et põllumajandustootjad pistavad liidu äärepoolseimatel aladel tõepoolest rinda eriliste oludega.
<P>
Me peame teatud erandeid käsitlevate normide abil kindlustama kõigis neis Euroopa Liitu kuuluvates piirkondades tegutsevatele põllumajandustootjatele tulevikuväljavaated ja nende suutlikkuse tagada - vähemalt suuremas osas - kõnealuste alade toiduga kindlustatus. Meie kõigi ülesanne on aidata rajada põllumajanduse tulevikku - muu hulgas nimetatud erandeid käsitlevate normidega - ja kaitsta kohalikku elanikkonda seoses varustuskindlusega. Praegusel kujul sätestab raport head tingimused nende eesmärkide saavutamiseks. Tänan südamest kõiki, kes selle koostamisega tegelesid.
<SPEAKER ID="085" NAME="Giovanni La Via" AFFILIATION="PPE">
(IT) Lugupeetud juhataja, head kolleegid! Äärepoolseimaid piirkondi iseloomustavad sotsiaal-majanduslikud ja struktuurilised eripärad, mis on tingitud nende kaugusest turgudest, eraldatusest, väikesest pindalast, topograafiast, keerulistest ilmastikuoludest ja majanduslikust sõltuvusest teatavate toodete suhtes. Kolm iseäranis olulist põllumajandussektorit on suhkrupeedi-, piimatoodete ja veinitootmine.
<P>
Nende piirkondade majandussüsteem sõltub nimetatud sektorite tootmissüsteemide nõuetekohasest juhtimisest, kuid aja jooksul stabiilsuse kaotanud süsteemide tasakaalustamine ning sobivate turumeetmete kohaldamiseks vajalike erandite tagamine nõuab palju tööd.
<P>
Lugupeetud juhataja, austatud volinik! Käimasolevad läbirääkimised Mercosuri riikidega valmistavad meile suurt muret. Kui neid läbirääkimisi ei toetata asjakohaste tasakaalustavate meetmetega, võib see kokkulepe ohustada märkimisväärselt nii äärepoolsemaid piirkondi kui ka paljusid Euroopa põllumajandussektoreid.
<SPEAKER ID="086" NAME="Elie Hoarau" AFFILIATION="GUE/NGL">
(FR) Lugupeetud juhataja! Ma pean ütlema, et kompromiss, mis saavutati kolmepoolsete läbirääkimiste käigus suhkrusektori küsimuses, ei ole kooskõlas regionaalarengukomisjoni ning põllumajanduse ja maaelu arengu komisjoni väljapakutuga ning ma pean seda väga kahetsusväärseks.
<P>
Mis puudutab aga Réunioni saart, siis see tekst on oluline põllumajandustootjate jaoks, kes ootavad piimale tehtud erandi kiiret rakendamist. Neile tagab see sektori jätkusuutlikkuse. Ma oleksin soovinud, et regionaalarengukomisjonis väljapakutud tagatised oleksid alles jäetud.
<P>
Mis aga puudutab piimasektorit, siis ma nõustun kolleeg Tirolieniga. Ma oleksime soovinud, et Martinique'i ja Guadeloupe'i kohta oleks viidud läbi uuring, et säilitada asjaomane tootmine nendes piirkondades. Need küsimused on aga ilmselgelt taas päevakorras POSEI läbirääkimistel ning meil on võimalus neid uuesti arutada.
<SPEAKER ID="087" NAME="Andreas Mölzer" AFFILIATION="NI">
(DE) Lugupeetud juhataja! Me oleme aastaid jälginud nähtust, mis muudab Euroopa Liidu võimetuks - nimelt suure hulga põllumajandusettevõtete kadumist, mis kahjustab ELi isemajandamisvõimet. Ilmselgelt puudutab see kõige rängemalt ettevõtjaid, kes asuvad ebasoodsamates piirkondades, näiteks äärepoolseimates piirkondades, aga ka niisugustes mägipiirkondades nagu meil Austrias on.
<P>
Kahjuks on see palju aastaid arvustatud, pidevalt reformitava ja siiski veel puudulikult toimiva ühise põllumajanduspoliitika tagajärg. Me oleme aga jõudnud pöördepunkti. Kriisi ajal - olgu see siis põhjustatud euro väärtuse vähenemisest või lihtsalt asjaolust, et Islandi vulkaan halvas lennuliikluse ja sellega ka kiiresti riknevate kaupade tarne - peavad liikmesriigid lootma vaid iseendale. Viimati nägime me seda siis, kui Venemaa viimasel korral gaasi kinni keeras.
<P>
Kui olud muutuvad keeruliseks, sõltub kõik riigi isemajandamisvõimest, ning seda tuleb säilitada nii ELis, ebasoodsamas olukorras olevates riikides ja piirkondades kui ka äärepoolseimates piirkondades. Ma arvan, et seda saab teha üksnes siis, kui põllumajandus teataval määral taasriigistatakse.
<SPEAKER ID="088" NAME="Diogo Feio" AFFILIATION="PPE">
(PT) Lugupeetud juhataja! Siinses arutelus põllumajanduse erimeetmete kohta äärepoolseimate piirkondade jaoks soovin ma kõigepealt avaldada kiitust raportöörile ja kõigile neile, kes selle küsimusega tegelesid. Ma soovin veel lisada, et muudatused, mis on sageli tehnilised ja üksikasjalikud, ei paranda olukorda märkimisväärselt.
<P>
Kui me aga juhime tähelepanu suhkru- ja suhkrutootmise küsimusele Assooridel, juhime me tähelepanu ka ühele sügavamale probleemile. Äärepoolseimad piirkonnad, nagu Assoorid, mida mul oli hiljuti võimaluse külastada, on tihedalt seotud põllumajandussektoriga. Konkreetselt Assooride jaoks on piimakvootide küsimus väga oluline. Piimatootmine ja selle reguleerimine on sadade tootjate ja paljude Assooride elanike jaoks sisulise tähtsusega ja sellepärast soovin ma praegu siin istungisaalis juhtida tähelepanu vajadusele otsida lahendusi just nende piirkondade probleemidele.
<SPEAKER ID="089" NAME="Diane Dodds" AFFILIATION="NI">
Lugupeetud juhataja! Mul on hea meel näha raportit Euroopa äärepoolseimate piirkondade põllumajanduse abistamise kohta. Kahtlemata tekitavad geograafiline asend, kaugus turgudest ja muud sellised tegurid palju probleeme. Ka majanduskriis on avaldanud mõju. Hinnakõikumine on olnud tõeliselt suur, see on avaldanud põllumajandustootmisele kahjulikku mõju ja muutnud selle ebastabiilseks mitte üksnes äärepoolseimates piirkondades, vaid kogu Euroopas. Kuid soovin täna juhtida komisjoni tähelepanu ühele konkreetsele punktile, nimelt, et komisjon oleks oma tegevuses ettevaatlik ning ei paneks sellega Euroopa põllumajandustootjaid ja -sektorit ebasoodsasse olukorda.
<P>
Põhja-Iirimaal on import avaldanud piima- ja veiseliha tootmisele suurt mõju. See on toonud kaasa hindade kõikumise ja tekitanud põllumajandustootjatele suurt rahalist kahju. Eelmisel nädalal käisin ma Põhja-Iirimaal kuninglikul põllumajandusnäitusel. See on suurim omalaadne näitus provintsis ning põllumajandustootjad väljendasid suurt muret komisjoni hoiaku pärast Mercosuri kaubandusläbirääkimiste taasavamise suhtes. Mõistagi peab komisjon ja peame ka meie parlamendis olema väga hoolikad, et me ei ohustaks Euroopa põllumajandussektorit, kui püüame saada tulu teistest piirkondadest.
<SPEAKER ID="090" NAME="Seán Kelly" AFFILIATION="PPE">
Lugupeetud juhataja! Mul on hea meel ettepanekute üle äärepoolseimate piirkondade kohta. Põllumajandus on eeskätt sektor, mis varustab meid toiduga, ilma milleta me sureksime. Põllumajanduseta sureksid aga välja ka nimetatud piirkonnad, ja seda nii majanduslikus mõttes kui ka tõenäoliselt inimeste lahkumise tõttu. Seega on mul hea meel igasuguste ettepanekute üle, et neid aidata.
<P>
Lisaks sellele soovin ühineda nendega, kes väljendasid muret Mercosuri kõnelusi käsitleva ettepaneku pärast. See tekitaks tohutut kahju nii äärepoolseimatele kui ka kõikidele teistele piirkondadele.
<P>
Ma arvan, et kätte on jõudnud aeg, mil Euroopa Liit peab oma põllumajandustootjate eest seisma ja olema nende suhtes õiglasem. Me ei peaks olema liidu põllumajandustootjate suhtes ranged korrakaitsjad ning ülejäänud maailma suhtes heldekäelised heategijad. Selle tagajärjeks oleks olukord, kus eeskirjad oleksid leebemad, läbipaistvust oleks vähem ning Euroopa Liitu toodava toidu suhtes oleks aruandekohustus väiksem kui siin toodetud toidu suhtes. See oleks aga ebaõiglane nii äärepoolseimate kui ka kõikide teiste piirkondade suhtes.
<SPEAKER ID="091" NAME="Dacian Cioloş" LANGUAGE="FR">
Lugupeetud juhataja! Vabandage, et ma hilinesin. Ma soovisin väga siin arutelul osaleda, sest see on minu esimene arutelu ja see puudutab esimest kaasotsustamismenetluse raames tehtud otsust põllumajanduse valdkonnas. Ma soovin veel kord tervitada ja tänada Luķs Paulo Alvest ja kõiki parlamendi teenistusi vastutuleliku ja tõhusa koostöö eest komisjoni ja nõukoguga nimetatud otsuseni jõudmise eesmärgil.
<P>
Me soovisime kiiret otsust just nimelt sellepärast, et raportis esitatud meetmeid saaks asjaomastes piirkondades viivitamata kohaldama hakata. Mõningaid otsuseid kohaldatakse koguni tagasiulatuvalt. Just sellepärast - siinkohal vastan ma ka härra Tirolienile - ei kehtestanud me teisi muudatusi. Tegelikult oleks mõne teise ettepaneku puhul olnud vaja täiendavaid selgitusi ja analüüsi, et töötada välja nende kehtestamisviis. Meie tahtsime minna kiiresti edasi. Ma rääkisin ka Luķs Paulo Alvesiga sellest mitmel korral. Seepärast on mul hea meel näha, kui suurt toetust see ettepanek on leidnud, ning ma loodan, et me saame parlamendiga teha samasugust koostööd edaspidi ka teistes küsimustes. Veelgi enam, ma olen kindel, et me saame seda teha.
<P>
Põllumajandusvolinikuna võin ma kõikidele sõnavõtjatele veel kinnitada, et läbirääkimisi Mercosuri riikidega on mitmel korral mainitud. Ma võin teile kinnitada - nagu ma tegin seda ka läbirääkimiste taasavamist käsitlevates aruteludes komisjoni institutsioonidega -, et ma jälgin väga hoolikalt seda, et need läbirääkimised oleksid jätkuvalt Euroopa põllumajanduse huvides. Mõistagi tuleb meil neid läbirääkimisi põhjalikumalt kaaluda, piirdumata sealjuures vaid põllumajandusega. Kuid ma võin teile tõendada, et nende läbirääkimiste lähikuude ja -aastate jooksul teen ma nii, et Euroopa põllumajandusmudel, mis tugineb kvaliteedile, mitmekesisusele ja maakasutusele, säilitatakse nende läbirääkimiste tulemuste või läbirääkimiste alusel võetavate meetmete kaudu.
<P>
Samuti esitati küsimus selle kohta, miks me peaksime kohaldama vähendamist, miks me ei otsusta koguste kasuks, nagu seni on Assooride puhul suhkru suhtes kohaldatud. Assooride puhul leppisime konkreetselt Portugali ametivõimude ja Assoori kohaliku omavalitsusega kokku, et kehtestame majandusliku vahendi, mis võimaldab asjaomasel sektoril tulla konkurentsiga toime majanduslike investeerimismeetmete abil. Ma olen rahul sellele meetmele antud toetusega ning Portugali valitsuse lubadusega toetada sektorit selles ettevõtmises ning ma loodan, et niiviisi saame me pakkuda Assooride tootjatele ka muid võimalusi.
<P>
Andreas Mölzer ütles, et ühine põllumajanduspoliitika ei ole piisavalt jõuline, et see ei toimi hästi ja et põllumajandus vajab taasriigistamist. Mul on teile väike palve: vaadake, milline on talunike sissetulek praegu, vaadake, kui suur on ühise põllumajanduspoliitika osa selles, ning küsige endalt, kuidas tuleksid talunikud praegu toime, kui meil ei oleks ühist põllumajanduspoliitikat. See ei tähenda seda, et ühist põllumajanduspoliitikat ei peaks muutma. Seda tuleb oluliselt muuta, et võtta arvesse just nimelt neid muutusi, millega Euroopa põllumajandus vastamisi seisab. Ma võin teile kinnitada, et ühise põllumajanduspoliitika 2013. aasta reformis tehakse kõik selleks, et võtta paremini arvesse valitsevaid olusid. Mõistagi saab seda teha vaid nende vahendite ulatuses, mis nõukogu ja parlament nimetatud poliitika raames kättesaadavaks teevad. Ma loodan, et need vahendid on otseselt seotud eurooplaste ja Euroopa püüdlustega oma põllumajanduse suhtes. Ma ei arva, et taasriigistamine oleks lahendus, sest minu arvates ei ole liikmesriikidel vahendeid, millega tagada konkreetsete meetmete vastuvõtmine nende äärepoolseimate piirkondade jaoks, kui meil ei oleks ühist põllumajanduspoliitikat ja ühenduse meetmeid.
<P>
Seega ma lõpetan nüüd ja avaldan lootust, et me saavutame seoses POSEI määruse uuesti sõnastamisega mõningate, täna esile toodud punktide suhtes edusamme ning et üldiselt saame kõikides ühist põllumajanduspoliitikat käsitlevates otsustes teha sama tõhusalt koostööd, nagu me tegime selle määruse puhul.
<SPEAKER ID="092" NAME="Luís Paulo Alves" LANGUAGE="PT">
Lugupeetud juhataja, austatud volinik, head kolleegid! Selles kokkuvõtvas sõnavõtus soovin ma rõhutada, kui oluline on määruse (EÜ) nr 247/2006 ajakohastamine. Muutused, mis on aset leidnud alates selle määruse vastuvõtmisest 2006. aastal - nii õigusaktide ja nende rakendamise kui ka asjaomase olukorra vallas - on tinginud vajaduse teha muudatusi, et määruse ajakohastatud versioon võiks olla jätkuvalt oluline vahend äärepoolseimate piirkondade eripäraga seotud teatavate põllumajandusmeetmete kohandamisel, nagu on sätestatud Euroopa Liidu toimimise lepingu artiklites 349 ja 107.
<P>
Lubage mul lühidalt loetleda saavutatud edusammud. Kanaari saarte puhul pikendatakse ajutiselt erandit, mis võimaldab neil kasutada piimatooteid, mida peetakse kohalike tarbijate jaoks traditsiooniliseks tooteks. Réunioni saare puhul on nüüd võimalik toota piimapulbrist kõrgkuumutatud pulbripiima, kui sealjuures ei ületata Maailma Kaubandusorganisatsiooni kehtestatud ülemmäära, ning samuti kaotatakse kohustus määrata kindlaks värske piima kogus, mis lisatakse pulbripiima hulka. Madeira puhul pikendatakse sama erandit nimetatud mudelite alusel ning piirkonnas võib tarbida veini, mis on toodetud otseselt tootja hübriididest pärit viinamarjasortidest. Assooride puhul taaskehtestati suhkru reeksportimise erand, pikendati selle tähtaega ning suurendati eksporditava suhkru kogust. Samuti kehtivad piirkonnale Madeira puhul nimetatud veini käsitlevad sätted.
<P>
Neid meetmeid kohaldatakse tagasiulatuvalt 1. jaanuarist 2010, need ei takista vaba konkurentsi meie ühtsel turul ning täidavad olulist osa nende piirkondade majanduses, mille ebasoodne looduslik asend muudab nad sügava kriisi ajal haavatavamaks. Ja viimaks soovin öelda, et lisaks põllumajanduse mitmekesistamise võimalusele tähendab see raport ka seda, et teatavate toodete reeksportimise keeld kaotatakse. Samuti on oluline meeles pidada, et raporti vastuvõtmisega aitame väga raske majanduskriisi oludes otsustavalt kaasa nii mitmekümne töökoha ümberkorraldamisele ja säilitamisele Assooridel kui ka põllumajandusliku-tööstusliku suhkrusektori tegevusega seotud tehnilise oskusteabe saamisele.
<SPEAKER ID="093" NAME="Juhataja">
Mul on hea meel teavitada Luķs Paulo Alvest ja kõiki teisi, et kaheksa või kümne päeva pärast toimub eesistujariigi Hispaania toetusel äärepoolseimaid piirkondi käsitlev suur konverents. Parlamendi president andis mulle võimaluse võtta konverentsi avamisel koos José Manuel Durćo Barroso, José Luis Rodrķguez Zapatero ja Kanaari saarte piirkondliku valitsuse presidendiga sõna.
<P>
Ma kasutan konverentsil peetava kõne peamise inspiratsiooniallikana kindlasti käesoleva arutelu tulemusi ja Alvesi raportit.
<P>
Arutelu on lõppenud.
<P>
Hääletamine toimub täna kell 12.00.
<P>
Kirjalikud avaldused (kodukorra artikkel 149)
<SPEAKER ID="094" NAME="Daciana Octavia Sârbu  " LANGUAGE="RO">
Euroopa Liidu saartel ja äärepoolseimatel piirkondadel on praegu palju probleeme. Seepärast on vaja konkreetseid meetmeid, et edendada nende edasist sotsiaalset ja majanduslikku arengut. Mul on hea meel parlamendi ja komisjoni väljapakutud lisameetmete üle, millega tahetakse parandada äärepoolseimate piirkondade põllumajanduse olukorda, võttes eelkõige arvesse Assooride ja Madeira praeguseid probleeme.
<P>
Piim on Assooride peamine põllumajandustoode. Võttes aga arvesse, et hiljuti mõjutas piimakriis mitmeid Euroopa Liidu liikmesriike, on vaja nende saarte põllumajanduse korraldust muuta. Ma nõustun siinkohal raportööriga, kes on seisukohal, et suhkrupeedi tootmine on parim alternatiiv piimatootmisele nii majandusliku tõhususe kui ka keskkonnakaitse seisukohast. Soovin rõhutada, et suurima võimaliku koguse suhkrupeedi saatmist Euroopasse tuleb endiselt julgustada.
<P>
Lõpetuseks soovin tuua esile, et arvestades praegust majanduskriisi, peab 2013. aasta järgne finantsraamistik tuginema peamiselt solidaarsusele ning selle eesmärk peab jätkuvalt olema territoriaalse ja sotsiaalse ühtekuuluvuse kõrgete standardite saavutamine.
<SPEAKER ID="095" NAME="Juhataja">
(Istung katkestati kell 11.35 ja seda jätkati kell 12.05.)
