<CHAPTER ID="023">
Laevade põhjustatud merereostus ning karistuste kehtestamine rikkumiste eest (arutelu)
<SPEAKER ID="205" NAME="Juhataja">
Järgmine päevakorrapunkt on transpordi- ja turismikomisjoni nimel Luis de Grandes Pascuali esitatud raport ettepaneku kohta võtta vastu Euroopa Parlamendi ja nõukogu direktiiv, millega muudetakse direktiivi 2005/35/EÜ, mis käsitleb laevade põhjustatud merereostust ning karistuste kehtestamist merereostusega seotud rikkumiste eest - C6-0142/2008 -.
<SPEAKER ID="206" NAME="Luis de Grandes Pascual">
raportöör. - (ES) Härra juhataja, komisjoni asepresident, transpordivolinik härra Tajani, nõukogu eesistuja, daamid ja härrad, ma ei suuda kujutada ette paremat viisi selle parlamendi koosseisu ametiaja lõpetamiseks kui võtta vastu ettepanek direktiivi kohta, mis käsitleb laevade põhjustatud merereostust ning sanktsioonide, sealhulgas kriminaalsanktsioonide sätestamist merereostusega seotud rikkumiste korral; loodetavasti saab sellele osaks kõikide toetus.
<P>
Meie saavutatud üksmeel viitab sellele, et toetus meie ettepanekule on suur ja et see võetakse homme vastu esimesel lugemisel. Lisaks kolme institutsiooni tohutule jõupingutusele läbirääkimiste etapis on see üksmeel suuresti tingitud meie nõustumisest seisukohaga, et ühendus peab võtma samme võitlemaks tõsiste keskkonnavastaste rikkumiste vastu.
<P>
Liikmesriigid olid tõesti alguses kahtleval seisukohal, arvestades, et vastuvõtmiseks mõeldud meede - kriminaalküsimuste kuulumine ühenduse pädevusse - ei ole aluslepingute reformimise tulemus, vaid see saavutatakse hoopiski õigusakti kaudu, mis on pealegi vaieldamatu ja tohutu tähtsusega.
<P>
Kõik see on tingitud vajadusest tegelda laia meretransporti puudutavate probleemide ringiga, nagu laevadelt pärinevate saasteainete ebaseadusliku merreheitmise murettekitav sagenemine. Olgugi et selle olukorra parandamiseks on olemas kehtivad rahvusvahelised eeskirjad - MARPOL 73/78 konventsioon, täheldame selle kohaldamises ja täitmises järjest rohkem puudujääke; samuti on leitud, et laevade põhjustatud merereostust puudutav kehtiv tsiviilvastutuse kord ei ole praegu piisavalt hoiatav.
<P>
Seadusevastased teod Euroopa ranniku teatud lõikudel on nii sagedased, et mõned meretranspordi eest vastutavad isikud eelistavad tegelda mere ebaseadusliku reostamisega, sest neil on odavam maksta halduskaristuse eest kui täita asjaomaseid õigusnorme. Sellise käitumisega on muudetud endine põhimõte "saastaja maksab” põhimõtteks "maksa selleks, et saastada”.
<P>
Tõepoolest, kehtestades kriminaalkaristused, pidades seejuures silmas nende tõsidust ja sotsiaalset häbiplekki, mida need halduskaristustega võrreldes hõlmavad, püüab Euroopa Liit hoida ära potentsiaalsete saastajate kõikvõimalikke üleastumisi.
<P>
Reformini jõuti tänu läbirääkimistele nõukoguga, keda esindas eesistujariik Tšehhi - viimane on muuseas ära teeninud minu jäägitu austuse, sest on oma eesistumisaja jooksul pidanud seisma silmitsi paljude poliitiliste probleemidega; tegemist on direktiivi struktuurilise reformiga, mis ei mõjuta Euroopa Parlamendi mandaadi alustalasid ja milles austatakse täielikult lähimuspõhimõtet, kuna sellega kehtestatakse sanktsioonimeetmete põhimõte Euroopa Kohtu otsusega määratletud viisil, jättes liikmesriikidele pädevuse määratleda karistuste liigid.
<P>
Lisaks sellele käsitletakse selles erinevust väikeste koguste merreheitmise ja raskete rikkumiste vahel ning vastavaid karistusi, mida need väärivad. Seni on meid saatnud edu. Me lihtsalt pidime arutelu käigus üle kordama saavutatud kokkulepped ning direktiivi 2005/35/EÜ ja nõukogu raamotsuse 2005/667/JSK vastuvõtmise, kuid tegema seda uuele õiguslikule alusele kohasel viisil, kuna ülalnimetatud otsustega kaasneb võimalus, et ühenduse seadusandja võib võtta vastu meetmeid, mis puudutavad liikmesriikide kriminaalõigust.
<P>
Peamine uuenduslik aspekt, mille oleme lisanud sellele muutmisettepanekule, mis võimaldab meil oma võitluses keskkonnaalaste rikkumiste vastu saavutada edu, on see, et selles väidetakse, nagu ka mina olen raportöörina esimesest päevast alates kinnitanud, et korduvat väikeste koguste saasteainete merreheitmist võib samuti kriminaalkuriteoks lugeda.
<P>
Mul on hea meel tõdeda, et ma ei ole seda võitlust üksinda pidanud - seda seetõttu, et Euroopa Parlament toetas mind oma transpordi- ja turismikomisjoni kuuluvate liikmete kaudu; komisjon ja nõukogu mõistsid lõpuks mu ettepaneku tähtsust ja ulatust.
<P>
Tahan siiralt tänada variraportööre, kes on aidanud mind minu püüdlustes ja toetanud rasketes läbirääkimistes nõukogu ja komisjoniga; ma soovin tunnustada õiguskomisjoni ning keskkonna-, rahvatervise- ja toiduohutuse komisjoni arvamuse koostajaid nende panuse eest. Me saavutasime lõpuks kompromisslahenduse kuupäeva suhtes, millal direktiiv jõustub, ja see kuupäev jääb järgmise 12 kuu piiresse.
<P>
Daamid ja härrad, ma usun, et meil kõigil on täna põhjust rahul olla, sest selle õigusakti vastuvõtmise ja märtsi alguses meresõiduohutuse kolmanda paketi heakskiitmisega on Euroopa Liit tugevdanud oma juhtpositsiooni mereohutuse vallas. Daamid ja härrad, ma olen kindel, et oleme teistele eeskujuks.
<SPEAKER ID="207" NAME="Antonio Tajani" LANGUAGE="IT">
Härra juhtaja, auväärt parlamendiliikmed, komisjonil ei jää muud üle kui rõõmustada meie ees oleva tulemuse üle, mis toob kaasa eelmist direktiivi parandava uue direktiivi vastuvõtmise.
<P>
Selle sammuga saab täidetud õiguslik tühimik, mis tekkis pärast Euroopa Kohtu otsust, millega tühistati raamotsus 2005/667, milles kehtestati kriminaalkaristuste olemus, liik ja määr saasteainete ebaseadusliku merreheitmise eest. Pärast vastuvõtmist võimaldab direktiiv tõhusamalt võidelda nende vastu, kes on vastutavad merede saastamise eest. Tekst, mille Euroopa Parlament peagi vastu võtab, on seega oluline täiendus nii Euroopa Parlamendi presidendi kui ka nõukogu eesistuja poolt eelmisel täiskogu istungjärgul allkirjastatud meresõiduohutuse kolmandale paketile.
<P>
Praegu arutamisel olev kompromisstekst erineb pisut komisjoni algsest ettepanekust, kuigi pean märkima, et põhiaspektid on jäänud samaks: esiteks saasteainete ebaseadusliku merreheitmise korral kohaldatavad kriminaalkaristused ja teiseks võimalus võtta vastutusele kõik sellise tegevusega seotud isikud, sealhulgas juriidilised isikud.
<P>
Sel põhjusel toetab komisjon seda teksti, isegi kui sellega kehtestatakse erikohtlemine väiksemate rikkumiste ja korduvate väikeste rikkumiste korral. Teisalt hindan seda, et nõukogu ja Euroopa Parlament on pidanud soovitavaks seda, et saasteainete sellisel merreheitmisel, mis ei põhjusta vee kvaliteedi halvenemist, ei pea ilmtingimata kohaldama kriminaalmenetlust. Erinevalt Euroopa Parlamendist soovin näha saasteainete väikeste koguste merreheitmise kriminaalkorras karistamist; kuigi sellised rikkumised ei pruugi olla väga tõsised, võib just nende kordumine tuua kaasa merekeskkonna tõelise saastamise.
<P>
Korduvate väikeste rikkumiste küsimuses saavutatud kompromiss sisaldab mõiste "korduv” täpsemat määratlust ning komisjon, kes - kinnitan veel kord - on rahul tulemusega, milleni jõuti komisjoni töötajate ja Euroopa Parlamendi liikmete abiga, saab sellele oma heakskiidu anda. Seega võime minu arvates täna öelda, et meil on hea meel edastada sõnum meie meredes saaste vähendamise kohta.
<SPEAKER ID="208" NAME="Marios Matsakis">
keskkonna-, rahvatervise- ja toiduohutuse komisjoni avamuse raportöör. - Härra juhataja, vajadus arutelu all olevat direktiivi muuta tekkis seetõttu, et oli vaja täita Euroopa Kohtu asjakohasest otsusest tekkinud õiguslik tühimik. On uskumatu, et õiguslikule alusele tuginev viga on tinginud viivituse sellise olulise direktiivi rakendamises ning see on kahtlemata kahjustanud meie merekeskkonda. Et selliseid asju tulevikus vältida, on kõigil asjaosalistel võimalik olukorrast õppida ja tulebki õppida.
<P>
Praegu on põhiküsimuseks väljapakutud direktiivi kiire muutmine ja võimalikult kiiresti selle rakendamine. Vaid siis on meil võimalik hakata kavandama, kuidas saada kontrolli alla laevadelt pärinevate saasteainete ebaseadusliku merreheitmise esinemissageduse ja mahu suurenemise levinud probleem, ning vaid siis võib meie püüdlust võidelda meie merede puhtana hoidmise eest kroonida tõesti edu.
<P>
Lõpetuseks soovin tänada raportööri suurepärase töö eest, mida ta kõnealuse raporti kallal on teinud.
<SPEAKER ID="209" NAME="Eva Lichtenberger">
õiguskomisjoni arvamuse koostaja. - (DE) Härra juhataja, merereostus on tähelepanu keskpunktis vaid siis, kui on toimunud mõni vapustav õnnetus. Vaid siis toimuvad tõsised arutelud meie ookeane ähvardavate ohtude üle, mis on tingitud pidevast saastest. Kahjuks ei pööra me vahepeal sellele teemale erilist tähelepanu. Me peame suhtuma tõsiselt pidevatesse ja korduvatesse seaduserikkumistesse, mis on samavõrd olulised ja ohustavad sama palju mitte ainult meie ookeane, vaid ka meie rannikut.
<P>
Ma sooviksin tänada oma kolleege, kellega meil oli võimalik arutleda meie ookeanide kaitsmiseks järjekindla lähenemisviisi rakendamise üle. Ma ise olen pärit riigist, mida ei ümbritse meri, kuid sellegipoolest tunnen eurooplasena vastutust selle eest, et meie ookeane kaitstaks odavatest ärihuvidest ajendatud pideva saastamise eest, ja selle eest, et lõimitaks ka hädasti vajalikud mereohutuse kolmanda paketi põhimõtted, nagu õiguskomisjon on välja pakkunud.
<SPEAKER ID="210" NAME="Georg Jarzembowski">
fraktsiooni PPE-DE nimel. - (DE) Härra juhataja, komisjoni asepresident, Euroopa Rahvapartei (Kristlike Demokraatide) ja Euroopa Demokraatide fraktsioon toetab muutva direktiivi versiooni, mille üle raportöör nõukoguga läbirääkimisi pidas ja millega kehtestatakse sanktsioonid laevade põhjustatud merereostuse korral. Me kiidame teda südamest tehtud töö eest. Samuti tahaksime kiita asepresidenti, kuna ilma komisjoni abita ei oleks olnud võimalik nõukoguga esimesel lugemisel kokkuleppele jõuda. See on meie jaoks tähtis päev, sest saame sellele olulisele toimikule oma ametiaja lõpus punkti panna.
<P>
Peame alati meeles pidama, et vajadus uute eeskirjade järele tulenes Euroopa Ühenduste Kohtu 2005. ja 2007. aasta otsustest, kus tehti täielikult selgeks, et õigusaktid, sealhulgas kriminaalõigus, tuginevad esimesele sambale. Meil on seda õigusakti vaja selleks, et kaitsta merd laevade eest ning kaptenite, laevaomanike ja teiste käitumise eest. Praeguseni ei ole tsiviilvastutust puudutavad õigusaktid lihtsalt olnud piisavalt hoiatavad.
<P>
Palju odavam on midagi ebaseaduslikult merre heita. See ei saa kindlasti õige olla. Seetõttu vajame tõhusaid sanktsioone. Ma sooviksin tänada raportööri selle kolmepoolse kokkuleppe eest, mis on kõigi kolme institutsiooni vahel saavutatud. On selge, et tõsine laevade põhjustatud merereostus tuleb liigitada kriminaalkuriteoks ja see peab saama kriminaalkuriteole vastava karistuse ning laevade tekitatud väikest merereostust võib käsitada eeskirjade rikkumisena, et oleks võimalik teha vahet kaht liiki tegevuse tõsidusastmel. Järgmise ja väga olulise punktina tahan aga märkida, et laevade põhjustatud korduvat väikest merereostust tuleks nüüd siiski pidada kriminaalkuriteoks, kuna see moodustab osa ookeanide üleüldisest saastamisest ega ole tühine asi.
<P>
Me peame edastama selles küsimuses selge märguande ning me kutsume liikmesriike - ja loodetavasti edastab keegi selle üleskutse ka nõukogule - üles seda direktiivi viivitamatult rakendama ja kohaldama. Me saame oma ookeane kaitsta üksnes hoiatavate kriminaalkaristuste abil.
<SPEAKER ID="211" NAME="Silvia-Adriana Ţicău" LANGUAGE="RO">
Ma sooviksin samuti härra de Grandes Pascuali kiita. Veel tahan märkida, et mere saastamine on tõepoolest teema, mida peaksime sagedamini arutama. Paraku võin viidata näiteks Mustale merele, mille tohutu saastatus on ainuüksi viimase kahe aasta jooksul toonud kaasa vetikate hulga neljakordistumise, mis on tingitud just väga suurest nitraatide kontsentratsioonist.
<P>
Ilmselgelt on meretransport paraku osaliselt selle saaste põhjustajaks. Kõnealuse direktiivi tegelik eesmärk on leida lahendus laevadelt pärinevate saasteainete ebaseaduslikule merreheitmisele, mille põhjuseks on kas hooletus, ettekavatsetus või ettevaatamatus. Praktilise poole pealt ühtlustatakse kõnealuse direktiiviga laevadelt pärineva füüsiliste või juriidiliste isikute põhjustatud reostuse määratlust, sellele reageerimise ulatust ning füüsiliste isikute poolt selliste rikkumiste toimepanemise korral kohaldatavate sanktsioonide karistuslikku laadi.
<P>
Samuti tahan mainida, et meresõiduohutuse tugevdamiseks ja laevade põhjustatud reostuse vältimiseks on Euroopa tasandil juba vastu võetud vastavad õiguslikud meetmed. Nimetatud õigusaktid on suunatud lipuriikidele, laevade omanikele, klassifikatsiooniühingutele ning sadama- ja rannikuriikidele ning neid kohaldatakse nende suhtes.
<P>
Asjakohaseid õigusakte täiendavat kehtivat karistuste süsteemi laevadelt pärinevate saasteainete ebaseadusliku merre heitmise eest on aga oluline karmistada. Peame rõhutama, et need õigusaktid olid vajalikud just seetõttu, et olemasolevaid ennetavaid eeskirju ei jõustatud kohaselt. Kahjuks ei jõustatud kohaselt ka MARPOL 73/78 konventsiooni. Seetõttu leian, et nende õigusaktide olemasolu on meie jaoks oluline. Samuti usun, et selle küsimuse tähtsust tõstab esile asjaolu, et arvamuse esitasid nii õiguskomisjon kui ka petitsioonikomisjon.
<SPEAKER ID="212" NAME="Marusya Ivanova Lyubcheva" AFFILIATION="PSE">
(BG) On ütlematagi selge, et seadusandlikul ja täidesaatval tasandil on Euroopa Komisjonil ja Euroopa Parlamendil võlg Euroopa kodanike ees, kes on lõppkokkuvõttes need, keda meie merepiirkondades aset leidnud reostus mõjutab.
<P>
Ma lähenen sellele küsimusele eelmise eeskirja ja selle jõustamise seisukohast, milleks oli keskkonna, merede ja nendega seotud rannikualade kaitsmine. Sooviksin kinnitada, et eeskiri ja direktiivide muutmine on vajalik, kuid sellest ikkagi ei piisa. Kõige tähtsam on see, kui tõhusalt neid jõustatakse.
<P>
Normaalseks ei saa pidada seda, et jäätmed heidetakse merre ning seejärel tasutakse trahv, mis läheb maksma vähem kui direktiivis sisalduvate nõuete järgimine. Seega tuleb tähelepanu suunata eelkõige seirele. Tänapäeval on meie käsutuses piisavalt palju tehnoloogilisi võimalusi tagamaks, et meie veed ja rannikualad oleksid kaitstud pikaajalise poliitilise tegevuskavaga, mis reguleerib kogu taimestiku ja loomastiku kasutamist ja kaitset.
<P>
Ma toetan direktiivi muutmise ettepanekut, sest usun, et on eriti oluline luua Euroopa Meresõiduohutuse Ameti jaoks eriorgan, mille tegevuse eesmärk on selle direktiivi elluviimine.
<SPEAKER ID="213" NAME="Antonio Tajani" LANGUAGE="IT">
Härra juhataja, auväärt parlamendiliikmed, selle arutelu lõpusirgel peame minu arvates olema tänulikud institutsioonidevahelise koostöö üle Euroopa Parlamendi, nõukogu ja komisjoni vahel, mida härra Jarzembowski oma sõnavõtus rõhutas. Samuti tahaksin raportööri tema töö eest tänada.
<P>
Sel korral on institutsioonid näidanud isegi parlamendi koosseisu ametiaja lõpus, et nad suudavad partneritena koos töötada ja jõuda lahenduseni esimesel lugemisel; ma usun, et see on see sõnum, mille me kodanikele Euroopa Parlamendi valimiste eelõhtul saadame.
<P>
See on täiendavaks sõnumiks sellises keerulises valdkonnas nagu transport ning kuna käesolev arutelu on üks viimastest aruteludest, millesse on kaasatud Euroopa Parlamendi transpordi- ja turismikomisjon, kasutan võimalust ja tänan kõiki selle parlamendikomisjoni liikmeid Euroopa Komisjoni ja minuga koos tehtud töö eest selle nimel, et leida praktilisi lahendusi mitmele väga olulisele küsimusele, millest mõne puhul oli asi kuude kaupa veninud. See sai võimalikuks tänu Euroopa Parlamendi liikmete teadmistele ja tööle, mida me oleme teinud selle nimel, et saavutada tõhus koostöö meie töötajate vahel, näidates, et kui bürokraatial on selgelt määratletud ülesanded, kui on sihid, milleni on vaja jõuda, ei ole bürokraatia mitte barjäär kodanike jaoks, vaid poliitikaga käsikäes kasutatav tõhus vahend, mille abil täita kodanike vajadusi.
<P>
Ma usun, et täna ning loomulikult ka homme hääletamise ajal näitab Euroopa Parlament taas kord oma töö tõhusust ja soovi alati inimeste heaks tööd teha. Seega täidavad komisjon, Euroopa Parlament ja nõukogu selle arutelu ja hääletusega õigusliku tühimiku ning võimaldavad liikmesriikidel homsest alates paremini vastutusele võtta neid, kes meie meresid reostavad: see on veel üks Euroopa institutsioonide samm selle nimel, et tugevdada Euroopa kodanike õigusi ja vabadusi.
<SPEAKER ID="214" NAME="Luis de Grandes Pascual">
raportöör. - (ES) Härra juhataja, ma kõnelen väga lühidalt, auväärt parlamendiliikmed on sel hilisel öötunnil selle üle kindlasti tänulikud; härra Tajani, veel kord suur tänu teile selle eest, et nii nagu meresõiduohutuse kolmanda paketi puhul aitasid teie ind ja poliitilised oskused saavutada nõukoguga kokkulepe ja muuta võimalikuks see, et Euroopa Parlament, nõukogu ja komisjon jõudsid antud juhul üksmeelele ja seda parlamendi selle koosseisu ametiaja viimastel päevadel.
<P>
Ma leian, et peaksime end õnnitlema. Olen loomulikult tänulik nii õiguskomisjoni kui ka keskkonna-, rahvatervise- ja toiduohutuse komisjoni arvamuste koostajatele hea koostöö eest.
<P>
Kui tohin, siis tänaksin veel kord variraportööre suure vaeva ja koostöö eest; olen kindel, et sellises olulises küsimuses, mis kindlasti täiendab meresõiduohutuse kolmanda paketi raames tehtud tööd, on kokkuleppe vastuvõtmine esimesel lugemisel Euroopa Parlamendi ja Euroopa Liidu kolme institutsiooni jaoks suur edusamm; see õigustab taas kord kasulikku kaasotsustamismenetlust, mis võimaldab meil maha pidada konstruktiivse dialoogi kõikide Euroopa Liidu kodanike hüvanguks.
<SPEAKER ID="215" NAME="Juhataja">
Tänan teid, lugupeetud volinik, mitte üksnes teie töö eest volinikuna, vaid ka Euroopa Parlamendi liikmena.
<P>
Arutelu on lõppenud.
<P>
Hääletus toimub homme, teisipäeval, 5. mail 2009.
