<CHAPTER ID="010-02">
2. Madagaskar
<SPEAKER ID="215" NAME="Juhataja">
Järgmine päevakorrapunkt on arutelu kuue resolutsiooni ettepaneku üle, mis käsitlevad Madagaskarit .
<SPEAKER ID="216" NAME="Raül Romeva i Rueda">
autor. - Austatud juhataja! See on tõesti teema, mille suhtes tuleb otsus langetada ja mida me arutama peame. Madagaskaril on poliitiline kriis ja see kohustab meid asjakohaselt reageerima ka Madagaskari vajadustele.
<P>
Aafrika Liidu egiidi all on toimunud läbirääkimised võimujagamise üle praeguse presidendi Rajoelina ja endise presidendi Ravalomanana vahel.
<P>
Olemas on Maputo kokkulepe ja Addis Abeba lisaakt, mis on praegusele kriisile ainuvõimalik poliitiline ja demokraatlik lahendus. Seda ei tohi me unustada! Maputo kokkulepe näeb ette rahvusliku ühtsuse valitsuse moodustamise 15kuuse üleminekuperioodiga.
<P>
Lubage mul anda märku ka sellest, et pärast niisugust asjaolu on mõned eriolukorrad ja kohalikul tasandil olukorrad, mis on murettekitavad seetõttu, et valitsus väljastas töötlemata ja hävimisohus liikidest saadava puidu eksporti legaliseeriva dekreedi, ohustades sellega Venezuela bioloogilist mitmekesisust. See võib tulevikus palju probleeme põhjustada, sest sellised liigid võivad igaveseks hävida.
<P>
Sellega seoses peame komisjonile ja liikmesriikidele meelde tuletama, et valimisvaatlejate saatmine Madagaskarile oleks viga. Palume praeguses olukorras mitte saata valimisvaatlejate delegatsiooni Madagaskari valimistele, mille praegune valitsus märtsis korraldab, sest nendel valimistel ei järgita Maputo kokkulepet. Teen ettepaneku, et sellises raamistikus, praeguse konsensuse alusel ja Maputo kokkuleppe põhjal ei peaks me valimisvaatlejaid saatma.
<P>
Valimisvaatlejate saatmisega peab kaasnema ka inimõiguste täielik austamine riigis ning demokraatlike põhimõtete ja õigusriigi täielik austamine. Kui need tingimused on täidetud, võib valimisvaatlejate saatmine taas kõne alla tulla, kuid praeguses olukorras oleks see minu arust viga.
<SPEAKER ID="217" NAME="Renate Weber">
autor. - (FR) Austatud juhataja! Hoolimata Aafrika Liidu ja ÜRO algatustest püsib Madagaskaril ebastabiilne olukord. President Rajoelina keeldub võimu jagamast ja kõrvaldab kõik tema suhtes vaenulikud isikud. Hiljuti kinnitas ta oma kavatsust korraldada üldvalimised, arvestamata Maputo ja Addis Ababa kokkulepete ajakava.
<P>
Ma ei liialda, kui ütlen, et Andry Rajoelina põhiseadusvastane režiim on võtnud üle kolm maavaldust ja teeb kõik, et võtta üle ka meedia.
<P>
Kahjuks on eelmise presidendi režiimi ajal toime pandud inimõiguste rikkumised Madagaskaril jätkunud pärast seda, kui Andry Rajeolina end üleminekuvalitsuse presidendiks kuulutas. Tema juhitavad julgeolekujõud on sageli sekkunud vägivaldselt opositsiooni meeleavalduste laialiajamisse ning on olnud nii surnuid kui ka haavatuid.
<P>
Inimõigusorganisatsiooni Amnesty International 4. veebruari 2010. aasta raportist selgub, et parlamendiliikmeid, senaatoreid, advokaate, opositsiooniliidreid ja ajakirjanikke vahistatakse meelevaldselt ja ebaseaduslikult ning et mõningaid nendest on kinnipidamise ajal väärkoheldud, samal ajal, kui võimud ei ole mingeid uuringuid korraldanud.
<P>
Kahjuks tõestavad tõsiasjad taas kord, et jõuga võimule saanud valitsevad samut jõuga.
<SPEAKER ID="218" NAME="Véronique De Keyser">
autor. - (FR) Austatud juhataja! Kõnealuse resolutsiooni ettepaneku suhtes on saavutatud konsensus. Andry Rajoelina ebaseaduslik üleminekurežiim viib Madagaskari kaoseni. Ta valmistub vabalt ja lihtsalt eesolevateks valimisteks, mille ta on välja kuulutanud 2010. aasta märtsiks, protsessi lõpus, mis on täielikult antidemokraatlik ja leiab aset väljaspool Maputo ja Addis Ababa kokkuleppeid.
<P>
Küsitavate poliitiliste isikute ebaseaduslik ametissenimetamine, laialt levinud inimõiguste rikkumised ning parlamendiliikmete, usuliidrite ja kodanike tagakiusamine ja meelevaldne vahistamine on rahvusvahelist kogukonda vapustanud ja sanktsioone rakendama sundinud. Madagaskari liikmestaatus Lõuna-Aafrika Arengunõukogus ja Aafrika Liidus on külmutatud. USA on jätnud Madagaskari ilma Aafrika Kasvu ja Võimaluste Akti (AGOA) eelistest. Rahvusvahelise Valuutafondi doonorid on vähendanud Madagaskari eelarvet 50%, ÜRO võtab Madagaskari olukorra vaatluse alla 15. veebruaril ja ma usun, et Euroopa Liit on peatanud arenguabi andmise, jätkates samas humanitaarabi andmist.
<P>
Seetõttu on olukord elanikele, kes peavad elama vähem kui ühe dollari eest päevas, traagiline ja katastroofiline. Oleme selle olukorra pärast väga mures ja seda tõendab meie ühine eriolukorra resolutsiooni ettepanek. Toetame endise presidendi Joaquim Chissano tehtavaid vahendamisalaseid jõupingutusi ja õhutame nelja poliitilist parteid taas läbirääkimistel osalema. Teist lahendust olukorrale ei ole. Samuti kutsume Aafrika Liitu ja Lõuna-Aafrika Arengunõukogu üles jätkama kontakti, et üleminekuprotsess sobiliku lõpplahenduseni viia, ja palume komisjonil esitada meile aruandeid Madagaskariga toimuvate konsultatsioonide kohta vastavalt Cotonou' lepingu artiklile 96.
<SPEAKER ID="219" NAME="Bernd Posselt">
autor. - (DE) Austatud juhataja! Mõningates maailma pealinnades on avaldatud muret selle üle, et meie resolutsiooni ettepanek võib Madagaskari olukorra veelgi pingelisemaks muuta. Sellest hoolimata on meie eesmärk sinna piirkonda rahu tuua. Sellega viitan eelkõige asutamislepingu artiklitele 14 ja 15, millele dialoogis üsna selgelt keskendutakse.
<P>
Aafrika Liitu, Euroopa Liitu, ÜROd, Madagaskari naaberriike, kontaktrühma ja Prantsusmaad on kõiki kutsutud üles andma oma osa tagamaks, et vähemalt neli eri Madagaskari poliitilist liikumist leiaksid ühise keele, et Madagaskarist ei saaks kokkuvarisev riik, et see ei tüüriks edasi katastroofi suunas ja et selle asemel leitaks olukorrale rahulik ja läbiarutatud lahendus. See on aga võimalik ainult siis, kui keegi ei ürita Madagaskaril diktaatorlust kehtestada, keegi ei eemaldu rahuprotsessist ja kõik pooled asuvad uuesti läbirääkimistele. Vastasel juhul ei ole sel suurepärasel, kuid räsitud riigil tulevikku.
<SPEAKER ID="220" NAME="Marie-Christine Vergiat">
autor. - (FR) Austatud juhataja, kallid kolleegid! Madagaskaril toimub sama, mis paljudes teistes riikides üle kogu maailma ja mille suhtes Euroopa Liit on oma poliitilist suutmatust näidanud. Eriti kehtib see Aafrika riikide kohta.
<P>
Aasta pärast Andry Rajoelina ebaseaduslikku võimuhaaramist tundub suur Madagaskari saar libisevat üha enam sotsiaal-, majandus- ja finantskriisi, mida selle elanikud ei vaja.
<P>
Tegelikult on Madagaskarist saanud üks maailma vaesemaid riike, mille suur osa elanikkonnast peab toime tulema vähem kui dollariga päevas. Suureneb inimõiguste rikkumiste arv. Usuliidreid, parlamendiliikmeid, ajakirjanikke ja kodanikeühiskonna liidreid hirmutatakse ja kiusatakse taga, neid vahistatakse ja heidetakse vanglasse.
<P>
Rahvusvaheline kogukond ei ole aga erilisi jõupingutusi teinud ja keeldub tunnistamast, et tegelikult on tegemist sõjalise riigipöördega ja et Andry Rajoelina valitsus Madagaskaril on tegelikult sõjaline valitsus.
<P>
Madagaskar on ajutiselt kõrvaldatud Aafrika Liidust ja Lõuna-Aafrika Arengunõukogust. Alates 2009. aasta 2. veebruarist on tehtud mitmeid katseid liikmestaatuse taastamiseks, muu hulgas ÜRO ja ELi katseid, mille tulemus on Maputo ja Addis Ababa kokkulepetes. Alates 2009. aasta novembrist on need kokkulepped aga saanud halva maine, sest paljud nende toetajatest on jagunenud eri leeridesse ja mõned on keeldunud osalemast kõnealuste kokkulepete rakendamises.
<P>
Meie Euroopa Ühendatud Vasakpoolsete / Põhjamaade Roheliste Vasakpoolsete liitfraktsioonis leiame, et on aeg lasta kõneleda malagassi inimestel ja on viimane aeg demokraatlike reeglite austamise maksmapanekuks.
<P>
Andry Rajoelina, praeguse režiimi liider, eelistab hoolimata eespool mainitud kokkulepetest korraldada valimised ühepoolselt, malagassi inimestega konsulteerimata. Ühepoolselt pani ta paika nn demokraatlike valimiste algse kuupäeva 2010. aasta märtsis, kuid nüüd räägib ta kuupäevast märtsi lõpu ja 2010. aasta lõpu vahel.
<P>
Nendel põhjustel soovime, et tõhustataks humanitaarabi andmist ja algatataks kohtumenetlused ning et Euroopa Liit kasutaks kogu oma mõjuvõimu, et tagada kodanikuühiskonna kaasamine tehtavatesse sammudesse.
<SPEAKER ID="221" NAME="Charles Tannock">
autor. - Austatud juhataja! Kui Aafrika Liit pürib selle suunas, et neil oleks rahvusvahelistes küsimustes ELiga sarnane mõjuvõim ja austus, siis on Madagaskari olukord kindlasti juhtum, kus Aafrika Liit otsustavalt tegutsema peaks. Selle asemel oleme pärast Madagaskari presidendi Marc Ravalomanana kukutamist näinud tavapärast ebakindlust ja leiget diplomaatiat, mis meenutab kahjuks olukorda Zimbabwes. Aafrika Liidul on aeg aktsepteerida oma kohustusi Madagaskari suhtes, kus on juba mõnda aega valitsenud poliitiline pinge ja kaos. Kui Aafrika Liit ei suuda seda segadust klaarima hakata, siis on õigustatud küsimus, miks EL seda tegema peaks.
<P>
Sellele vaatamata peaksime Madagaskariga edasi tegelema, et soodustada demokraatliku valitsuse sujuvat tagasipöördumist ja edendada lepitust. Väga oluline on, et inimõigusi kuritarvitanud poliitikute ja sõjaväeohvitseride üle kohut mõistetaks. Samuti pakuvad Andry Rajoelina ebaseadusliku režiimi vastu suunatud sanktsioonid tõhusat viisi karistada neid, kes ei kahjusta küll otseselt ülekaalukat osa malagassi elanikkonnast, kuid aitavad kaasa ebastabiilse olukorra kestmisele, mille põhjustatud pingetest ja juhuti esinevast vägivallast Madagaskari elanikud oma ilusas riigis kindlasti täiesti tüdinud on.
<SPEAKER ID="222" NAME="Cristian Dan Preda">
fraktsiooni PPE nimel. - (RO) Nagu juba rõhutatud, on Madagaskari ebakindel ja poliitiliselt ebastabiilne olukord kestnud rohkem kui aasta. Kui ka läbirääkimiste ajal on kohati ilmnenud lootuskiired, siis Andry Rajoelina võetud meetmed ainult takistavad seda protsessi, muutes põhiseadusliku korra taastamise keeruliseks.
<P>
Sellega viitan ma pärast Maputo kokkulepet määratud peaministri ametist vabastamisele, läbirääkimiste lõpetamisele poliitiliste erakondadega ja hiljutisele otsusele korraldada kiiruga eelnevaid kokkuleppeid arvestamata valimised.
<P>
Usun, et siin on tegemist katsega luua väliselt seaduslikult paistev ühiskond ja seadustada pärast sõjalist riigipööret võimule tulnud režiim, millest Rajoelina lahti ütelda ei suuda. On ilmselge, et ainuvõimalik viis põhiseadusliku korra taastamise tagamiseks on Maputo ja Addis Ababa kokkulepete täielik jõustamine.
<SPEAKER ID="223" NAME="Martin Kastler" AFFILIATION="PPE">
(DE) Austatud juhataja! Tahaksin juhtida teie tähelepanu asjaolule, et kõik fraktsioonid toetavad kõnealust resolutsiooni ettepanekut. Nii peab see ka olema, sest tegemist on väga olulise teemaga. Erinevalt eelkõnelejatest sooviksin ma öelda, et me peame tagama mitte ainult väljendus- ja trükivabaduse edendamise Madagaskaril, vaid neid ka aktiivselt nõudma ajal, kui me otsime viise, mis võiksid aidata kaasa loodetavasti rahulikele valimistele. Peame tagama, et meie, Euroopa kodanikud, rajame trükivabaduse kõigis valdkondades ja anname kogu finantsabi, mis selle võimaldamiseks vajalik on. Finantsabi andmise osas peame ka täielikult toetama koostööd ja püüdlema selle poole nende kokkulepete reguleerimisala ulatuses, mis meil Madagaskariga sõlmitud on.
<SPEAKER ID="224" NAME="Eija-Riitta Korhola" AFFILIATION="PPE">
(FI) Austatud juhataja! On väljakannatamatu jälgida Madagaskari olukorda, kus võim on riigi vägivaldsete vahenditega ülevõtnud isiku käes, kes valitseb sama jõhkral viisil ja kelle positsiooni rahvusvaheline kogukond ei tunnusta. Just seetõttu nimetan ma teda isikuks, mitte presidendiks.
<P>
Enamik Madagaskari elanikkonnast elab allpool vaesuspiiri: 7000 last kannatavad tõsise alatoitluse all ja poliitiline kriis teeb olukorra ainult hullemaks. Seetõttu on oluline, et suurendaksime koos ülejäänud rahvusvahelise kogukonnaga Madagaskarile antavat humanitaarabi.
<P>
Lisaks on ülioluline uurida ja lahendada toimunud poliitilised mõrvajuhtumid ning sellega peab tegelema sõltumatu erapooletu asutus. Juhul kui seda ei tehta, on raske usaldust üles ehitada ja demokraatia suunas liikuda.
<P>
Esmatähtis peab olema selle saavutamine, et Madagaskari neli poliitilist parteid istuksid läbirääkimiste laua taha ja lepiksid kokku, kuidas toimida, et võimaldada demokraatlike valimiste toimimist sel aastal. Samuti on väga oluline, et Madagaskar ei sõlmiks loodusvarasid käsitlevaid kokkuleppeid enne, kui riigis on rahva valitud valitsus.
<SPEAKER ID="225" NAME="Michael Gahler" AFFILIATION="PPE">
(DE) Austatud juhataja! Positiivne on, et Madagaskari teemaga seoses ei ole mitte ainult Euroopa Liit mures, kuidas see riik Cotonou' lepingu artiklit 96 järgib, vaid ka Aafrika Liit ja Lõuna-Aafrika Arengunõukogu ning piirkondlikud organisatsioonid on võtnud seisukoha, et veel üks sõjaline riigipööre Aafrikas on vastuvõetamatu. Aafrika Liidule ja piirkondlikele organisatsioonidele on mitte ainult selliste otsuste tegemine, vaid ka nende rakendamine ja meetmete võtmine suhteliselt uus asi.
<P>
Loodan, et kui rahvusvaheline kontaktrühm nädala pärast 18. veebruaril Addis Ababas jälle kokku tuleb, täidavad kõik osalejad oma ülesandeid ja volitusi ning tagavad, et kõik Maputos sõlmitud kokkulepped ka rakendatakse. See on minu palve kõigile osalejatele.
<SPEAKER ID="226" NAME="Viviane Reding">
komisjoni asepresident. - (FR) Austatud juhataja! Lubage mul alustada, rõhutades meie väga suurt muret takistuste üle, mille tõttu Maputo kokkuleppeid rakendada ei saa.
<P>
Kriisi algusest ja konsultatsioonide alustamisest Madagaskariga vastavalt Cotonou' lepingu artiklile 96 on komisjon toetanud aktiivselt rahvusvahelise kogukonna vahendamise jõupingutusi, mida on peetud märkimisväärseks eduks, kuid mis ei ole kahjuks ikka tõhusa võimu üleandmisprotsessini viinud. Oleme väga mures, sest edusammude tegemise asemel esineb tagasilööke ja oht on jõuda tagasi sinna, kuskohast me 2009. aasta märtsis alustasime.
<P>
Kindlasti olete nõus, et selle tulemus võib olla poliitilise olukorra ja inimõiguste austamise halvenemine ja malagasside kokkupõrked. Oleme paljudel juhtudel selgelt näidanud, et me ei tunnusta mitte ühtegi ühepoolset toimingut, mille tulemuseks on kiiruga korraldatud valimised, mis ei too kriisile püsivat lahendust.
<P>
Seetõttu märgiksin ma austatud parlamendiliikme tõstatatud küsimusele vastuseks, et me ei ole valmistunud ette seda protsessi poliitiliselt ega rahaliselt toetama.
<P>
Aafrika Liidu komisjoni presidendi praegune algatus on meie viimane lootus. Oleme valmistunud ette analüüsima koos rahvusvahelise kogukonnaga rahvusvahelise kontaktrühma ulatuses malagasside liikumiste reageeringut ja, sõltuvalt olukorrast, esitama nõukogule otsuste ettepanekud vastavalt Cotonou' lepingu artiklile 96.
<P>
Negatiivne otsus ei tohiks mõjutada elanikkonnale otsest kasu toovaid projekte ja me jätkame ning vajadusel suurendame haavatavatele elanikkonnarühmadele humanitaarabi andmist.
<P>
Lõpetuseks, austatud juhataja, tahaksin ma teile kinnitada komisjoni aktiivset, kannatlikku ja püsivat pühendumust kriisile rahumeelse lahenduse leidmisel.
<SPEAKER ID="227" NAME="Juhataja">
Arutelu on lõppenud. Hääletamine toimub arutelu lõpus.
