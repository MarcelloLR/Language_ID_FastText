<CHAPTER ID="020">
Kolmandad riigid, kelle kodanikel peab välispiiride ületamisel olema viisa, ja need kolmandad riigid, kelle kodanikud on sellest nõudest vabastatud (arutelu) 
<SPEAKER ID="231" NAME="Juhataja">
Järgmine päevakorrapunkt on Tanja Fajoni raport kodanike õiguste, justiits- ja siseasjade komisjoni nimel ettepaneku kohta võtta vastu nõukogu määrus, millega muudetakse määrust (EÜ) nr 539/2001, milles loetletakse kolmandad riigid, kelle kodanikel peab välispiiride ületamisel olema viisa, ja need kolmandad riigid, kelle kodanikud on sellest nõudest vabastatud - C7-0112/2009 -.
<SPEAKER ID="232" NAME="Tanja Fajon">
raportöör. - (SL) Austatud juhataja, head kolleegid, Jacques Barrot ja kõik, kes te täna siin viibite! Euroopa Parlament toetab kindlalt viisarežiimi kaotamist kõigis Lääne-Balkani riikides. See on ka põhiidee, mis on meid juhtinud läbi raporti koostamise. Tahaksin tänada eriti variraportööre ja parlamendiliikmeid, sest ilma nende toeta ei oleks ma suutnud seda tulemust saavutada. Samamoodi tahaksin tänada nõukogu ja komisjoni nende jõupingutuste eest, mis olid kindlaks aluseks tulevasele koostööle selles valdkonnas, eriti kui Lissaboni leping kinnitatakse, sest see võimaldab parlamendil kaasotsustamismenetluse kaudu vajalikud meetmed vastu võtta.
<P>
Lääne-Balkani kodanikud on viisarežiimi tõttu liiga kaua isoleeritud olnud. Neil on praegu vaba reisimisega seoses vähem õigusi kui endise Jugoslaavia aegadel. See, mida noored Lääne-Balkani riikide inimesed Euroopa või Ameerika kohta praegu teavad, tuleb Internetist ja televisioonist. Kuna olen pärit Sloveeniast, mäletan, et see oli tegelikult eesistujariik Sloveenia, kes alustas viisarežiimi kaotamise protsessi 2008. aasta alguses, viis aastat pärast Thessaloniki tegevuskava allkirjastamist, mis tagab ühetähendusliku Euroopa väljavaate Lääne-Balkani rahvale.
<P>
Mul on hea meel tervitada komisjoni ettepanekut kaotada viisanõue Makedooniast, Serbiast ja Montenegrost ning eriti hea meel tervitada Sloveenia algatust, mis on liikmesriikidelt suurt toetust saanud ja mis võimaldab nende riikide kodanikel alates 19. detsembrist vabalt Schengeni ala riikidesse reisida. 2010. aasta 1. jaanuar oleks toonud kaasa logistilisi raskusi, sest jõulude ja uue aasta alguse puhkuseperiood on täpselt see aeg, mil paljud nende riikide kodanikud tahavad oma liikmesriikides elavaid sugulasi külastada.
<P>
Viisade kaotamine annab suure panuse regionaalkoostöö ja rahvuslike lõhede ületamise protsessi ning aitab luua ka kultuurilisi, sotsiaalseid, majanduslikke ja poliitilisi sildu.
<P>
Head kolleegid! Viisade kaotamine mainitud kolmest riigist on väga positiivne samm õiges suunas. Ent tahaksin ära märkida, et riikidel, mis viisade kaotamise raamistikust välja jäeti, tuleks lubada sellega võimalikult kiiret liitumist või pigem isegi kohe, kui nad selleks valmis on. Loomulikult pean ma silmas Bosnia ja Hertsegoviinat ning Albaaniat. Me ei saa lubada, et nad veelgi rohkem isoleeritumaks muutuks ajal, mil nende naaberriikidel on võimalus piiramatult Euroopa Liidus reisida.
<P>
Loomulikult peavad nad viisade kaotamiseks valmis olema ning ma ei mõtle siin, et peame oma kriteeriume alandama. Tahame Bosnia ja Hertsegoviina ning Albaania kodanikele saata selge sõnumi: ootame teid; peate oma valitsustele peale käima, et nad plaanist oma osa täidaksid. Meie teisest küljest anname kõik tagamaks, et Euroopa Liidu otsuse tegemisel ei oleks mingeid viivitusi. Võin kindlalt öelda, et see lähenemine on saanud tugevat toetust kahelt komisjonilt, välisasjade komisjonilt ning kodanike õiguste, justiits- ja siseasjade komisjonilt, mis on minu peakomisjon.
<P>
Lisaksin ka seda, et palun homme pärast hääletust sõna, et anda edasi poliitiline eriavaldus, parlamendi ja nõukogu ühisavaldus, mis toetab tugevalt viisanõude kaotamist kõigist Lääne-Balkani riikidest. Selles avalduses, mille üle me homme eraldi hääletame, tervitame nii 19. detsembrit ehk kuupäeva, mil Makedoonias, Serbias ja Montenegros kaotatakse viisanõue, kui kutsume ka Euroopa Komisjoni üles võimalikult kiiresti koostama ettepanekut, et Bosnia ja Hertsegoviinas ning Albaanias kaotataks viisarežiim kohe, kui nad on vastavad kriteeriumid täitnud. Meie aga tegeleme selle ettepanekuga kiirmenetluse korras. Tahaksin, et määraksime kindla kuupäeva viisanõude kaotamiseks Bosnia ja Hertsegoviinast ning Albaaniast, kuigi olen teadlik seotud toimingute nõudlikust iseloomust. Loodan, et 2010. aasta suvi on nendes kahes riigis viisanõude kaotamiseks realistlik tähtaeg.
<P>
Kokkuvõtteks, me ei tohi ka Kosovot unustada, kui ei taha, et see muutuks mustaks auguks kaardil...
<P>
(Juhataja katkestab kõneleja)
<P>
Lubage mul lihtsalt kokku võtta: Euroopa Liidul on poliitiline vastutus viia viisavabaduste protsess lõpule ning homme ootan sellele parlamendi tugevat toetust.
<SPEAKER ID="233" NAME="Anna Maria Corazza Bildt" AFFILIATION="PPE">
Austatud juhataja! On kahetsusväärne, et minister ei esinda täna õhtul siin eesistujariik Rootsit, mis oleks mulle väga meeldinud.
<P>
Saan aru, et nõukogu eesistujat ei kutsutud ning öeldi, et selleks pole vajadust. Tahaksin parlamendile meelde tuletada, et eesistujariik Rootsi on edendanud ja toetanud Lääne-Balkanil viisarežiimi kaotamise protsessi algusest peale.
<P>
Peaksime - ja tean, et minu kolleeg raportöör Tanja Fajon nõustub minuga - saama võimaluse nõukogu eesistujat tänada, sest võlgneme sellele parlamendi ja komisjoni vahelise ühisdeklaratsiooni, mida komisjon toetab ja mis on selle asutuse ajaloos ainulaadne.
<P>
Tahaksin saada selgitust, kuigi võib-olla mitte küll siin ja praegu, miks nõukogu eesistuja ei saanud osaleda, ning tahaksin, et märgitaks üles, et minister ei olnud siin, kuna talle ei esitatud kutset.
<SPEAKER ID="234" NAME="Juhataja">
Mulle öeldi, et nõukogu eesistuja oli kutsutud, ent sellel oli ajagraafiku planeerimisel probleeme, mistõttu ta ei saanud siin viibida. Ent uurin asja.
<SPEAKER ID="235" NAME="Jacques Barrot">
komisjoni asepresident. - (FR) Austatud juhataja! Tahan vastata Anna Maria Corazza Bildti esitatud küsimusele ning öelda, et eesistujariik Rootsi on tõepoolest selles protsessis väga aktiivne olnud, mis, nagu Tanja Fajon just osavalt selgitas, võimaldab meil pakkuda vastavate liikmesriikide paljudele kodanikele, eriti noortele inimestele, võimalust rohkem tutvuda ja suhelda selle Euroopaga, mis neile mõnikord üsnagi tundmatu on.
<P>
On tõsi, et see ettepanek esindab ajaloolist etappi Euroopa lühiajaliste viisade poliitika arengus meie ja Lääne-Balkani riikide vaheliste suhete kontekstis. Lisaks sellele tervitab komisjon nii Euroopa Parlamendi kui ka nõukogu selle õigusakti ettepaneku vastuvõtmist. Kõik on teadlikud selle suurest poliitilisest mõjust ning teema tundlikkusest, mis mõjutab kõiki vastavate riikide kodanikke.
<P>
Ma mõistan parlamendi seisukohta. Tahaksin sellega seoses kinnitada komisjoni suurt pühendumust tihedalt jälgida vastavate riikide tegevuskavas sätestatud kriteeriumite täitmist. Endine Jugoslaavia Makedoonia Vabariik oli juba positiivse hinnangu teemaks olnud. Seega viidi selle riigiga läbi dialoog. Oktoobris korraldasid Serbia ja Montenegro komisjoni juhitavaid missioone koostöös liikmesriikide ekspertidega ning need missioonid kinnitasid, et vastavate tegevuskavade kõik kriteeriumid on korralikult täidetud.
<P>
Kasutame sama meetodit ka Albaania ning Bosnia ja Hertsegoviina jaoks. Hoolimata viimaste kuude jooksul tehtud suurtest edusammudest, ei ole Bosnia ja Albaania veel suutnud läbi viia tegevuskavas nõutud reforme, et õigustada viisanõude kaotamist. Ent nagu te just ütlesite, Tanja Fajon, on nende jaoks juba väga julgustav kuulda, et nende naabritel on juba võimalus saada viisavabadus, ning võin teile kinnitada, et teen isiklikult kõik, mis minu võimuses, et tagada Albaanias ning Bosnia ja Hertsegoviinas viisavabastuse saamine nii kiiresti kui võimalik, nii nagu tahate.
<P>
Kutsun parlamenti, mis Lissaboni lepingu jõustumisel saab viisade valdkonnas kaasseadusandjaks, üles toetama struktureeritud dialoogi meetodit viisade kaotamise osas, mis on komisjoni kasutatav meetod, sest teistsugune lähenemine võib tekitada segadust, muutmata tegelikult viisarežiimi. See tekitaks valesid lootusi ning aeglustaks asjakohaste riikide pingutusi tegevuskavas nõutud reformide läbiviimisel.
<P>
Selles etapis hoiame Albaania ja Bosnia määruse lisas I, kinnitades veel kord Euroopa Liidu kohustust aidata neil kahel riigil täita tegevuskavas antud kriteeriume ning seega kaotada viisanõue vastavalt kehtivatele protseduuridele.
<P>
Selles kontekstis toetab komisjon ühise poliitilise deklaratsiooni teksti, mis kinnitab liidu suurt pühendumust rakendada viisavabastuse protsessi teist etappi Albaania ja Bosnia kodanikele võimalikult kiiresti, Tanja Fajon.
<P>
Ja nii siis ongi, austatud juhataja! Usun, et see on väga tähtis punkt, mis näitab Balkani riikidele, kui tähelepanelik Euroopa nende ootuste ja soovide suhtes on.
<SPEAKER ID="236" NAME="Sarah Ludford">
välisasjade komisjoni arvamuse koostaja. - Austatud juhataja! Fajoni raportis toetatav kohustus, mille tugisambaks on nõukogu ja parlamendi deklaratsioon, on kaugelenägelik. Selle eesmärk on võimaldada viisavaba reisimist kõigile Lääne-Balkani inimestele. See ei ole pelgalt suuremeelne ja altruistlik liigutus. See on ka asjalik ja nutikas, kuna edendab ja arendab turvalisust selle kõige laiemas mõttes. Inimesed, kes on vabad ning vabad reisima, kalduvad valima rahulikke lahendusi ja olema harvem saagiks introvertsele natsionalismile, mis on turvaoht.
<P>
Kõiki liigutavad ju pildid istungisaalist väljas asuvatel ekraanidel ning kõik sündmused, mis sel nädalal Berliini müüri langemise 20. aastapäeva tähistasid? Kuigi neid takistusi ei saa müüriga võrrelda, on ikka veel tõke mõistmist ja tolerantsi soodustava vaba suhtluse ja laiema silmapiiri ees. Meie kaasava lähenemise nõudmine peaks hõlmama õiglast tulemust Daytoni lepingu 15. aastapäevaks.
<P>
Tahaksin õnnitleda ja tänada raportöör Tanja Fajoni tema raske töö eest ning selle eest, kuidas ta on hõlmanud kõik nüansid oma viimase kahe kuu jooksul tehtud kaalutluste kõigist keerdkäikudest!
<P>
Tänan ka nõukogu ja eriti eesistujariik Rootsit, et need aitasid meil saada nõusoleku deklaratsiooni osas, mis kinnitab viisanõude kaotamist kui konkreetset eesmärki kõigi Lääne-Balkani riikide kodanike jaoks nii kiiresti kui võimalik - ning loodame, et see juhtub 2010. aastal, sest mõistliku ühiseesmärgi puudumine sihtkuupäevades selle viisavaba reisimise saavutamiseks on segadust ja ebakindlust tekitav.
<P>
Fajoni raportis võtsime ka kohustuse koostada Kosovo jaoks viisarežiimi lihtsustamise ja viisavabaduse tegevuskava, mis oleks teiste Lääne-Balkani riikide oma sarnane.
<P>
Samuti tahaksin loota, et Ühendkuningriigi valitsus - mis ei ole loomulikult liikmestaatuse puudumise tõttu praeguse Euroopa Liidu Schengeni ala üle otsustamisse hõlmatud - võtab varsti sama teekonna ette. Tunnen nende Schengeni projektidega töötades alati nagu mingisugust skisofreeniat, kuna olen Briti liige Euroopa Parlamendis, ent loomulikult oleks hea nii Euroopa Liidule kui ka Lääne-Balkani piirkonnale, kui Ühendkuningriik võimalikult kiirelt eeskuju võtaks.
<P>
Tahaksin lõpetada ning tänada raportöör Tanja Fajoni!
<SPEAKER ID="237" NAME="Anna Maria Corazza Bildt">
fraktsiooni PPE nimel. - Lugupeetud juhataja! Fraktsioon PPE on võtnud eesmärgiks 2010. aasta juuliks kiirendada viisavabastust kõikidele Lääne-Balkani riikidele. Tervitame ja toetame ettepanekut anda viisavabadus Endisele Jugoslaavia Makedoonia Vabariigile ja Serbiale selle aasta jõuludeks.
<P>
Me mõistame Bosnia ja Hertsegoviina ning Albaania inimeste palvet - see on noor põlvkond, kes on luku taha pandud ning asjadest ilma jäänud ning tunneb end vangina. Nendele ütleme: "Me oleme teie poolt; oleme valmis siis, kui teiegi!”. On kahetsusväärne, et Albaania ning Bosnia ja Hertsegoviina asutuste aeglane algus jättis nad maha. Neil on vastutus viivituste eest. Me manitseme neid võimalikult kiiresti kriteeriume täitma. Me teame, et komisjon aitab neid selles protsessis.
<P>
Kahjuks pean ütlema, et olen kurb, et meil oli vaja kolm kuud läbirääkimisi, et fraktsioon PPE veenaks poliitilist vasakpoolsust siin täiskogul nende lepingute kohaselt tegutsema. Kas see on nii raske? Lõpuks mõistis ka see, et Euroopa Parlament ei ole seadustest üle.
<P>
Kogu lugupidamise juures oma väärikate kolleegide vastu pean mittekonstruktiivse suhtumise hukka mõistma. Lühiteid ei ole. Ei ole mingit hookuspookust. Me ei ole siin selleks, et punkte saada. Oleme siin selleks, et saavutada Balkani kodanike jaoks tulemusi. Tahan selgelt öelda, et mingi ajutine segatud vahepealne olek ei kiirenda protsessi ega avalda komisjonile või nõukogule survet. See ei saada kindlasti välja mingit tugevat poliitilist sõnumit.
<P>
Tahaksin lõpetada, öeldes, et kogesin Sarajevo piiramist ja pommitamist poolteist aastat. Oma seal olevatele sõpradele ütlen, et olen pühendunud.
<P>
(Juhataja katkestab kõneleja)
<SPEAKER ID="238" NAME="Claude Moraes">
fraktsiooni S&D nimel. - Lugupeetud juhataja! 2008. aasta ja Sloveenia eesistumiseni ei tehtud piisavalt edusamme selle osas, mida volinik õiglaselt nimetas ajalooliseks liigutuseks Lääne-Balkani viisavabastuse suunas.
<P>
Nagu Sarah Ludford õigesti ütles, on sügavad praktilised kaalutlused seoses sellega, miks see meile tähtis on ja miks see ei ole vaid reageeriv meede. Nii et sotsialistide ja demokraatide fraktsiooni nimel tahan tänada raportöör Tanja Fajoni hoolika ja vaevanõudva töö eest, mille ta on ette võtnud, et viia Euroopa Liit selle lõpliku viisarežiimi kaotamise suunas kõigis Lääne-Balkani riikides. Seda on tehtud koos variraportööride, komisjoni ja nõukoguga ning seda tuleb kiita.
<P>
Kuigi on selge, et paljud näevad viisavabastust kui suurt eelist mõlemale poolele, on asi ka selles, et peame tegevuskava küsimuses enda poolele võitma terve parlamendi ning tagama, et kõigis neis riikides viidaks läbi põhjalikud reformid, et saada kindlust tõeliselt korralikuks viisavabaduse režiimiks.
<P>
Meie raportööri ülesanne oli teha viisavabastamisel läbimurre ning saada täiskogu enda poolele. Ta on seda teinud deklaratsiooni vormis, mis on tal nõukoguga läbi räägitud. Deklaratsioon ootab viisavabastust Makedoonia, Serbia ja Montenegro jaoks, vabastusrežiimi kiirendamist Albaania ning Bosnia ja Hertsegoviina jaoks ning tundlikku kompromissi Kosovo küsimuse osas.
<P>
Kõigil nendel põhjustel toetabki minu fraktsioon seda raportit ning loodab, et saab sellele täiskogul suure toetuse.
<SPEAKER ID="239" NAME="Ulrike Lunacek">
fraktsiooni Verts/ALE nimel. - (DE) Lugupeetud juhataja! Kõigepealt tahaksin ühineda eeskõnelejaga ning väljendada mõlemale raportöörile, Tanja Fajonile ja Sarah Ludfordile ning ka variraportööridele siirast tänu välisasjade komisjoni ja kodanike õiguste, justiits- ja siseasjade komisjoni nimel. Meil on õnnestunud esitada ettepanek, mis nõuab, et komisjon ja nõukogu koostaksid üldise paketi kõigile Lääne-Balkani inimestele ning ei jätaks kedagi välja. Loodan väga - ja pöördun selles osas volinik Barrot' poole -, et saate nõukogu veenda, et viisavabastus peaks kehtima ka Kosovole, nii et nüüd algab dialoog, ja et hiljemalt järgmise aasta keskpaigaks saavutataks viisavabadus ka Bosnia ja Albaania jaoks. Eelistaksin, et see juhtub juba varem.
<P>
Tahaksin ühe asja selgeks teha. Loomulikult on see rakendamise küsimus, ent olen kuulnud, et Serbias ei ole veel kõike rakendatud. Tahaksin teada, mida te sellest arvate. On tähtis kõike rakendada. Tahaksin tänada kõiki asjassepuutuvaid inimesi ning loodan, et kõik inimesed...
<P>
(Juhataja katkestab kõneleja)
<SPEAKER ID="240" NAME="Doris Pack" AFFILIATION="PPE">
(DE) Lugupeetud juhataja, head kolleegid! Kakskümmend aastat tagasi said minu kaasmaalased Ida-Saksamaalt vabaduse reisida. Mõned aastad hiljem ohustas Slobodan Milošević meelevaldselt serbialaste ja siis kõigi teiste riikide kodanike reisimisvabadust ning pärast seda võttis selle üldsegi ära. Oleme 2000. aastast alates siin täiskogul deklaratsioonides ja avalikel aruteludel nii sageli soovinud reisimisvabadust - viisavaba reisimist Kagu-Euroopa riikidele. Me teame, et Euroopa ei suuda seda üksi saavutada, kuna riiklikud valitsused peavad sellega nõustuma. Peame üle saama kartustest oma rahva hulgas. Kurjategijad on igal pool - nad ei vaja viisat! Nad ületavad piire ilma viisadeta. Seetõttu ei ole see miski, mille üle meie peaksime muretsema.
<P>
See tähendab noorte inimeste põlvkonda, kes viisavaba reisimise võimalusega saaksid lõpuks minna igale poole, kuhu tahavad. Seega on meil väga hea meel, et Makedoonia, Montenegro ja Serbia kodanikud saavad nüüd lõpuks taas vabalt reisida. See on suurepärane! On muidugi veidi kurb, et Albaania, Bosnia ja Hertsegoviina ning Kosovo ei saa veel nendega ühineda, ent eeldame, et komisjon tunnustab detsembris Albaania suuri edusamme ja näeb, et Bosnia ja Hertsegoviina on samuti läbinud teatud arengu. Kahjuks on Bosnias ja Hertsegoviinas poliitikuid, kes ei muretse eriti oma kodanike huvide pärast, sest nad on kindlad oma teadmises, et nemad ise saavad loomulikult viisavabalt reisida. Seega usun, et peame selle järgmiseks suveks võimalikuks tegema. Loodan, et José Manuel Barrot aitab meid selles. Ent me ei tohi Kosovot unustada. See ei tohi jääda viimaseks tõrvatilgaks. Oleme kohustatud aitama Kosovol kriteeriume täita. See ei suuda seda üksi teha. Viisavaba reisimine on väga inimsõbralik. Mul on hea meel, et saame kõik kaasa aidata selle toimumisele. Tänan teid selle võimaluse eest, volinik Barrot.
<SPEAKER ID="241" NAME="Kinga Göncz" AFFILIATION="S&amp;D">
(HU) Euroopa ja Euroopa Liit algasid rahuprojektina ning on nüüd läbimas pikimat rahuaega ajaloos. Seega oleme teadlikud sellest, kui võimas vahend integratsioon sellest vaatenurgast olla võib. Nüüd peame seda Lääne-Balkaniga tegeledes kasutama.
<P>
Lääne-Balkan läbis alles hiljuti äärmiselt traumeeriva sõjaaja, mis põhjustas väga paljudele inimestele suuri kannatusi. Sellest ülesaamiseks tuleb teha edusamme Euroopa integratsioonis. Viisavaba reisimine on selles tähtis samm. Mitmed inimesed on maininud võimalust, mille see annaks noortele inimestele otsese kontakti loomiseks ning vahetu kogemuse saamiseks, ning ka võimalust demokraatlike jõudude tugevdamiseks. See ei tähenda vaid usaldussõnumi esitamist ja viisavaba reisimise võimaldamist. Euroopa saab Lääne-Balkani lähenemisest Euroopa Liidule kasu ka julgeoleku- ja majanduspoliitilisest perspektiivist. Ent on tähtis, et me ei tekitaks piirkonnas uusi lõhesid, vaid tagaksime, et iga riik saab võimalikult kiiresti viisavaba reisimise skeemi.
<SPEAKER ID="242" NAME="Emine Bozkurt" AFFILIATION="S&amp;D">
(NL) Homme hääletab Euroopa Parlament lühiajalise viisa nõude ärakaotamise üle Balkani riikides. Mitte kõik riigid, kellele tegevuskava koostati, ei saa 1. jaanuaril viisavabastust.
<P>
On väga kahetsusväärne, et ühes riigis, Bosnia ja Hertsegoviinas, lubab komisjoni ettepanek ebavõrdsust rahva eri osades: need, kes saavad viisavabalt reisida Euroopasse Horvaatia või Serbia passidega, ning need - Bosnia moslemid -, kellel sellist passi ei ole. See on häbiväärne eristamine, arvestades riigi lähiminevikku.
<P>
Euroopa Parlament peab homme Bosnia ja Hertsegoviinale ning Albaaniale signaali saatma. Kriteeriumid on kriteeriumid, ning neid nõudeid tuleb täita, et kvalifitseeruda viisavabastuseks. Ent kohe, kui kriteeriumid on täidetud, tuleb viisavabastus võimalikult kiiresti anda.
<P>
Oleme näinud, et kriteeriumite täitmiseks on palju ära tehtud, ning kutsume komisjoni üles Bosnia ja Hertsegoviinat ning Albaaniat aitama, et kõigile nõuetele võimalikult kiiresti vastata.
<SPEAKER ID="243" NAME="Zoran Thaler" AFFILIATION="S&amp;D">
(SL) Lääne-Balkani kodanikele ei anna Euroopa Liitu reisimiseks viisanõude kaotamine mitte ainult tehnilist mõõdet, vaid ka erakordset poliitilist laengut ja tähendust. Täna mälestasime parlamendis õigusega Berliini müüri ja õitsva kommunismi langemise 20. aastapäeva. Ent Skopje, Podgorica ja Belgrad saavad tulevaste jõulude ja uue aasta ajal lõpuks tähistada viisamüüri langemist, mis neid meist Euroopa Liidust peaaegu 12 aastat eraldanud on.
<P>
Peaaegu 20 aastat keelati enamikule endise Jugoslaavia rahvast võimalus Euroopas vabalt ringi reisida, mida nad said varem teha siis, kui olid veel nüüdseks lagunenud sotsialistliku föderatsiooni kodanikud. Hakkame nägema sellise terve põlvkonna kestnud isolatsiooni inetuid tagajärgi ning on viimane aeg need lõpetada.
<P>
Ent makedoonlaste, montenegrolaste ja serbialastega peaks 2010. aastal võimalikult kiirelt ühinema ka bosnialased ja hertsegoviinlased. Juba ainuüksi see võimaldab nende riikide uutel põlvkondadel lõpuks välismaailma näha ja kogeda, luua kontakte teiste eurooplastega, aidata kaasa Euroopa väärtuste arendamisele kodus ning seada oma riike valmis täieõiguslikuks liikmesuseks meie ühises Euroopa loos - Euroopa Liidus.
<P>
Parlamendi Makedoonia raportöörina olen viimastel päevadel eri Balkani riikide kodanikelt saanud palju telefonikõnesid. Tahan neile selgesõnaliselt kinnitada, et nende viisavaba reisimine Euroopa Liitu ei ole aseaine nende liitumisele Euroopa Liiduga. Nende vaba reisimine Euroopa Liidus on samm täieõigusliku Euroopa Liidu liikmesuse suunas.
<SPEAKER ID="244" NAME="Kinga Gál" AFFILIATION="PPE">
(HU) Tahaksin nimetatud raportit tervitada ning raportööre ja variraportööre õnnitleda! Samuti tahan öelda, et nii palju, kui mina näen, saab sellel Berliini müüri langemise 20. aastapäeval Lääne-Balkani riikidele piiride ületamise tagamine osaks sündmusteseeriast, mis algas 20 aastat tagasi, nagu langeks uus müür.
<P>
Seetõttu tulekski see ettepanek vastu võtta. Ent me ei tohi unustada, et viisavaba reisimise võimaldamine on ainult osaliselt tehniline teema ning samal ajal ka väga selge poliitiline teema. Seetõttu ongi see tähtis. Toetan ka ühisdeklaratsiooni vastuvõtmist, sest see märgib, et Euroopa asutused on seda kohustust mõistnud. See vastutus tähendab samal ajal ka tegutsemist. Eelkõige tähendab see nende riikide tegutsemist, kes ei ole suutnud täita viisavaba reisimise tingimusi, et neid kriteeriume võimalikult kiiresti täita, ning ka Euroopa Komisjoni tegutsemist, ilma milleta see protsess muudkui veniks.
<SPEAKER ID="245" NAME="Axel Voss" AFFILIATION="PPE">
(DE) Lugupeetud juhataja! Usun, et oleme Balkani riikide osas õigel teel. Oleme viisarežiimi lihtsustamisega lähemale jõudnud ning see aitab luua stabiilsust, kuigi see on ka märk sellest, et hindame tehtud pingutusi. Ent arvan ka seda, et meil oleks hea säilitada selge eeskirjade kogumik ja et nendega seotud nõuetele samuti vastataks. Selles suhtes tahaksin eriti tänada Anna Maria Corazza Bildti tema pingutuste eest.
<P>
Kõik muu oleks minu arvates puhtalt Brüsselil põhinev otsus, milles selge süsteem hüljataks ning Balkani riikides mõjutatud inimeste vastu ei näidataks üles mingit ausust, just nagu meie endi inimeste vastu. Poliitilisi signaale ei tohiks paigutada Euroopa direktiivi või määruse joonealustesse märkustesse või lisasse. Need tuleb korralikult vormistada.
<SPEAKER ID="246" NAME="Elżbieta Katarzyna Łukacijewska" AFFILIATION="PPE">
(PL) Austatud juhataja! Mul on hea meel, et Lääne-Balkani riikide kodanikud saavad tulevikus Euroopa Liidus vabalt ringi liikuda. See soodustab inimestevahelisi kontakte, laiendab ärivõimalusi ning loob piirkonna elanikele võimalused Euroopa Liidu paremaks tundmaõppimiseks.
<P>
Me ei saa aga lubada oma idanaabrite isoleerimist. Me ei saa neile keelata võimalust, mille teistele Euroopa riikidele anname. Peame ka nende jaoks looma selged kriteeriumid ning tegevuskava viisarežiimi suuremaks vabastamiseks. Peame meeles pidama, et viisakulu on nende riikide kodanikele märkimisväärne kulutus, ning rakendamisprotseduurid võtavad kaua aega, mis piirab võimalusi eri koostöövormide väljaarendamiseks.
<P>
Peaksime samuti meeles pidama, et 2012. aastal korraldatakse Poolas ja Ukrainas Euroopa meistrivõistlused jalgpallis, nii et vaba liikumise võimalus on siis eriti tähtis.
<SPEAKER ID="247" NAME="Cristian Dan Preda" AFFILIATION="PPE">
(RO) Ka mina tahan rõhutada liikumisvabaduse kui põhiõiguse tähtsust ning kinnitan veel kord, et Lääne-Balkani riikide arvukad kodanikud võtavad selle õiguse rõõmuga vastu. Loomulikult tervitan seda avatust.
<P>
Ent samal ajal tahan hukka mõista tõsiasja, et selles raportis ei sisaldunud kokkuvõttes ühtegi viidet idapartnerlusse hõlmatud riigile. Usun, et seda tuli seostada Moldovaga, isegi kui see oleks ainult sümboolne. Me räägime Moldovast, riigist, mis on poliitilisel rindel suuri edusamme teinud. Arvan, et kõige tugevam teadaolev müür Euroopas on selle idapiiril Rumeenia ja Moldova vahel. Usun, et peame selle tõsiasja hukka mõistma.
<SPEAKER ID="248" NAME="Jacques Barrot">
komisjoni asepresident. - (FR) Lugupeetud juhataja! Tänan kõiki sõnavõtjaid, kes on suuresti toetanud kolmes juhtivas Balkani riigis viisade kaotamist. Te tegite selgeks, et liikumisvabadus oli loomulikult vägagi ihaldusväärne. Nagu ütles Claude Moraes, on see kasulik mõlemale poolele - nii Euroopale kui ka Balkani riikidele.
<P>
Lisaks kõigi sõnavõtjate ja eriti raportöör Tanja Fajoni tänamisele tahaksin lihtsalt öelda, lugupeetud juhataja, et sellest ajast, kui osa otsuseid praktiliselt Endise Jugoslaavia Makedoonia Vabariigi, Montenegro ja Serbia eest ära tehti, oleme pakkunud pidevat abi Albaaniale, mida olen isiklikult külastanud, ning Bosniale ja Hertsegoviinale, täpselt selleks, et aidata neil edusamme teha - ja jätkame selle tegemist.
<P>
Usun, et selle resolutsiooni nobe vastuvõtmine näitab hästi seda, kuidas suudame kiirelt teiste riikide juurde edasi liikuda, eelkõige Bosnia ja Hertsegoviina ja Albaania juurde, unustamata loomulikult ka Kosovot.
<SPEAKER ID="250" NAME="Tanja Fajon">
raportöör. - Lugupeetud juhataja! Tänan veel kord kõiki, kes panuse tegid, mis tõestab, et Euroopa Liit toetab tugevalt viisavabastust kõigis Lääne-Balkani riikides!
<P>
Mul on kahju, et Rootsi minister siin ei olnud, sest meil oli väga hea koostöö. Tervitan komisjoni kohustust teha kõik, mis võimalik, et kiirendada protsessi Bosnia ja Hertsegoviina ning Albaania jaoks, ning loodan, et mõlemad riigid võtavad kasutusele viisavaba režiimi, kui nad kriteeriumid täidavad - võimalikult kiiresti, ehk juba järgmise aasta suvel.
<P>
Tahan öelda, et hõlmasin kõik sellesse ning olen täiesti teadlik sellest, mida lepingud ette näevad. Ent see on poliitiline täiskogu ja me kõik teeme tõsist poliitikat ning nii hästi kui suudame.
<P>
Kiidan veel kord heaks 19. detsembril Makedoonias, Serbias ja Montenegros viisade kaotamise ning loodan tõesti, et Bosnia ja Hertsegoviina ning Albaania saavad võimalikult kiiresti järele jõuda. Räägime noore põlvkonna saatusest. Meil on poliitiline kohustus see viisavabastuse protsess lõpetada ning peame leidma lahenduse ka kõigi Kosovo inimeste jaoks.
<P>
Tänan teid koostöö eest!
<SPEAKER ID="251" NAME="Juhataja">
Arutelu on lõppenud.
<P>
Hääletus toimub homme kell 11.00.
<P>
Kirjalikud avaldused (kodukorra artikkel 149)
<SPEAKER ID="252" NAME="Kinga Gál  " AFFILIATION="PPE">
kirjalikult. - (HU) Lugupeetud juhataja, volinik! Lubage mul alustada raportööri ja variraportööri õnnitlemisega selle teema osas vastuvõetava kompromissi koostamise eest! Viisavaba reisimise võimaldamise teema on tehniline ainult osaliselt. See on väga kindel poliitiline teema. Viisavaba reisimine põhineb vastastikusel usaldusel ja kohustustel. Seetõttu toetan samuti lisaks raportile ka ühisdeklaratsiooni vastuvõtmist, sest see näitab, et Euroopa asutused on seda kohustust mõistnud.
<P>
Vastutus tähendab loomulikult ka tegevust. Eelkõige tähendab see nende riikide tegevust, mis ei ole suutnud viisavaba reisimise tingimusi täita. Nad peavad endast parima andma, et neid tingimusi saaks võimalikult kiiresti täita. See tähendab ka Euroopa Komisjon tegevust, ilma mille tõhusa abita see protsess ainult veniks, mis ei ole aga meie huvides. See puudutab ka Bosnia ja Hertsegoviinat, Albaaniat ning Kosovot.
<P>
Euroopa Parlamendi Ungari liikmena tahaksin taas kord mainida, et tänu Serbia viisavabale reisimisele luuakse Serbias Vojvodinas elavate ungarlaste ja isamaa vahel otsesem ühendus ning loomulikult ka Euroopaga. Kodanikud, kes elavad kahel pool neid piire, räägivad sama keelt ja edendavad lähedasi pere- ja kultuurisuhteid, ei suuda leida vajalikke sõnu väljendamaks ilma tõkete ja viisadeta piiride ületamise võimaluse tähtsust. Täna tähistame Berliini müüri langemise ja okastraadi läbilõikamise 20. aastapäeva. Piiride ületamise tagamine Lääne-Balkani riikide puhul saab osaks sündmusteahelast, mis sai alguse 20 aastat tagasi; see on nagu uue müüri langemine.
