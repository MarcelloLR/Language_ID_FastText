<CHAPTER ID="015">
Loomade kaitse surmamisel (arutelu)
<SPEAKER ID="407" NAME="Juhataja">
Järgmine päevakorrapunkt on härra Wojciechowski raport põllumajanduse ja maaelu arengu komisjoni nimel ettepaneku kohta võtta vastu nõukogu määrus loomade kaitse kohta surmamisel - C6-0451/2008.
<SPEAKER ID="408" NAME="Janusz Wojciechowski" LANGUAGE="PL">
Härra juhataja, meie tsivilisatsioonis kasutatakse loomi. Me tapame miljardeid loomi, et saada liha, nahka ja rahuldada erinevaid majanduslikke vajadusi. Mõnikord tapame neid ka siis, kui pole majanduslikku põhjust - spordis, näiteks jahtimisel, või meelelahutuses nagu härjavõitlusel. Minu jaoks ei ole loomade tapmine sport, meelelahutus ega kultuur, aga me ei hakka seda siin arutama, sest meie arutelu teema on loomade tapmine majanduslikel põhjustel.
<P>
Loomade kaitse surmamisel. Kas see on võimalik? Kas on võimalik kaitsta looma, keda kavatseme tappa? Jah, see on võimalik, eelkõige säästes neid tarbetutest kannatustest. Kaitstes loomi ebainimliku kohtlemise eest, kaitseme oma inimlikkust. Kavandatud määrusega parandatakse loomade kaitse standardeid surmamisel ja võetakse kasutusele kõrgemaid, paremaid tehnilisi norme ja soodustatakse paremat järelevalvet nende kasutuse üle. Sellega võetakse kasutusele suurem isiklik vastutus loomade käitlemise eest ja samuti võetakse kasutusele nõue määrata ametisse eriametnik, kes vastutab loomade kaitse eest asutustes, kus surmamist läbi viiakse. Uue määrusega, mis asendab vana 1993. aasta direktiivi, käivad kaasas selged edusammud loomade kaitse idee realiseerimises ja seega raportöörina toetan määrust.
<P>
Oli mitmeid vastuolulisi küsimusi. Üks silmatorkav näide on rituaalse tapmise küsimus. Põhimõte on tappa loomad pärast seda, kui nad on uimastatud või teadvusetud, kuid lubatakse erand usulistel põhjustel - eelneva uimastamiseta tapmine, kui see on vajalik usulistel põhjustel. See puudutab islami ja judaismi järgijaid, kes tapavad loomi neid eelnevalt uimastamata. Põllumajanduse ja maaelu arengu komisjon on tagasi lükanud muudatusettepanekud, mille eesmärgiks oli võtta kasutusele ulatuslik rituaalse ohverdamise keeld Euroopa Liidus. Komisjoni liikmed olid seisukohal, et selline keeld ei toimiks.
<P>
Samuti lükkas komisjon tagasi ettepaneku, mis oleks andnud igale liikmesriigile õiguse keelata rituaalne ohverdamine oma õigusaktidega. Tahaksin rõhutada, et kõnealuse muudatusettepaneku poolt hääletamine tähendab, et liikmesriikidel ei ole võimalust keelata rituaalset ohverdamist oma territooriumil. Muudatusettepaneku vastu hääletamine tähendab Euroopa Komisjoni seisukoha juurde naasmist, mis lubab keelu kehtestamist rituaalsele ohverdamisele riiklikes õigusaktides.
<P>
Teine vastuoluline küsimus on riiklike võrdluskeskuste määramine, mille pidi määrama iga liikmesriik. Põllumajanduse ja maaelu arengu komisjon lükkas selle idee tagasi muudatusettepanekus 64. Isiklikult arvan, et sellised võrdluskeskused tuleks luua ja need võiksid mängida rolli ka loomade käitlemise järelevalves surmamisel.
<P>
Tahaksin juhtida tähelepanu põllumajanduse ja maaelu arengu komisjoni ettepanekutele, mis on raportile lisatud. Esiteks tuleks tagada Euroopa Liidu rahaline toetus meetmetele võtta kasutusele loomade kaitse kõrgemad standardid surmamisel. Loomade kaitse üllaid eesmärke ei ole võimalik saavutada rahalise kavata ja loomata materiaalseid algatusi kõrgemate standardite kasutusele võtmiseks.
<P>
Teiseks tehakse raportis ettepanek, et kõrgemaid standardeid tuleks lisaks Euroopa Liidu tootjatele kohaldada ka neile, kes lihatooteid Euroopasse impordivad. Tahame olla kindlad, et ELi turgu varustatakse ainult selliste lihatoodetega, mis tulevad loomadelt, kes on tapetud ELi õiguses sätestatud viisil.
<P>
Daamid ja härrad, Euroopa Parlamendi viimane istung on suures osas pühendatud loomade kaitsele. Täna oleme otsustanud keelata importida tooteid julmal viisil tapetud hüljestelt, oleme otsustanud kehtestada kõrgemad standardid katseloomade kaitsele ning nüüd arutame loomade kaitse kõrgemaid standardeid surmamisel. Mul on hea meel, et parlament teeb nii palju loomade kaitseks, ja mul on hea meel, et saan sellest osa võtta. Assisi Püha Franciscuse vaim on siin parlamendikojas kohal. Olgu ta kohal ka parlamendi järgmisel ametiajal.
<SPEAKER ID="409" NAME="Androulla Vassiliou">
komisjoni liige. - Härra juhataja, soovin tänada Euroopa Parlamenti, eelkõige raportöör härra Wojciechowskit toetamast komisjoni ettepaneku põhielemente loomade kaitsest surmamisel.
<P>
Mul on eriti hea meel tõdeda, et Euroopa Parlament tunnustas selle ettepaneku üldist lähenemist, mille eesmärk on tagada loomade heaolu puudutavad õigusaktid, mida saaks tapamajades rakendada kooskõlas 2004. aastal vastu võetud hügieenipaketiga.
<P>
Kehtivad loomade tapmisel rakendatavad loomade kaitset puudutavad õigusaktid pärinevad 1993. aastast ning ei ole ilmselt kooskõlas viimaste arengutega toiduohutuse, loomatervishoiu ja loomade heaolu valdkondades. Käesoleva ettepanekuga tuleb tapamaja operaatoritel kehtestada standardtöötoimingud, tugineda uimastamisel heaolunäitajatele ning personal peab läbima koolituse loomade heaolust.
<P>
Religioosse tapmise küsimuses soovin rõhutada, et komisjon jagab täielikult Euroopa Parlamendi kiindumust usuvabadusse ning selle rõhutamiseks kavatseb komisjon selles delikaatses küsimuses säilitada status quo. Aluslepingus on märgitud selgelt vajadust võtta ühenduse poliitika loomisel arvesse religiooniga seotud kombestikku. On ilmne, et liidu erinevates liikmesriikides esineb mitmeid erinevad religioosse tapmisega seotud kombeid.
<P>
Komisjoni ettepaneku kohaselt peaks selles valdkonnas säilitama subsidiaarsuse. See on hästi toiminud viimased 15 aastat ning peaks ka tulevikus jätkuvalt hästi toimima. Selles osas võime põhimõtteliselt tunnistada muudatusi, mis kuuluvad ümbersõnastamisele, mis kajastavas kehtivate õigusaktide käsitlust, millega säilitatakse õigus usuvabadusele, võimaldades samas liikmesriikidel vastu võtta või säilitada rangemaid eeskirju. Siinkohal märgiksin, et neis küsimustes näib nõukogu olevat ühel meelel.
<P>
Nüüd sooviksin öelda paar sõna tagahoovis tapmise kohta. Tänapäeval on loomade tapmine väljaspool tapamaja (välja arvatud veised) eratarbimiseks lubatud, kuid sead, lambad ja kitsed tuleb eelnevalt uimastada. Osa liikmesriikide kodanikke tapavad traditsioonide kohaselt sigu jõuludeks ning lambaid lihavõteteks. Nende traditsioonide säilitamine on komisjonile oluline, kuid puudub vajadus vähendada loomade uimastamise nõuet, millega õõnestataks loomade heaolu. Seetõttu usub komisjon, et kui tappa sigu ja lambaid väljaspool tapamaja, tuleb nad eelnevalt alati uimastada.
<P>
Teine ettepaneku punkt on seotud riikliku tugikeskuse rajamisega. Meie arvates on see punkt oluline ettepandud meetmete nõuetekohase täitmise tagamisel. Tapamajades teostavad ametlikud inspektorid kontrollimisi toiduohutuse kohta, peamiselt rümpadel. Neil on vähe aega ja piiratud teadmised loomade heaolu parameetrite hindamiseks. Tänapäeval on uimastamise varustus keerukas ning nende tõhusust heaolu seisukohalt on raske hinnata. Riiklikud tugikeskused täidaks vajaduse tehnilise ja teadusliku informatsiooni järele loomade heaolu kohta nende tapmisel ning komisjon arvab, et see nõue tuleks ettepanekus kinnitada.
<P>
Komisjon usub ühtlasi, et tapamajade personalilt nõutavat pädevust tõendavad tunnistused tuleks väljastada sõltumatu vaatluse järel. Selline süsteem on teistes loomade heaolu puudutavates valdkondades välja töötatud, seda nii avalikus kui ka erasektoris. Seal, kus seda on korralikult rakendatud, on see andnud häid tulemusi. Seetõttu tuleb seda laiendada kõigile ELi tapamajadele.
<P>
Haiguste leviku piiramiseks tapetakse arvukalt loomi ka väljaspool tapamaja. On tõsi, et eelnevalt on kehtestatud loomade tervise eesmärkidega seotud nõuded, kuid praegused nõuded ei ole seotud loomade heaoluga. Inimesed arvavad, et massiline hävitamine haiguse leviku tõkestamise eemärgil peaks toimuma võimalikult inimlikult. Seetõttu on oluline läbipaistvus, mis tähendab korralikku aruandlust. Pealegi on eelnev kogemus sellistest hädaolukordadest näidanud, kuivõrd oluline on koguda teavet headest tavadest ja esineda võivatest vigadest. Seetõttu peaks massilisel hävitamisel olema nõutav korralik kontroll ja aruandlus loomade tervishoiu kohta.
<P>
Oleksin äärmiselt tänulik, kui toetaksite käesolevat komisjoni ettepanekut. Kui see võetakse edukalt vastu, siis võib Euroopa Liit asuda globaalsel tasemel potentsiaalselt juhtivale kohale ja uuendada loomade heaolu.
<SPEAKER ID="410" NAME="Jens Holm" LANGUAGE="SV">
Igal aastal tapetakse ja transporditakse kogu Euroopas sadu miljoneid loomi - sigu, lehmi, lambaid, kanu, hobuseid ja teisi loomi. Lisaks sellele tapetakse 25 miljonit karuslooma. See põhjustab loomadele tohutut piina. Loomulikult oleks parim lahendus neid üldsegi mitte süüa ning loomade karusnahast tooteid mitte kanda.
<P>
Käesolev määrus ei käi siiski selle kohta, vaid puudutab seda, kuidas saaksime vähendada tapamajades loomadele tekitatavaid kannatusi. Komisjoni ettepanek on samm edasi, kuid seda tuleb mitmetes punktides rangemaks muuta. Keskkonna-, rahvatervise- ja toiduohutuse komisjonis hääletasime minu arvamuse küsimuses, milles nõuame muuseas lühemaid transpordiaegu ja ootejärjekordi tapamajades, investeeringuid liikuvatesse tapamajadesse, et see määrus hõlmaks ka karusloomi, et liikmesriigid saaks minna siit edasi ning kehtestada rangemad sätted ning et loomade heaolu inspektorid ja ettepanekukohased riiklikud tugikeskused loomade heaolu küsimuses oleks sõltumatud ja neile antaks suuremad volitused.
<P>
Rahuldust pakub see, et põllumajanduse ja maaelu arengu komisjon toetab meie ettepanekut liikuvatest tapamajadest ja karusloomade määrusesse kaasamisest. Kuid mind teevad murelikuks mitmed teised muudatusettepanekud, mille see komisjon ja parlamendi üksikliikmed on esitanud. Kahjuks on põllumajanduse ja maaelu arengu komisjon kustutanud täielikult ettepanekud tapamajadesse transportimise ajalistest piirangutest ja ooteajast tapamajades. Palun hääletage 125. muudatusettepaneku poolt, mille esitas Euroopa Ühendatud Vasakpoolsete / Põhjamaade Roheliste Vasakpoolsete liitfraktsioon, et saaksime need nõuded taastada. Ühtlasi ei mõista ma seda, miks põllumajanduse ja maaelu arengu komisjon soovib kustutada ettepaneku loomade heaolu riiklike tugikeskuste loomise kohta. Ühtlasi on äärmiselt oluline võimaldada liikmesriikidel võtta ette edasisi samme ning omada siinkohal esitatutest ambitsioonikamaid sätteid. Soovitan tungivalt hääletada 124. muudatusettepaneku poolt. Lõpetuseks väljendan oma äärmist muret selle üle, et põllumajanduse ja maaelu arengu komisjon ei soovi võimaldada neil liikmesriikidel, kus on hetkel uimastamata tapmine täiesti keelatud, seda keeldu säilitada. Sellised on asjalood näiteks minu kodumaal Rootsis. Meil on leitud tasakaal usutraditsioonide ja loomade heaolu vahel ning enamik inimesi on sellega rahul. Palun hääletage raportööri esitatud 28. muudatusettepaneku vastu.
<SPEAKER ID="411" NAME="Sebastiano Sanzarello">
fraktsiooni PPE-DE nimel. - (IT) Härra juhataja, daamid ja härrad, saatuse tahtel olen mina see, kes saab täna õhtul viimast korda sõna võtta, vähemalt käesoleval teie eesistujariigiks olemise ajal, mis on minu arust teie viimane eesistujariigiks olemine, sest te olete otsustanud uutel valimistel mitte kandideerida. Väljendan meeleldi oma rahulolu sellega, mida härra Cocilovo on käesolevas parlamendi koosseisus teinud ning austust, mida kõik parlamendiliikmed - mitte üksnes Itaalia delegatsioon - teie vastu tunnevad. Mind valiti teiega samasse valimisringkonda, me oleme poliitilised vastased, kuid mul on tunne nagu võlgneksin teile selle, et soovida teile edukat poliitilist tulevikku nii teie koduriigi kui ka Euroopa huvides tegutsemisel.
<P>
Nüüd asun siis asja juurde. Ma arvan, et meie siin põllumajanduse ja maaelu arengu komisjonis oleme teinud silmapaistvalt head tööd. Olles ära kuulanud konsultandid ja erinevad erialarühmad, oleme püüdnud meile nõukogu ja komisjoni poolt esitatud teksti parandada, muutes selle paremini rakendatavaks ja terviklikumaks, kindlustades usukommete väljenduse ja õiguse nendele kõigis nende ilmingutes. Neis esines mõningaid vasturääkivusi, sest komisjon ja nõukogu väitsid ja kinnitasid, et nad kindlustaks riitusliku veristamise, kuid teatud kohustused muutsid selle praktikas võimatuks - ma viitan pea alaspidi riputamisele ja palju kõneainet pakkunud uimastamise teemale.
<P>
Dialektilisest seisukohast näib see jõhkrusena, kuid mida see tegelikult endas kätkeb: otsustav lõige on seotud sama valutasemega nagu uimastaminegi, millega tekitatakse laubale valusööst, millele ei järgne mingit valu, mille järel oleks veelgi suurem julmus uimastada loomad pärast seda, kui nende kõri on läbi lõigatud. Seetõttu ei usu ma, nagu loomi koheldaks julmalt, kui neid ei uimastata pärast kõri läbi lõikamist.
<P>
Inimõiguste Hartas väidetakse, et alati, kui esineb vastuolu loomade õiguste ja inimõiguste vahel, on tähtsamad inimõigused ehk teisisõnu õigus religioossetele kommetele ja mitte üksnes moslemi või juudi, vaid ka kristlikele tavadele, mille üle oleme selles komisjonis pikalt arutlenud, mis peaks olema kaitstud, seda täies ulatuses. Mitte seetõttu, et meil valitsevad mitteliikmesriikidega vastastikused suhted või et teatud usku inimesed ei sööks vastasel korral Euroopas liha, sest seda ei saaks Euroopas toota ja mujalt importida. Minu arust ei ole see õige.
<SPEAKER ID="412" NAME="Rosa Miguélez Ramos">
fraktsiooni PSE nimel. - (ES) Härra juhataja, daamid ja härrad, nagu me juba kuulsime, asendatakse täna arutlusel oleva ettepanekuga direktiiv, mis on tehniliste edusammude tõttu aegunud, tuues sisse uue määruse, mis võimaldab kehtestada loomade heaolu puudutavad ühenduse nõuded, mis rakenduvad ühtemoodi kogu Euroopa Liidus.
<P>
Siseturu kontekstis ja arvestades, et määrustest kinni pidamine võib kahjustada konkurentsi, hakkab see võimaldama sarnaseid konkurentsistandardeid kõigile ühenduse operaatoritele. Tegelikult on põllumajanduse ja maaelu arengu komisjon, mis on otsustanud mõned väikeoperaatorid mõningatest nõuetest vabastada, suurendanud ülejäänud suuroperaatorite vastutust - selle teksti üle me täna arutlemegi -, lisaks sellele on seeläbi suurettevõtetesse loodud loomade heaolu eest vastutava ametniku tööpost.
<P>
Raport, mille üle me arutleme, parandab komisjoni ettepanekut põhiküsimustes. Üheks näiteks on see, et enam ei püüta selle ettepaneku kaudu muuta kehtivaid loomade transportimise sätteid, mis on seotud transpordile kulunud ajaga - peame seda täiesti ennekuulmatuks - ning selles säilitatakse kehtiv keeld transportida loomi, kelle teatud karakteristikud tähendavad seda, et nad ei sobi transpordiks.
<P>
Lisaks sellele parandab ja selgitab see ettevõtete kohustusi, mis puudutavad heaolu määruste järgimist. Määruste rakendamise eest vastutavad pigem operaatorid kui töölised.
<P>
Volinik, lõpetuseks soovin, et peaksite silmas seda, et Euroopa Liidus ei ole ükski erinevate regioonide ja riikide õiguslik süsteem ühesugune, iga neist on erinev. Riiklikud tugikeskused, mida soovitate rajada ning millele äsja oma etteastes osutasite, kui need kehtestada põhimõttel nagu komisjon oma ettepanekus soovitab, siis kaasneks sellega 17 riikliku tugikeskuse - mitte ainult ühe riikliku tugikeskuse - loomine Hispaanias. Hispaanias on keskvalitsuse volitused autonoomsetesse kogukondadesse detsentraliseeritud ning seetõttu oleme sunnitud rajama 17 sellist riiklikku keskust, mida peate võimalikuks. See oleks naeruväärne: üks keskus iga regiooni kohta. Seetõttu teeme ettepaneku, et vastav ametkond vastutaks määruste õige rakendamise eest.
<SPEAKER ID="413" NAME="Zdzisław Zbigniew Podkański" LANGUAGE="PL">
Härra juhataja, härra Wojciechowski raportis nõukogule loomakaitse määrusega ettepanekust nende tapmise ajal tõstatatakse väga oluline loomade heaoluga seotud teema. Kaudselt esitatakse sellega küsimus, kas inimkond suudab tänapäeval teha lõppu julmusele ning luua uue maailma, milles valitsevad väärtused, kus arvestatakse valu, kannatuse, hirmu ja elu kaotamisest tuleneva ärritusega, seda mitte üksnes inimeste, vaid ka loomade puhul.
<P>
Paraku, vaatamata tsivilisatsiooni ja tehnika arengule, tapetakse endiselt igal aastal miljardeid loomi ja linde, tehes seda sageli julmalt, koguni ilma uimastamata. Sellega tõstatuvad uued küsimused, näiteks, miks intelligentsete ja haritud inimeste käitumine loomade suhtes sarnaneb sageli primitiivsete hõimude käitumisele, kes on sunnitud oma olemasolu eest võitlema. Mida meil tuleb selle muutmiseks teha?
<P>
Laias laastus leiduvad raportis vastused neile küsimustele, mis ei lahenda endiselt paljusid põhiprobleeme, mis seonduvad näiteks õigusaktide, riitusliku tapmise ja ühiskonna südametunnistuse kujundamisega. Need probleemid jäävad seetõttu nõukogu, komisjoni ja uue parlamendi koosseisu lahendada. Loodan, et edasise tööga loomade heaolu parandamisel kaasneb arusaam, et loomad on elusolendid, kes tunnevad valu ja kannatusi, et nad ei ole asjad ning inimesed võlgnevad neile austuse, kaitse ja nende eest hoolitsemise.
<SPEAKER ID="414" NAME="Alyn Smith">
fraktsiooni Verts/ALE nimel. - Härra juhataja, ma lisaksin omapoolsed õnnitlused raportöör härra Wojciechowskile keeruka ja emotsioone tekitava toimiku käsilevõtmise eest sellise enesekindlusega ning paljude vastakate seisukohtadega tegelemise eest. Selles kõnes, mis on arvatavasti minu viimane kõne praeguste volituste kehtimise ajal, väärib kolleegidele ära märkimist, et ma nimetaks seda klassikaliseks Euroopa Parlamendi Euroopa toimikuks. See on tehniline, see on keeruline, see on meie kodanikest pisut liiga kaugelseisev, kuid samas tuleks meeles pidada, et loomade heaolu on olulise tähtsusega meie kodanikele ning õiglus meie tootjatele, meie tarbijatele ja turule.
<P>
Ma toetan eriti 45. ja 46. muudatusettepanekut, milles käsitletakse seda, et meie territooriumile kaupa eksportida soovivad kolmandad riigid vastaksid meie standardile. See on meie tootjate õiglase kohtlemise ja tarbijapoolse usalduse seisukohalt oluline element meie turul - seega on see vägagi tervitatav nähe.
<P>
Sarnaselt võimaldab 65. ja 67. muudatusettepanekute meetmete proportsionaalsus töökohal koolituse pakkumist, mis on eriti tervitatav väiksemates tapamajades ja väikeoperatsioonidel kõikjal Euroopa Liidus. Ühtlasi on tervitatav erand, millega vabastataks väiketapamajad loomatervishoiu ametniku kohalolust.
<P>
Minu arust on volinikul religioossete tapmiste suhtes täiesti õigus. Minu arust ei tule seda käesoleva paketiga reguleerida, mis on hea uudis tarbijatele. See on hea uudis ELi lihaturu usaldamise seisukohalt ning tehtud on igati head tööd. Õnnitlen!
<SPEAKER ID="415" NAME="Maria Petre" AFFILIATION="PPE-DE">
(RO) Ennekõike soovin õnnitleda raportööri ning tänada teda üles näidatud vastutulelikkuse eest.
<P>
Nõustun komisjoni ettepanekuga, milles sätestatakse, et loomi tuleb tappa vaid sellisel meetodil, mis tagaks kohese surma või pärast uimastamist tapmise, aktsepteerides samas siiski erandlikku veretustamist osana usuriitusest. Ühtlasi toetan selle määruse mitte rakendamist oma tarbeks loomade tapmisel, peamiste religioossete pidustuste traditsioonide järgimisel, näiteks lihavõtete ja jõulude ajal, ning ainult kümne päeva jooksul enne vastavaid kuupäevi.
<P>
Tapmise ja teiste seonduvate tegevustega tegelev personal peab läbima vastavad koolituskursused, mis toimuvad tavapärasel viisil ja mille läbimisel saadakse pädevustunnistus.
<P>
Loomakaitse valdkonnas kasutusele võetud Euroopa määrused on maailmas ühed rangematest. Nende tulemuseks on kõrgemad tootmiskulud ning see võib moonutada konkurentsi riikidega, kus vastavad õigusaktid on selles küsimuses vähem ranged. Seetõttu kutsun komisjoni üles tagama seda, et lihatooted või muud loomsed tooted, mida imporditakse väljastpoolt ELi riike, vastaksid Euroopa standarditele. See, mida soovime näha, on komisjoni võime teostada kontrolle tapamajades, millel on õigus toodete Euroopa Liitu väljaveoks, kinnitades, et lisaks juba väljastatud tervisesertifikaatidele austatakse ka loomakaitse määrusi.
<SPEAKER ID="416" NAME="Neil Parish" AFFILIATION="PPE-DE">
Härra juhataja, ma soovin avaldada ülimat tänu proua Vassilioule tema töö eest käesoleva parlamendi koosseisus. Ta käsitles toimikut vaid paaril viimasel aastal ning on teinud äärmiselt head tööd, niisiis õnnitlen teda selle puhul. Ühtlasi soovin tänada härra Wojciechowskit väga hea raporti koostamise eest ning suurepärase põllumajanduskomisjoni aseesimeheks olemise eest.
<P>
Minu arvates on kõrgkvaliteetse liha tootmise seisukohalt Euroopas loomade heaolu standardid üliolulised. Me soovime veenduda, et tapmist teostataks hoolikalt ning vastavalt kõrgetele standarditele, seda nii hügieenist kui ka loomade heaolust lähtuvalt. Tegelikult pooldan ma liikuvate tapamajade mõtet, sest minu arust oleks see äärmiselt hea. Ühtlasi leian, et meil tuleb olla ettevaatlik, sest minevikus on paljud Euroopa väiketapamajad suletud - see juhtus ka liikmesriigis, mida mina esindan -, seega soovime veenduda, et regulatsioon toimuks parajal määral, kuid mitte liiga palju, mis võiks tingida nende sulgemise.
<P>
Nüüd esitan ma üsnagi vastuolulisi väiteid. Usun, et loomad on siia maailma sündinud ja meie kui inimeste otsustada on see, kuidas neid tappa. Minu arust peaks komisjon mingile otsusele jõudma. Te kas aktsepteerite religioosset tapmist ning tõsiasja, et loomi ei uimastata, nii et loomad, mida soovime teistes riikides jõulude ajal süüa, teeks läbi sama protsessi, või astute te tõepoolest välja selle eest, mida pean õigeks, mis tähendab seda, et inimestena on see meie otsustada, kuidas loomi tappa ning et enne tapmist tuleks loomad uimastada. Minu arust on ilmselge, et seda tuleb teha. Osades liikmesriikides toimub loomade eel- ja järeluimastamine nii halal-tapmise kui ka juudi kommete kohaselt tapmisel. Imestan, miks ei võiks see olla nii kogu Euroopas, sest me peame olema täiesti kindlad, et kõiki loomi koheldakse võrdselt. Kuigi tunnustan subsidiaarsuse põhimõtet, soovin ka näha, et komisjon avaldaks liikmesriikidele survet, veendumaks, et tapmine ja uimastamine toimuks tulevikus õigesti.
<P>
Mis puudutab märgistamist, siis ma ei näe siin mingit probleemi. Miks me ei tohiks märgistada loomi vastavalt sellele, kuidas nad on tapetud? Kui halali ja juudikommete kohases tapmises ei nähta mingit probleemi, siis miks tunda muret märgistamise üle? Varustagem kaup korraliku märgistusega, et inimesed teaks tulevikus täpselt, mida nad ostavad, sest Euroopa põllumajanduse seisukohalt on kõrged standardid väga olulised.
<SPEAKER ID="417" NAME="Marios Matsakis" AFFILIATION="ALDE">
Härra juhataja, minu arvates ei saa usuvabaduse tõttu jätta arvesse võtmata meie riikide eeskirju ja määrusi ning ei saa nii sügavalt eksida meie tapmishügieeni ja loomade heaolu standardite vastu tuntava austuse suhtes. Seetõttu ei näe ma põhjust, miks peaksime religiooni nimel sallima anakronistlikku, ebahügieenilist ning isegi sadistlikku loomade tapmist, mis toimub mõnikord pompöössetel tseremooniatel nii täiskasvanute kui ka laste silme all.
<P>
Seetõttu arvan, et loomi tuleks tappa reguleeritud tingimustes volitustega ja inspekteeritavates tapamajades ning ühtegi looma ei tohiks tappa ilma eelneva uimastamiseta. Üks asi on usuvabadus, mis tekitab loomadele põhjendamatut valu, kuid teine asi on hügieeninõuete rikkumine. ELi eeskirjad ja seadused peaks kehtima kõigile, olenemata nende usust.
<SPEAKER ID="418" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Härra juhataja, volinik, käesolevas arutelus on minu arvates loomade heaolu teemat kitsendatud liialt küsimusele, kas meil tuleks kasutada loomade uimastamist. Ma ei ole küll uimastamise vastu, kuid meil tuleb mõista, et algselt võeti uimastamine kasutusele mitte murest loomade heaolu pärast, vaid majanduslikel põhjustel, selleks et oleks võimalik tappa loomi tööstustaludes, mis hõlmab massilist tapmist tapamajades ilma liha kvaliteeti mõjutamata ja halvendamata tapmisest tuleneva ärrituse kaudu.
<P>
Niisiis on religioosse tapmise korral tegu tapmise kõrgema kunstiga, ilma et loom kannataks täiendavat piina, ning tapamajas uimastamisel ei ole küsimus üksnes selles, kas tuleks uimastada või mitte, vaid ka loomade transportimisel ning ooteajal tapamajades nendega ümber käimises. Ma nõustun härra Parishi seisukohaga, et religioosse tapmise kommete kohaselt tapetud loomast tooted peaks kandma vastavat märgistust, et tarbija teaks, mida ostab ning mida ostuga toetab.
<SPEAKER ID="419" NAME="Androulla Vassiliou">
komisjoni liige. - Härra juhataja, tänane arutelu härra Wojciechowski raporti küsimuses peegeldab parlamendi, komisjoni ja rahva muret loomade heaolu üle nende tapmisel. Komisjoni ettepanekus tutvustatakse olulisi uuendusi, mida saate loodetavasti toetada.
<P>
Täna nõuab ELi seadusandlus, et ELi kaupa sisse vedavatele kolmandate riikide käitlejatele kehtiksid samaväärsed standardid. Lisaks sellele peab sisseveolubadel seisma kinnitus, et väljavedu teostavates asutustes on järgitud ELi standardeid. Seetõttu, mis puudutab komisjoni ettepanekut, oleme arvamusel, et võrdväärsuse põhimõte peaks jätkuvalt kehtima.
<P>
Kuulasin tähelepanelikult teie kõigi kommentaare ning minu arust on saadud tagasiside äärmiselt oluline meie püüdlustele jõuda tõeliselt tõhusalt toimiva loomade heaoluni. Käesoleva raporti vastuvõtmisega saadame rahvale õigeid signaale selle kohta, et tegeleme nende murega, kehtestades samas tänapäevased standardid globaalse heaolu tavadele loomade tapmise ajal. Ma tänan parlamenti ja selle raportööre toetuse eest.
<P>
Lõpetuseks, kuna tegemist on minu viimase pöördumisega selle täiskogu poole, sooviksin öelda, et mulle on pakkunud suurt naudingut teie kõigiga koos töötamine ning ma soovin teile kõigile edu tulevikupüüdlustes ning õnne kõiges.
<SPEAKER ID="420" NAME="Janusz Wojciechowski" LANGUAGE="PL">
Härra juhataja, volinik, ka mina soovin ühineda nende soovidega ning mul on hea meel, et voliniku viimane kõne parlamendis puudutab tõeliselt hea eelnõu ja määruse esitamist ning tõepoolest, enamik neist, kes on käesolevas arutelus sõna võtnud, on selles küsimuses ühel meelel. Soovin väga, et käesoleva parlamendi, komisjoni ja nõukogu koostöö lõpptulemus ei kahjustaks oluliselt komisjoni ettepanekut, sest komisjon on tõepoolest esitanud väga head ettepanekud. Ometi lisandub loomade kaitse käsitlusel, loomade heaolu parandada püüdvatele meetmetele kaks olulist aspekti.
<P>
Esimene neist on raha. Paraku ei saavuta me ühiskonna heakskiitu nende standardite tõstmise eest, kui ei taga nende nõuetele vastavat finantseerimist. Seatud eesmärkide täitmisel on ühenduse vahendid olulise tähtsusega. Ei ole võimalik võtta kasutusele kõrgemaid standardeid, delegeerides kõik kulud standardeid kasutusele võtvatele asutustele, kui puudub raha.
<P>
Teine teema seondub samaväärsusega, et parandatud standardid ei vähendaks tootjate konkurentsivõimet Euroopa Liidu raames. Arvan, et oleme selle saavutamisel õigel teel. Mul on hea meel, et need ettepanekud on leidnud siin istungisaalis toetust.
<P>
Taas kord soovin avaldada tänu volinikule. Ühtlasi soovin tänada kõiki parlamendi kaasliikmeid, kes on käesolevas arutelus sõna võtnud ning mul on hea meel selle üle, et loomade heaolu standardite tõstmise mõte on käesolevas istungisaalis leidnud üleüldist heakskiitu.
<SPEAKER ID="421" NAME="Juhataja">
Arutelu on lõppenud.
<P>
Hääletamine toimub kolmapäeval, 6. mail 2009. aastal.
