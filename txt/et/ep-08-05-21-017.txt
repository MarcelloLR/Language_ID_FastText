<CHAPTER ID="017">
REACH (katsemeetodite määruse eelnõu) (arutelu) 
<SPEAKER ID="459" NAME="Juhataja">
Järgmine päevakorrapunkt on suuliselt esitatav küsimus, mille esitas Guido Sacconi keskkonna-, rahvatervise- ja toiduohutuse komisjoni nimel komisjonile: REACHi katsemeetodite määruse eelnõu (B6-0158/2008).
<SPEAKER ID="460" NAME="Guido Sacconi">
autor. - (IT) Härra juhataja, daamid ja härrad, volinik, te teate hästi, et mõne, täpsemalt kümne päeva pärast algab REACHi rakendamise esimene etapp. See on ainete eelregistreerimise etapp. Selle, ütleme, pühaliku hetke kontekstis häiris meid, nagu te teate, katsetuse määratlus REACHi rakendusmääruses. Põhjuseks oli asjaolu, et üks REACHi eesmärke, mis fikseeriti õigusloomega seotud protsessis ja institutsioonidevahelistes läbirääkimistes küllaltki suurte raskustega, oli nimelt loomkatsetele alternatiivsete meetodite edendamine.
<P>
Kui me nägime, et rakendusmääruse eelnõu ei sisalda alternatiivsete meetodite valideerimise Euroopa keskuse (ECVAM) poolt teaduslikult kontrollitud katseseeriaid, sest esiteks ei ole nad veel regulatiivsel eesmärgil heaks kiidetud ning teiseks saadeti mõned neist, viiest kolm, valideerimiseks tagasi OECD-le, olime me, ma kordan, väga pahased. On õige, et REACH peab edasi minema vastavalt ajakavale, kuid samuti on õige, et see vastaks algusest peale selle ülimalt olulise määruse mõttele ja eesmärgile.
<P>
Vahepeal, nagu te teate, on toimunud meie vahel kõnelused ning 5. mail sai parlament teie ja ka teadusvoliniku nimel volinik Dimase allkirjaga kirja, mis andis meie küsimustele ja meie mõttelisele vastuseisule selle määruse suhtes huvitavaid ja siduvaid vastuseid. Me peame tunnistama, et ette on nähtud usaldusväärne moodus alternatiivsete meetodite valideerimise kiirendamiseks, põhjendamiseks ja vajadusel läbipaistvamaks muutmiseks.
<P>
Meie tänase õhtu arutelu muutub nüüd pisut formaalsemaks. Ma olen kindel, et te kinnitate need kohustused ning võimaldate sellega meil homme selle määruse koos vahepealsete muudatustega vastu võtta. Arvestades teie lubadusi, mida ma palun teil kinnitada, ei ole sel juhul enam määrusele mingit vastuseisu. Selle asemel võetakse need kohustused teadmiseks, kuid me kutsume jätkuvalt üles nende lubaduste kiirele kinnitamisele ning määruse peatsele muutmisele, et sellesse lisataks esimesel võimalusel alternatiivsed testid, mis vahepeal on täielikult valideeritud.
<P>
Tänan teid, arvan, et lõpetasin isegi enne ajalimiiti, mis võimaldab meil meie tööga kiiremini edasi minna.
<SPEAKER ID="461" NAME="Günter Verheugen" LANGUAGE="DE">
Härra juhataja, daamid ja härrad, Guido Sacconi pani mind igal juhul veidi kimbatusse. Nagu te teate, härra Sacconi, ei kuulunud teie kriitika teema minu portfelli alla, sest ma jagasin üldist vastutust projekti REACH eest Stavros Dimasega. Sellepärast pidasin kohaseks täna õhtul siin viibida ning kinnitada täpselt neid punkte, mida te tõstatasite.
<P>
Komisjon esitab vajalikud menetluslikud selgitused - ning ma rõhutan sõna "vajalikud” - ja ma olen teile väga tänulik, et te juhtisite meie tähelepanu neile probleemidele ja teemadele, samuti teie väga isikliku ja olulise panuse eest, mis aitas meil neid probleeme lahendada.
<P>
Seega, mida me tegema hakkame? Komisjoni sisemine kord uute alternatiivsete katsemeetodite valideerimiseks ja regulatiivseks vastuvõtmiseks muudetakse oluliselt ladusamaks ja kiiremaks. Selleks viib komisjon kõigepealt sisse regulatiivse tähtsuse eelanalüüsi, mis aitab meile keskenduda hilisemaks regulatiivseks vastuvõtmiseks kõige paremini sobivate katsemeetodite teadusliku valideerimise protsessile.
<P>
Teiseks vähendame menetluslike sammude arvu ning võtame kasutusele selged ajalised piirid praeguse protsessi lihtsustamiseks ja kiirendamiseks. See kehtib eriti nõuandvate komisjonide töö ja liikmesriikidega konsulteerimise suhtes.
<P>
Kolmandaks hakkavad kõiki komisjoni olulisi menetluslikke otsuseid langetama peadirektorid ise.
<P>
Neljandaks me tagame, et uus menetluste järjestus on läbipaistvam. Teadusuuringute Ühiskeskuse loodav veebileht hakkab andma pidevat teavet väljapakutud alternatiivsete meetodite hetkeolukorra kohta. Samuti selgitatakse sellel veebilehel tagasilükkamisotsuseid ehk teiste sõnadega otsuseid mõne konkreetse katsemeetodi analüüsimise lõpetamiseks. See võimaldab igaühel iga meetodi protsessi kulgu üksikasjalikult jälgida.
<P>
Samuti võtab komisjon vastu meetmeid valideerimise ja regulatiivse vastuvõtmise protsessi kaasatud institutsioonide optimeerimiseks. Esmalt tähendab see agentuuride, näiteks Euroopa Kemikaalide Agentuuri ja Euroopa Ravimiameti, mida me püüame praegu võrgustikuks ühendada, osaluse ja vastastikuse suhtluse parandamist.
<P>
Lisaks saab mitmes osas parandada koostööd OECDga ning seda me kavatseme teha. Lisaks töötajate suunamisele tööle OECD katsejuhendite programmi juurde hõlmab see ka rahaliste vahendite eraldamist katsejuhendite programmi sekretariaadile.
<P>
Kindlaks prioriteediks on ja jääb alternatiivsete katsemeetodite regulatiivne vastuvõtmine. Samal ajal jätkame edusammude jälgimist OECD raamistikus, arvestades võimalusega korraldada regulatiivse vastuvõtmise protsess ühenduse siseselt juhul, kui rahvusvahelisel tasandil peaks tekkima tarbetuid viivitusi.
<P>
Härra Sacconi, te teate meie ühisest tööst REACHiga, kui tähtsaks ma isiklikult pean väga kiiret edasiminekut alternatiivsete meetodite valdkonnas. Me mõlemad ju nõustusime, et maailma kõige eesrindlikum kemikaalide alane õigusakt, mille me REACHi määruse näol vastu võtsime, ei tohi kaasa tuua katsetes kasutatavate loomade arvu sedavõrd järsku tõusu. Seetõttu võite arvestada minu isikliku jätkuva pühendumusega selles küsimuses.
<SPEAKER ID="462" NAME="Thomas Ulmer">
fraktsiooni PPE-DE nimel. - (DE) Härra juhataja, volinik, härra Sacconi, daamid ja härrad, minu fraktsioon toetab määruse ettepanekut. Ühtlasi tahaksin tänada Guido Sacconit tema töö eest. Nagu te äsja ütlesite, peaks REACH olema maailma kõige parem, dünaamilisem ja eesrindlikum kemikaalide alane õigusakt; täpselt sellisena me seda oma Lissaboni protsessis kujutleme. Sellepärast on nüüd ka oluline, et rakendamine toimuks samasuguse dünaamika ja kiirusega. Samuti võime nüüd kõrvaldada suure hulga bürokraatlikku asjaajamist, muutes struktuure ladusamaks ja kiirendades menetlusi. Kõik osapooled soovivad, et loomkatsed jääksid viimaseks abinõuks ning loomkatsete arvu vähendataks järsult.
<P>
Erilise kaitse all on selgroogsed ja primaadid. Kindlasti on vaja kiirendada ja lihtsustada alternatiivsete ja mitteloomkatsete valideerimist. Aja säästmiseks peab olema võimalus näiteks üksikjuhtumite üle otsustamiseks. Sellele vastavalt peab rakendamine hõlmama kvaliteedi põhjal järjestatud katsemeetodite eelvalikut; teiste sõnadega, kõige suurema edu tõenäosusega meetod valideeritakse esimesena. Oluline on lühendada järkjärgulise registreerimise perioode ning vähendada järkjärgulise kasutuselevõtu protsessi etappide arvu, kaasata otsustamisprotsessi peadirektorid, siduda meie ametid tihedamalt üksteisega, muuta menetlused läbipaistvaks ning edastada teavet, kaasa arvatud teavet parlamendile, viivitusteta.
<P>
Ma olen praegu väga lootusrikas, osalt teie poolt, härra Verheugen, koos volinike Dimase ja Potočnikiga meile saadetud kirja sisu tõttu, et me suudame teha selles küsimuses kiireid edusamme ning et REACH osutub praktikas tõepoolest maailma kõige dünaamilisemaks kemikaalide alaseks õigusaktiks.
<SPEAKER ID="463" NAME="Satu Hassi">
fraktsiooni Verts/ALE nimel. - (FI) Härra juhataja, suur tänu kuulub Guido Sacconile selle eest, et ta saavutas keskkonna-, rahvatervise- ja toiduohutuse komisjoni määratud raportöörina läbirääkimistel hea tulemuse.
<P>
Kui ELi uue kemikaalimääruse REACH üle arutleti, oli üks avalikkuse suurimaid muresid, et see toob kaasa rohkem katseid loomadega. Euroopa Parlamendi fraktsioonide vahel valitses täielik konsensus, et koostatav määrus peab võimaldama teha kõik loomkatsete arvu vähendamiseks, sealhulgas võimalikult suurel määral teiste, alternatiivsete katsemeetodite kasutuselevõtmiseks.
<P>
Meil oli hea meel, kui alternatiivsete meetodite valideerimise Euroopa keskuselt (ECVAM) saabus sõnum, et mitmed loomkatsete alternatiivina välja pakutud meetodid on teaduslikult valideeritud. Seetõttu olime segaduses, kui komisjonil kulus hulk aega samadele alternatiivsetele katsemeetoditele haldusalase heakskiidu andmiseks. Kõnelustes keskkonnakomisjoni ja komisjoni vahel selgus, et komisjon tahtis oodata, kuni Majandusliku Koostöö ja Arengu Organisatsioon (OECD) need katsed tervikpaketina heaks kiidab, samas kui seal saab juba üks riik sellekohast otsust rünnata. Keskkonnakomisjon tegi komisjonile väga selgeks, et selline viivitus pole vastuvõetav ning me oleme valmis kasutama uuest komiteemenetlusest tulenevat vetoõigust.
<P>
Mul on väga hea meel, et järgnenud kõnelused parlamendikomisjoni määratud raportööri Guido Sacconi ja komisjoni vahel jõudsid õnneliku tulemuseni, ning komisjon tahab nüüd alternatiivsete meetodite kasutuselevõttu kiirendada, et vähendada loomkatsete arvu ja nendega kaasnevaid kannatusi. See komisjoni kiri, millele on alla kirjutanud volinikud Dimas, Verheugen ja Potočnik, on nüüd liidetud otsuse ettepanekuga, mille parlament peaks homme vastu võtma.
<P>
On väga oluline, et EL oleks valmis ise otsuseid langetama, kui OECD protsessiga viivitab. Kuigi me võime kohata raskusi, on lõpptulemus õnnelik.
<SPEAKER ID="464" NAME="Marios Matsakis" AFFILIATION="ALDE">
Härra juhataja, tahaksin vaid lisada, et Guido Sacconi on teeninud endale usaldusväärse, tõhusa ja lugupeetava asjatundja maine kõiges, mis puudutab REACHi. Seetõttu ta väärib meie täielikku toetust ning pälvib selle ka praeguse REACHi katsemeetodite eelnõu puhul. Tahan teda tänada kogu selle suure töö eest, mida ta selles valdkonnas on teinud.
<SPEAKER ID="465" NAME="Juhataja">
Ma olen saanud ühe resolutsiooni ettepaneku vastavalt kodukorra artikli 108 lõikele 5.
<P>
Arutelu on lõppenud.
<P>
Hääletus toimub neljapäeval.
