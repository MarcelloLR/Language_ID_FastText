<CHAPTER ID="012-01">
1. Madagaskar (arutelu)
<SPEAKER ID="197" NAME="Juhataja">
Järgmine päevakorrapunkt on arutelu Madagaskari teemal.
<SPEAKER ID="198" NAME="Charles Tannock">
esitaja. - Austatud juhataja! Andry Rajoelina ebaseaduslik, mittevalitud ja ääretult korruptiivne režiim on korraldanud Madagaskaril tõsiseid inimõiguste rikkumisi. Ometi tuli Rajoelina võimule lubadusega teha lõpp korruptsioonile ja inimõiguste rikkumistele, mis tagandatud eelmise presidendi Marc Ravalomanana valitsemisajal väidetavalt lokkasid. See irooniline olukord mõjutab Madagaskari paljukannatanud rahvast, kellest paljud elavad äärmises vaesuses. EL peab nüüd kaaluma Rajoelina ning tema käsilaste ja liitlaste vastu suunatud sihipäraste meetmete märkimisväärset tugevdamist ning vajaduse korral rakendama Cotonou lepingu sätteid valitsemisel toime pandavate rikkumiste kohta ja kohaldama vajalikke sanktsioone.
<P>
Aafrika Liit võiks palju rohkem ära teha. Me oleme Aafrika Liidult kuulnud palju klišeesid, ent seni näinud vähe konkreetseid meetmeid. Need meetmed peaksid hõlmama Rajoelina ja Ravalomanana kokkuleppe vahendamist, mis võimaldab endisel presidendil ohutult ja eelarvamusi pelgamata Madagaskarile naasta. Samuti peaks Rajoelina võimaldama oma rivaalil kandideerida käesoleva aasta septembriks kavandatud presidendivalimistel.
<P>
Kahjuks ei ole Madagaskari stabiilsuse ja leppimise väljavaated head. Loodan, et probleemid leiavad lähikuudel rahumeelse lahenduse.
<SPEAKER ID="199" NAME="Véronique De Keyser" LANGUAGE="FR">
Lugupeetud juhataja, see ei ole esimene kord, kui me Madagaskaril toimuvat draamat siin saalis arutame.
<P>
Madagaskari rahva jaoks ei ole olukord pärast 2010. aasta veebruaris vastu võetud resolutsiooni muutunud - kui, siis ainult halvemuse poole. Sealsete inimeste pärast muretsen ma kõige rohkem, sest nemad on peamised ohvrid. Peale selle näeme praegu võimuvõitlust, millele ei näi lõppu tulevat.
<P>
Juba rohkem kui aasta tagasi väljendas Euroopa Parlament selgelt toetust demokraatlikule protsessile, mis viiks valimisteni. See idee ei ole ikka veel teoks saanud. Rajoelina on endiselt võimul. Nagu me käesolevas resolutsioonis uuesti kinnitame, ei tohi ta uutel valimistel kandideerida - see peab selge olema.
<P>
Ma paluksin vaid, et Lõuna-Aafrika Arenguühendusega peetavatele läbirääkimistele, mis ei ole veel otsustavate tulemusteni viinud, antaks võimalus. Seetõttu valiksin mina praeguses olukorras tasakaaluka tooni, et jätta võimalus läbirääkimistele, mis peaksid toimuma väga kiiresti ja loodetavasti andma tulemusi.
<SPEAKER ID="200" NAME="Marie-Christine Vergiat">
esitaja. - (FR) Austatud juhataja! Täna ei jää Euroopa Ühendatud Vasakpoolsete / Põhjamaade Roheliste Vasakpoolsete liitfraktsioonil üle muud, kui avaldada kahetsust meile esitatud resolutsioonide tooni pärast. Eriti kehtib see Madagaskarit käsitleva resolutsiooni kohta. Ma taunisin seda ja teisi resolutsioone juba 2010. aasta veebruaris, kui võeti vastu eelmine kiireloomuline resolutsioon selle riigi kohta.
<P>
Euroopa Liit näitab Madagaskaril, nagu ka mitmes teises Aafrika riigis, oma poliitilist võimetust, ja see ei muutu, kui me nõuame Madagaskari suhtes karmimate majandussanktsioonide kehtestamist. Olukorra ainsad ohvrid on nüüd ja edaspidi Madagaskari elanikud. Nendel ei ole seda vaja. Oleksime eelistanud, et Euroopa Parlament oleks edastanud selge toetussõnumi Lõuna-Aafrika Arenguühenduse vahendajale, kes on võimalikult rahumeelse lahenduse leidmise nimel aasta aega palju vaeva näinud.
<P>
Oleksime eelistanud tänusõnu Joaquim Chissanole tema vahendustegevuse eest, mille tulemusena ta esitas Lõuna-Aafrika Arenguühendusele tegevuskava Madagaskari poliitilise kriisi lahendamiseks. Laupäeval toimub Johannesburgis selle tegevuskava ratifitseerimiseks Lõuna-Aafrika Arenguühenduse uus kohtumine, millel osalevad kõik Madagaskari eri poliitiliste jõudude esindajad.
<P>
Me tahame teha üleskutse Madagaskari elanike nimel ja korrata, et oma valitsejate üle otsustamine on ainuüksi nende teha ning selle juures ei tohi avaldada mingit rahvusvahelist survet. Euroopa Liidu ülesanne on neid aidata. Seetõttu ei soovi me olla seotud selle erapooliku resolutsiooniga, mis võib õli tulle lisada, selle asemel et toetada Lõuna-Aafrika Arenguühenduse jõupingutusi, ning me ei toeta karmimate majandussanktsioonide kehtestamist.
<SPEAKER ID="201" NAME="Cristian Dan Preda" LANGUAGE="RO">
Lugupeetud juhataja! Nagu eelkõnelejad, soovin minagi öelda, et alates 2010. aasta veebruarist, kui me arutasime olukorda Madagaskaril, ei ole mingit nähtavat edasiminekut toimunud. Me võiksime öelda, et demokraatiale ülemineku asemel on toimunud üleminek veelgi sügavamasse kriisi, kui võrrelda ajaga aasta ja paar kuud tagasi. Tuleb tõdeda, et Lõuna-Aafrika Arenguühenduse kohtumist Gaborones esitleti viimase võimalusena. Kahjuks nägime kõik, et see kukkus läbi. Usutavasti võime säilitada lootuse, et sel nädalavahetusel, laupäeval toimuv kohtumine toob siiski mõningase positiivse edasimineku.
<P>
Teisalt on tõsi, et Madagaskari majanduslik ja sotsiaalne olukord on väga kohutav ning suurem osa Madagaskari elanikkonnast peab tulema toime vähem kui ühe USA dollariga päevas. Kuidas sellisest olukorrast välja pääseda? Neutraalse, avatud ja konsensusliku üleminekuprotsessi abil. Meie asi ei ole toetada üht või teist poolt, vaid sellist protsessi.
<SPEAKER ID="202" NAME="Izaskun Bilbao Barandica" LANGUAGE="ES">
Austatud juhataja! Riigipöördega võimule tulnud Andry Rajoelina valitsus on muutnud Madagaskari poliitilise ebastabiilsuse keskmeks. See on riik, kus puudub võimude lahusus, ajakirjandus on valitsuse kontrolli all ja rikutakse inimõigusi. Madagaskari julgeolekujõud panevad elanikkonna vastu toime kuritarvitusi. Poliitiliste tagajärgede tõttu on otseselt kannatanud just rahvas. Ebaseaduslik režiim põhjustab selles toorainerikkas riigis tohutuid humanitaarprobleeme, sest puuduvad põhitoiduained, vesi ja kanalisatsioon ning tervishoiu- ja haridusteenused.
<P>
Euroopa Liit peab jätkama inimestele humanitaarabi andmist ja aitama sõlmida pooltevahelist kokkulepet, mis lihtsustab neutraalse, konsensusliku ja kaasava üleminekuvalitsuse loomist, et taastada põhiseaduslik kord, ning nõudma vabu ja läbipaistvaid demokraatlikke valimisi, millel võivad vabalt osaleda kõik poliitilised jõud ja juhid ning kus Madagaskari inimesed saavad ise oma tuleviku üle otsustada.
<SPEAKER ID="203" NAME="Nicole Kiil-Nielsen">
esitaja. - (FR) Lugupeetud juhataja, Roheliste / Euroopa Vabaliidu fraktsioon taunib veel kord seda, millistel tingimustel Andry Rajoelina Madagaskaril võimule tuli. Riigi ülimalt ebastabiilne poliitiline olukord on väga murettekitav. Toimunud on arvukaid inimõiguste rikkumisi: vägivald meeleavaldajate vastu, ebaseaduslikud vahistamised, meelevaldsed kinnipidamised, samuti kuritarvitused ajakirjanike ja poliitiliste vastaste vastu. Julgeolekujõud naudivad täielikku karistamatust.
<P>
Opositsiooniliste poliitiliste liikumiste juhid on vangistatud. Me nõuame nende vabastamist. Lisaks kahjustab riigi loodusvarade kontrollimatu majandamine arenguväljavaateid tulevaste põlvkondade jaoks ning sillutab teed ökokatastroofile. Me mõistame hukka maavarade ebaseadusliku kasutamise ja väärispuumetsade, eriti palisandrimetsade rüüstamise.
<P>
Õigusriigi taastamine Madagaskaril on kindlalt esmatähtis eesmärk, mis nõuab vabade, läbipaistvate ja demokraatlike valimiste korraldamist rahvusvahelise abi ja ennekõike Euroopa Liidu toega.
<SPEAKER ID="204" NAME="Filip Kaczmarek" LANGUAGE="PL">
Oma resolutsioonis mõistame hukka Madagaskari julgeolekujõudude poolt oma elanikkonna vastu toime pandud inimõiguste rikkumised ja kuritarvitused ning nõuame poliitiliste relvarühmituste laialisaatmist, inim-, poliitiliste, sotsiaalsete ja varaliste õiguste täielikku järgimist ning õigusriigi taastamist Madagaskaril. Me nõuame poliitvangide viivitamatut vabastamist ning poliitiliste pagulaste turvalist naasmist. Normaalse olukorra juurde tagasipöördumise eelduseks Madagaskaril on põhiseadusliku korra taastamine. On vaja demokraatlikke standardeid järgivaid vabu, läbipaistvaid ja ausaid valimisi, mis toimuksid rahvusvahelise üldsuse järelevalve all. Meie peamine dilemma seisneb selles, kuidas suurendada Madagaskari rahvale antavat humanitaarabi, sest me ei tunnusta põhiseadusevastast režiimi. Loodan, et sellele vaatamata on abi tulemuslik.
<SPEAKER ID="205" NAME="Corina Creţu">
fraktsiooni S&D nimel. - Austatud juhataja! Kaks aastat on möödas sellest, kui sõjaline režiim võttis võimu Madagaskaril jõuga üle. Ent ta ei ole täitnud kõiki oma lubadusi ülemineku kohta demokraatiale, poliitilisele pluralismile ja sõnavabadusele.
<P>
Asjaolu, et Aafrika Liit on peatanud riigi liikmesuse, kuulutades selle poliitilise režiimi ebaseaduslikuks, ning et IMF ja Maailmapank on peatanud abi andmise, on viinud valitsuse rahvusvahelisse isolatsiooni ja süvendanud välisabist ilma jäänud elanikkonna probleeme.
<P>
Seetõttu nähakse meie resolutsiooni ettepanekus ette kaht sorti meetmed: üleskutse Euroopa Liidule ja ka Julgeolekunõukogule laiendada Aafrika Liidus vastu võetud viisakeeldu kõikidele liikmesriikidele ning suurendada humanitaarabi Madagaskari tsiviilelanikele.
<P>
Poliitilises mõttes peaks Euroopa Liit kindlamini nõudma, et Madagaskari erakonnad tõuseksid kõrgemale oma ilmsetest vastuoludest ja lepiksid kokku tegevuskavas, mille Lõuna-Aafrika Arenguühendus kriisist ülesaamise lahendusena välja pakkus.
<P>
Selle taustal on oluline endise presidendi Marc Ravalomanana otsus kodumaale naasta, võttes arvesse, et praegused juhid sunnivad teda valima eksiili ja eluaegse sunnitöö vahel.
<SPEAKER ID="206" NAME="Kristiina Ojuland">
fraktsiooni ALDE nimel. - Lugupeetud juhataja! Sõjaväelisele riigipöördele Madagaskaril on järgnenud pidevad inimõiguste ja kodanikuvabaduste rikkumised. Me oleme olnud tunnistajaks täidesaatva, seadusandliku ja kohtuvõimu ning ajakirjanduse koondumisele Andry Rajoelina kätte, kes nimetab end uhkelt üleminekuvalitsuse presidendiks.
<P>
Mul on hea meel, et Euroopa Liit ja selle liikmesriigid ei ole Rajoelina ebaseaduslikku valitsust tunnustanud. Me ei tohiks kunagi anda au ühelegi autoritaarsele valitsejale, astudes temaga ametlikesse suhetesse, isegi kui oleme seda minevikus teinud. Seetõttu olen rahul sanktsioonidega, mida selle režiimi suhtes seni on rakendatud, ja julgustan rahvusvahelist üldsust neid laiendama, et kukutada Rajoelina valitsus ning anda tõuge tõeliseks ja lõplikuks üleminekuks demokraatiale.
<SPEAKER ID="207" NAME="Monica Luisa Macovei" AFFILIATION="PPE">
(RO) Austatud juhataja! Riigipöördele, mis toimus 2009. aasta märtsis, on järgnenud vägivallaaktid, inimõiguste rikkumised, sealhulgas opositsioonijuhtide meelevaldsed vahistamised, ja ebakindlus riigis. Neid küsimusi tuleb uurida ja nende tegude toimepanijaid karistada. Režiim boikoteerib rahvusvahelisel ja piirkondlikul tasandil tehtavaid jõupingutusi, mille eesmärk on taastada rahu ning korraldada legitiimse, demokraatliku valitsuse saamiseks vabad valimised. Kuid lahenduste leidmise püüdlustest ei tohi loobuda. Lisaks tuleb kiiremas korras laiali saata poliitilised relvarühmitused ja lõpetada valitsuse julgeolekujõudude kuritarvitused elanikkonna vastu. Oluline on võimalikult kiiresti korraldada vabad, demokraatlikud valimised, et oleks võimalik panna kehtima põhiseaduslik kord ja et riigi ülesehitamine saaks alata. Seetõttu kutsun komisjoni ja nõukogu üles jõupingutusi jätkama ja neid kiiremini tõhustama, et pakkuda lahendusi ja keskkonda vabade valimiste korraldamiseks ja inimõiguste kaitsmiseks Madagaskaril.
<SPEAKER ID="208" NAME="Mitro Repo" AFFILIATION="S&amp;D">
(FI) Lugupeetud juhataja! Maailma suuruselt neljanda saare elanikkond on pärast 2009. aastal toimunud sõjaväelist riigipööret kannatanud. Madagaskaril on võimul ebaseaduslik valitsus, mida inimesed ei ole valinud. Ka riigi loodusrikkused ja taastuvad loodusvarad ei ole heaolu edendanud. Madagaskari rahvas elab oma saarel vaesuses ja viletsuses.
<P>
Korduvad inimõiguste rikkumised, poliitikute, usklike ja kodanikuühiskonna ahistamine, sagedased meelevaldsed vahistamised, kirikute rüüstamine ja ajakirjanike hirmutamine on selles riigis igapäevane reaalsus. Loetelule võib lisada veel ajakirjanduse tsenseerimise, rahva hoidmise vaesuses, õigusvastased vahistamised, inimeste kadumise ja piinamise.
<P>
Inimlikele kannatustele lisandub oht Madagaskari bioloogilisele mitmekesisusele. Saare taimestik ja loomastik on arenenud isolatsioonis ning need on maailmas asendamatud ja ainulaadsed.
<P>
Rahvas peab saama oma tuleviku üle ise otsustada ja Euroopa Liit peab Madagaskari elanikke igal võimalikul viisil toetama.
<SPEAKER ID="209" NAME="Seán Kelly" AFFILIATION="PPE">
Austatud juhataja! Madagaskaril valitsev olukord on klassikaline näide sellest, et uus ei pruugi olla parem kui vana. Ebaseaduslik režiim tuli sõjaväe toel võimule 2009. aastal ja sellest peale ei ole asjad mitte üks raas paranenud. Alles on jäänud kõik vanad halvad harjumused: ebaseaduslikud hukkamised, vangide vaimne ja füüsiline piinamine, vanglate ülerahvastatus ja arvukad kohtueelsed kinnipidamised ning muidugi lokkav vaesus - miinimumpalk on 35 USA dollarit kuus.
<P>
Lahendus on ilmne. Madagaskaril on vaja demokraatlikku valitsust ja meie Euroopa Liidus peame selleks omalt poolt kaasa aitama, sest vastasel juhul ei ole edusammud võimalikud. Kui õnnestub korraldada vabad valimised ja võimule tuleb uus valitsus, saab Euroopa Liit koos teiste rahvusvaheliste organisatsioonidega, eelkõige Aafrika Liiduga, toetada selle riigi liikumist teel demokraatiale ja majanduse taastumisele.
<SPEAKER ID="210" NAME="Sari Essayah" AFFILIATION="PPE">
(FI) Lugupeetud juhataja! Alates võimuvahetusest 2009. aasta märtsis on poliitiline olukord Madagaskaril olnud jätkuvalt ebastabiilne ja pidevalt on esinenud uusi rahutusi. Rajoelina valitsus rikub inimõigusi ja rõhub oma kodanikke.
<P>
2011. aasta mais asusid Aafrika, Kariibi mere ja Vaikse ookeani piirkonna riikide ning Euroopa Liidu (AKV-EL) rühma esindajad seisukohale, et Madagaskaril on kiiresti vaja tegusat üleminekuvalitsust. Praegu püütakse seda kriisi lahendada ja Lõuna-Aafrika Arenguühendus on kutsunud 11 Madagaskari erakonda Botswanas toimuvale tippkohtumisele. Kolm peamist opositsiooniparteid on aga tegevuskava tagasi lükanud, sest see võimaldaks Rajoelinal võimul püsida kuni järgmiste valimisteni. Siiani on Rajoelina taganenud kõigist varasematest kokkulepetest, milleni on püütud jõuda. Miks tuleks teda siis seekord usaldada? Seepärast peavad EL ja rahvusvaheline üldsus olukorda sekkuma ning ebaseaduslik valitsus eesotsas Rajoelinaga tuleks kukutada.
<SPEAKER ID="211" NAME="Lidia Joanna Geringer de Oedenberg" AFFILIATION="S&amp;D">
(PL) Austatud juhataja! Madagaskari praeguse poliitilise kriisi põhjuseks on kaks aastat tagasi toimunud sõjaväeline riigipööre, mille tulemusena sunniti Madagaskari demokraatlikult valitud president Marc Ravalomanana tagasi astuma ja eksiili minema. Rahvusvaheline üldsus, sealhulgas Euroopa Liit, kes arenguabi andmise kohe lõpetas, mõistis sõjaväelaste võimuhaaramise teravalt hukka. Lisaks peatati Madagaskari liikmesus Lõuna-Aafrika Arenguühenduses ja Aafrika Liidus, mis suurendas saare isolatsiooni veelgi. Poliitiline kriis Madagaskaril on praegu jõudmas pöördepunkti, kus on võimalus, et poliitiliste liidrite vahel käimas olevad läbirääkimised toovad kaasa kriisi lõppemise. See on ideaalne võimalus taastada põhiseaduslik kord ja kuulutada välja uued valimised. Läbirääkimised on väga tähtsad ka riigi rahastamise taastamise seisukohalt, arvestades, et 600 miljoni euro ulatuses Euroopa Liidu arenguabi maksmine on peatatud. Loodan, et konfliktipooltel õnnestub nüüd kehtestada tegevuskava, milles nähakse ette üleminekuvalitsuse loomine kuni uute ja loodetavasti õiglaste valimiste väljakuulutamiseni.
<SPEAKER ID="212" NAME="João Ferreira" AFFILIATION="GUE/NGL">
(PT) Lugupeetud juhataja, kõigepealt tahan ma taunida viivitust täna pärastlõunal arutatavate resolutsioonide portugalikeelsete tõlgete edastamisel. Mõnda neist ei ole isegi praeguseks esitatud ja ma soovin seetõttu teatada, et protesteerin sellise olukorra vastu.
<P>
Mis puudutab olukorda Madagaskaril, siis Euroopa Liit võib pakkuda oma toetust lepitusprotsessile, kuid seda tehes ei või ta sekkuda küsimustesse, mille üle võib otsustada ainult Madagaskari rahvas. Ennekõike peab Euroopa Liit hoiduma valimast selles konfliktis poolt. Kogu meie tegevus peaks olema Madagaskari rahva, mitte mõne konfliktiosalise huvides.
<P>
Oluline on väärtustada ja järgida Lõuna-Aafrika Arenguühenduse jõupingutusi konflikti lahendamiseks ja riigis valitsevale kriisile poliitilise lahenduse leidmiseks. Meie omalt poolt tahame uuesti kinnitada vajadust austada Madagaskari rahva suutlikkust oma tulevik ise valida ja selle üle ise otsustada.
<SPEAKER ID="213" NAME="Elena Băsescu" AFFILIATION="PPE">
(RO) Austatud juhataja! Praegune poliitiline kriis Madagaskaril ohustab demokraatiat ja stabiilsust piirkonnas. Demokraatlikult valitud presidendi võimult kõrvaldamine on tekitanud vägivalla- ja ebakindluse õhkkonna. Tahaksin teile meenutada, et rahvusvahelised rahastajad on peatanud saare elanikkonnale rahalise abi andmise. Seetõttu on vaesuse määr Madagaskaril nüüd 80%. Ameerika Ühendriigid on samadel põhjustel peatanud maksuvabastuste kohaldamise kõnealusest riigist imporditavate tekstiilitoodete suhtes. Selle tagajärjel on riik kaotanud ühe oma peamistest sissetulekuallikatest. Olen rahul Lõuna-Aafrika Arenguühenduse jõupingutustega, mille eesmärk on lõpetada kriis ja taastada riigis demokraatia. Minu arvates tuleks pingete leevendamisse kaasata piirkondlikud organisatsioonid, et saavutada poliitiline kompromiss.
<SPEAKER ID="214" NAME="George Sabin Cutaş" AFFILIATION="S&amp;D">
(RO) Lugupeetud juhataja! Madagaskaril valitseva poliitilise kriisi tõttu on see riik sattunud rahvusvahelisel areenil isolatsiooni. Euroopa Liit on Cotonou lepingu sätete jõustamise teel peatanud Madagaskarile rahalise abi andmise. Sama on teinud Rahvusvaheline Valuutafond ja Maailmapank. Ma toetan Euroopa Liidu meetmeid olukorras, kus üleminek demokraatlikule süsteemile on määramatuks ajaks ohtu seatud selle ebaseadusliku ja järelikult põhiseadusega vastuolus oleva viisi tõttu, kuidas Rajoelina võimule tuli.
<P>
Teisalt on sanktsioonide kohaldamise otsus alati raske paratamatute humanitaar-, majanduslike ja sotsiaalsete tagajärgede tõttu, mille see otsus esile kutsub. Me peame mõtlema Madagaskari rahvale, kes vajab meie toetust. Seda toetust ei tule näidata üksnes üleskutsetega vabade, pluralistlike valimiste korraldamiseks ja demokraatliku korra taastamiseks, vaid ka tegelikkuses, pakkudes tõelist humanitaarabi.
<SPEAKER ID="215" NAME="Sergio Paolo Francesco Silvestris" AFFILIATION="PPE">
(IT) Austatud juhataja! Madagaskar hakkas Aafrika Liidu tegevuses taas aktiivselt osalema alles 2003. aasta juulis, sest kuni 1990ndate lõpuni olid tal poliitilised ja majanduslikud sidemed valdavalt sotsialistlike riikidega, mis sellesse liitu ei kuulunud.
<P>
2009. aasta märtsis toimunud sõjalise riigipöörde tulemusena seadis aga pealinna endine linnapea end sisse presidendipalees, mille oli juba hõivanud teda toetav armee. Pärast 19 kuud kestnud institutsioonilist kriisi riigis, selsamal päeval, mil ligi kaheksa miljonit Madagaskari elanikku kutsuti hääletama põhiseaduse reformi üle, kadus 2010. aasta novembris igasugune lootus kujundada selles endises Euroopa koloonias välja tõeline demokraatia. Praegu on Madagaskaril üleminekuvalitsus, mis ei tõota aga midagi head ei majanduslikus mõttes, kui me mõtleme sellele, et sealsed inimesed peavad toime tulema vähem kui ühe dollariga päevas, ega humanitaarolukorra mõttes.
<P>
Et seni ei ole Euroopa Liidul ega Aafrika Liidul õnnestunud saavutada Madagaskari valitsusega ühtki kompromissi, võeti teatud meetmeid. Muu hulgas peatati Rahvusvahelise Valuutafondi ja Maailmapanga abi andmine ning me keeldusime üleminekuvalitsust tunnustamast. Mõistame riigipöörde hukka ning rõhutame tungivat vajadust korraldada vabad ja läbipaistvad valimised, mille läbiviimist jälgib rahvusvaheline üldsus.
<SPEAKER ID="216" NAME="William" AFFILIATION="The Earl of) Dartmouth  (EFD">
Austatud juhataja, ma pean teist väga lugu, kuid tahaksin öelda, et kindlasti peaks sõnavõtja saama ise otsustada, kui kiiresti ta räägib - see on tema valik. Euroopa Parlamendis kõnelejate sõnavõtte ei tohiks rikkuda juhatajapoolsete katkestustega, mida tehakse tõlkide nimel. Kas ma võiksin teile sellise ettepaneku teha?
<P>
(Mitmesugused reageeringud)
<SPEAKER ID="217" NAME="Juhataja">
Lord Dartmouth, suures osas olen ma teie seisukohaga nõus, kuid tõlgid annavad meile märku, et nad ei suuda sammu pidada. Kui ma kõneleja katkestan, siis annan ma talle loomulikult alati lisaaega, nii et kõik on rahul - kõneleja on rahul, teie olete rahul, et saate tõlke, ja muidugi on ka meie tõlgid rahul. See ongi selle töö eesmärk, mida me siin teeme.
<P>
(Aplaus)
<SPEAKER ID="218" NAME="Eija-Riitta Korhola" AFFILIATION="PPE">
(FI) Austatud juhataja! Pärast märtsis toimunud sõjaväelist riigipööret on poliitiline ebastabiilsus ja humanitaarolukorra halvenemine muutunud Madagaskari elanike igapäevaelus üha ilmsemaks. Poliitilise kriisi tõttu on neil veelgi enam raskusi põhiliste toiduainete, vee, hügieenitoodete ja tervishoiuteenuste saamisel.
<P>
Praegused valitsejad on ebaseaduslikult monopoliseerinud täidesaatva, seadusandliku ja kohtuvõimu ning võtnud ajakirjanduse oma kontrolli alla. Riigi julgeolekuteenistused on süüdi tavainimeste vastases vägivallas. Paljud aktivistid on poliitilistel põhjustel vangistatud ja endised juhtpoliitikud on pidanud riigist põgenema.
<P>
Käimasolevaid läbirääkimisi tuleb kiiresti edasi viia ja tuleb leida tee põhiseadusliku korra taastamiseks. Inimõiguste rikkumised nõuavad erapooletut uurimist. Euroopa Liit peaks suurendama humanitaarabi Madagaskarile ja sihtsanktsioonidega tuleb jätkata seni, kuni poliitilisele kriisile on lahendus leitud.
<SPEAKER ID="219" NAME="Günther Oettinger">
komisjoni liige. - (DE) Lugupeetud juhataja, austatud parlamendiliikmed! Euroopa Komisjon ja kõrge esindaja Catherine Ashton on Madagaskaril valitseva olukorra pärast sügavalt mures ning me oleme lubanud pakkuda selle kauni maa rahvale oma jätkuvat toetust.
<P>
Me peame väga oluliseks ületada praegune poliitiline kriis ning sellest Madagaskari elanikkonnale tulenevad majanduslikud ja sotsiaalsed tagajärjed, mis inimeste elu iga päev raskemaks muudavad.
<P>
Nagu teiegi, parlamendiliikmed, jälgime sealseid sündmusi väga tähelepanelikult ja kasutame kriisi lõpetamiseks kõiki oma käsutuses olevaid diplomaatilisi vahendeid.
<P>
Viimast kaht aastat on iseloomustanud mitmed tagasiminekud ja riigi arengu takistamine. Usun, et nüüdseks oleme jõudnud pöördepunkti. Kaks päeva tagasi, 7. juunil, alustati Gaborones Lõuna-Aafrika Arenguühenduse ja Madagaskari eri poolte vahel läbirääkimisi, et leida kriisist väljapääs, mis põhineb neutraalsusel ja konsensusel ning hõlmab kõiki asjaosalisi ning mida saavad toetada nii rahvusvaheline üldsus kui ka Madagaskari kodanike valdav enamus.
<P>
Me loodame ja töötame selle nimel, et läbirääkimised õnnestuksid, nii et Aafrika Liit ja rahvusvaheline üldsus, sealhulgas Euroopa Liit, saaksid Madagaskarit aidata ja toetada õigusriigi ja põhiseadusliku korra juurde naasmisel.
<P>
Oleme vastu igasugustele katsetele luua ühepoolne de facto valitsus. Seetõttu tegi Euroopa Ülemkogu möödunud nädalal otsuse pikendada Cotonou lepingu artikli 96 tingimuste alusel kehtestatud meetmeid veel kuueks kuuks. See ei puuduta humanitaarabi ega vaesusega võitlemiseks võetavaid meetmeid, tingimusel, et need on nimetatud artikli tingimustega kooskõlas.
<P>
Oleme endiselt valmis andma poliitilist ja rahalist toetust selleks üleminekuprotsessiks, kui see on konsensuslik. See peab põhinema Madagaskari eri jõudude vahel kokku lepitud tegevuskaval ning sellel peab olema Lõuna-Aafrika Arenguühenduse, Aafrika Liidu ja rahvusvahelise üldsuse toetus. Seda kõike arvestades loodan, et kahele karmile ja keerulisele aastale järgnevad paremad sündmused. Tänan teid väga.
<SPEAKER ID="220" NAME="Juhataja">
Arutelu on lõppenud.
<P>
Peatselt algab hääletamine.
<P>
Kirjalikud avaldused (kodukorra artikkel 149)
<SPEAKER ID="221" NAME="Tadeusz Zwiefka" AFFILIATION="PPE">
kirjalikult. - (PL) Juba mitu kuud on kogu Euroopa jälginud olukorda Põhja-Aafrika riikides, vaadates meie vahetus naabruses toimuvatele sündmustele varjamatu ärevusega. Täna pöördume tagasi üht teist Aafrika riiki puudutava küsimuse juurde. See riik on juba pikka aega olnud kaoses ja poliitilises unustuses.
<P>
Madagaskarist on saanud seadusetu riik, kus ebaseaduslik režiim laseb riiki rüüstata ja kaosesse tõmmata. Režiimi repressioonid ja hoolimatus oma kodanike õiguste vastu halvendavad olukorda veelgi ning see võib kahjuks viia verevalamiseni. Seega, kuigi üleskutse taastada põhiseaduslik kord ning korraldada avatud ja vabad valimised rahvusvahelise üldsuse järelevalve all võib tunduda pelga demagoogiana, on see tegelikult ainus viis olukorda Madagaskaril normaliseerida. Pidagem ka meeles, et kuigi sanktsioonid võivad osutuda tulemuslikeks, peaks nendega kaasnema konkreetne ettepanek poliitilise kriisi lahendamiseks, sest mida kauem praegune olukord jätkub, seda raskem on Madagaskaril tulevikus õigusriiki luua.
