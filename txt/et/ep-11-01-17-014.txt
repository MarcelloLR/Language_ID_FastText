<CHAPTER ID="014">
ELi ja Kameruni vaheline metsaõigusnormide alane leping - ELi ja Kongo Vabariigi vaheline metsaõigusnormide alane leping - Vabatahtlikud FLEGTi partnerluslepingud (arutelu)
<SPEAKER ID="099" NAME="Juhataja">
Järgmine päevakorrapunkt on ühisarutelu - Metsaõigusnormid (Kamerun, Kongo Vabariik);
<P>
ELi ja Kameruni vaheline metsaõigusnormide alane leping;
<P>
Yannick Jadot'i rahvusvahelise kaubanduse komisjoni nimel esitatud soovitus
<P>
Soovitus nõukogu otsuse eelnõu kohta, mis käsitleb metsaõigusnormide täitmise järelevalvet, metsahaldust ja Euroopa Liitu toodava puidu ja puittoodetega kauplemist käsitleva vabatahtliku partnerluslepingu (FLEGT) sõlmimist Euroopa Liidu ja Kameruni Vabariigi vahel
<P>
(12796/2010 - C7-0339/2010 - 2010/0217(NLE));
<P>
ELi ja Kongo Vabariigi vaheline metsaõigusnormide alane leping
<P>
Yannick Jadot'i rahvusvahelise kaubanduse komisjoni nimel esitatud soovitus
<P>
Soovitus nõukogu otsuse eelnõu kohta, mis käsitleb metsaõigusnormide täitmise järelevalvet, metsahaldust ja Euroopa Liitu toodava puidu ja puittoodetega kauplemist käsitleva vabatahtliku partnerluslepingu (FLEGT) sõlmimist Euroopa Liidu ja Kongo Vabariigi vahel
<P>
(10028/2010 - C7-0170/2010 - 2010/0062(NLE));
<P>
Suuliselt vastatav küsimus komisjonile: vabatahtlikud FLEGTi partnerluslepingud Kongo ja Kameruniga ning teised kavandatud vabatahtlikud partnerluslepingud - B7-0802/2010), mille esitasid Yannick Jadot, Catherine Bearder, David Martin, Joe Higgins, Daniel Caspary
<P>
Roheliste / Euroopa Vabaliidu fraktsiooni nimel,
<P>
Euroopa Demokraatide ja Liberaalide Liidu fraktsiooni nimel,
<P>
Sotsiaaldemokraatide ja demokraatide fraktsiooni Euroopa Parlamendis nimel,
<P>
Euroopa Ühendatud Vasakpoolsete / Põhjamaade Roheliste Vasakpoolsete liitfraktsiooni nimel,
<P>
Euroopa Rahvapartei (kristlike demokraatide) fraktsiooni nimel.
<SPEAKER ID="100" NAME="Yannick Jadot" LANGUAGE="FR">
Austatud juhataja ja volinik! Head kolleegid. Tänan kõigepealt kõiki oma kaasparlamendiliikmeid koos tehtud töö eest selles küsimises, mille abil jõudsid parlamendi kõik fraktsioonid ühisele seisukohale ning mis võimaldas neil esitada suulise küsimuse ning koostada vabatahtlike partnerluslepete juurde resolutsiooni.
<P>
See on oluline teema. Nagu te kõik teate, siis jääb metsa vähemaks. Iga kahe sekundi järel hävitatakse üle maailma jalgpalliväljaku suurune ala ning aasta jooksul raadatakse Kreeka suurune ala. Ilmselgelt on olukord traagiline. Mitmekesisuse seisukohalt vaadatuna on olukord traagiline: ohus on mõned tuhanded taime ja loomaliigid ning kõige suurema mõju alla sattuvatest metsadest, troopilistest metsadest, asub pool maailma mitmekesisusest. Kliimamuutuse seisukohalt vaadatuna on olukord ilmselgelt samuti traagiline: raadamisest on tingitud 20% kasvuhoonegaaside heitkogused. Lõppude lõpuks seab raadamine ohtu ka sadu miljoneid inimesi, kes elavad metsades või elatuvad nendest.
<P>
Raadamiste peapõhjused on muu seas metsa omakasupüüdlik kasutamine ning metsatööstus - eriti alal, millele täna keskendume: Kongo jõe vesikond. Hinnangute kohaselt on 20-40% maailmas langetatud ja kaubeldavast puidust ebaseaduslik puit. Seega on see teema, mille üle täna arutleme, ilmselgelt oluline.
<P>
Need vabatahtlikud partnerluslepingud on heaks kiidetud rahvusvahelise kaubanduse komisjoni heakskiidumenetluse raames. Tänu Lissaboni lepingule on selle menetlusega võimalik Euroopa Parlamendil oma arvamust avaldada. Samas saab ta ainult öelda jah või ei, mistõttu on see arutelu ülioluline, sest võimaldab meil teemasse üksikasjalikumalt süüvida ning pakub teile, austatud volinik, kui komisjoni esindajale võimaluse vastata parlamendi esitatavatele küsimustele.
<P>
Need lepingud on olulised, sest võimaldavad meil tagada puidu jälitatavuse. Need kehtestavad ka sõltumatud tõendamismenetlused ning täiendavad metsanduspoliitikat ning valitsemist asjassepuutuvates riikides. Täna räägime Kongo ja Kameruni Vabariigist.
<P>
Soovin mainida üht asja, enne kui hakkame rääkima lepingutest ning parlament hakkab esitama küsimusi: peame tõesti tõmbama joone seadusliku ja kestliku puidu vahele. Loomulikult on meil siinkohal arutluse all puidu seaduslikkus, kuid seaduslik puit ei tähenda alati metsa kestlikku kasutamist.
<P>
Seega on esimene üldküsimus, mille komisjonile soovin esitada, järgmine: mida kavatseb komisjon teha, et tagada metsaga seotud teemade üldine järjepidevus - 2011. aasta on rahvusvaheline metsa-aasta -, võttes samal ajal arvesse seda, mida öeldi Nagoyas ning otsustati Cancunis, eriti just REDD+ mehhanismi kohta, ning võttes arvesse läbirääkimistel saavutatud kaubandusleppeid, mis on sageli raadamiste aluseks, läbi puidukaubanduse liberaliseerimise?
<P>
Järgmiseks ootame Euroopa Komisjonilt endiselt vastust biokütuste ning maakasutuse kaudsete muutuste küsimustele. Nagu teate, on parlament palunud teil lõimida need probleemid biokütuste kestlikkuse hindamise kriteeriumitega.
<P>
Täpsustaksin, et vabatahtlike partnerluslepingute puhul on võimalik tuvastada palju häid punkte: hindame väga läbirääkimiste püüdlusi ning eriti Kongo ja Kameruni Vabariikide kodanikuühiskonna liikmete osalust. Teame, et see ei ole lihtne ning sellest aspektist vaadatuna tunduvad need vabatahtlikud kaubanduslepingud olevat edu tähised.
<P>
Nagu ma aga just mainisin, jäävad lahendamata paljud küsimused ning soovid. Austatud volinik! Kas olete valmis tulema näiteks iga kuue kuu möödudes või kuus kuud pärast lepingu allkirjastamist meid teavitama lepingu rakendamise arengust? Küsin seda seetõttu, et on selge, et lepingu läbirääkimised ning selle elluviimine võivad olla väga erinevad. Seetõttu soovime, et tuleksite ja ütleksite meile, kas seotud osapooled, eriti kodanikuühiskonna liikmed, on lepingu realiseerimisse jätkuvalt kaasatud. Kas nendes riikides, kus ei ole endiselt lihtne esitada kaebusi, eriti kui seal on korruptsioon, on kaebuste esitamise mehhanismid, eriti sõltumatud, ette nähtud, et need kodanikuühiskonna liikmed saavad esitada kaebuse halva elluviimise ning selle kohta, et neid enam ei kuulata? Samamoodi soovime, et raporteeriksite regulaarselt nende lepingute elluviimiste mõjudest, et saaksite meile öelda, kui kaugele oleme nende lepingutega jõudnud, nii komisjoni tegevustega üldise järjepidevusega metsanduse küsimuses kui ka nende spetsiifilises elluviimises puidu seaduslikkuse teemal.
<P>
Lõpetuseks ka viimane tähelepanek: väidate, et nendes lepingutes ei ole eelarvet. Vajame aga ilmselgelt eelarveid, mis neid poliitilisi suuniseid toetaksid, ning seega, kas saaksite selgitada eelarve küsimust, mis puudutab neid vabatahtlikke partnerluslepinguid?
<SPEAKER ID="101" NAME="Catherine Bearder">
autor. - Austatud juhataja! Kameruni ja Kongo Vabariigi troopilised vihmametsad on hinnalised ning peame toetama seda vabatahtlikku lepingut, mis pöörab tähelepanu nendes metsades oleva puidu kestlikule ülestöötamisele.
<P>
Need metsad ei kuulu mitte ainult nende riikide inimestele, vaid on osa planeedi ökosüsteemist. Need on väga oluline osa planeedil elu säilitavast süsteemist ning neis on miljardeid tonne süsinikku.
<P>
Raadamise peatamine on üks viis, mille abil kliimamuutusega võidelda, ning kogu maailma valitsused on püüdnud seda teha juba aastaid. Neid kahte riiki tuleks tänada nende julguse ja ettenägelikkuse eest, et nad nõustusid ELiga neid vabatahtlikke lepinguid allkirjastama!
<P>
Nende lepingute reglementeerimine ning jõustamine saab aga katsumuseks. Ei ole just saladus, et jätkusuutliku majandamise rajamine, mis põhineks ainult meie enda mandri ressurssidel, on piisavalt raske. Tahe on aga olemas ning selle üle peaksime väga rahul olema. Hoolikas juhtimine võib ebaseaduslikult ning jätkusuutmatult imporditud puidu osakaalu kahandada.
<P>
Hetkel on umbes üks viiendik meie turgudel olevatest puidutoodetest valmistatud puidust, mis on ebaseaduslikult ülestöötatud ning ELi imporditud hoolimata parlamendi ning teiste püüdlustest sellega võidelda. Jõustamine saab olema lihtsam nende riikide kohalike inimeste ning kodanikuühiskonna kaasamise abil ning peame kindlustama, et nende õigust olla kuuldud ning kaasatud säilitatakse ning sellele pööratakse tähelepanu. Lõppude lõpuks kaotavad nemad ju kõige rohkem, kui nende metsad hävitatakse.
<P>
Troopilise puidu laiaulatuslikku maharaiumist toidab rahuldamata nõudlus meie kodu kaunistavate toodete järele. Peaksime seda ressurssi paremini väärtustama ning hoolitsema paremini ressursi eest, mis mitte ainult ei hoia elus suurt hulka taime- ja loomaliike, vaid mis ka kasvab aeglaselt ning mille küpsusikka jõudmine võtab aega väga palju aastaid.
<P>
Peame hoolitsema selle eest, et me ei õõnestaks meie endi püüdlusi raadamise ja kliimamuutusega võitlemisel, olles samal ajal maailma suurim ebaseaduslike puittoodete turg.
<P>
Nende lepingute tulemus võib olla see, et troopilise puidu hind kasvab, ning sellele ei tohiks me vastu olla. Tegemist ei ole mitte ainult piiratud ressursiga, vaid see puit on ka ainuke asi, mida kohalikel müüa on. Nad teavad oma ressursi tõelist väärtust ning selle lepingu kaudu saame seda ka meie teada.
<P>
Need inimesed metsas on meie silmad ja kõrvad ning vajame nende abi nende lepingute jõustamisel. Neil on vaja, et toetaksime nende võimalust oma muresid väljendada. Need lepingud on kahesuunalised menetlused ning loodame, et teie, austatud volinik, olete suuteline neid jõustama.
<P>
Vabatahtlikest partnerlepingutest saab kasu meie planeet, saavad kasu meie partnerriigid ning neist saab kasu EL. Peame tagama lepingute toimivuse ning selle, et mis tahes rikkumisi vaadeldaks ning et neile pöörataks tähelepanu. Peame oma pilgud pöörama teistele Aafrika, Aasia ning Lõuna-Ameerika riikidele, et ka nemad allkirjastaksid samasugused lepingud võimalikult kiiresti, ning ootan pikisilmi võimalust teie ning komisjoniga selle saavutamiseks koostööd teha.
<SPEAKER ID="102" NAME="David Martin">
autor. - Austatud juhataja! Kõigepealt tänan Yannick Jadot'i suurepärase koostöö eest variraportööridega! Tegime kõik selle raportiga suurepärast tööd ning mul on hea meel, nagu ka tema ütles, et suutsime saavutada laiapõhjalise konsensuse.
<P>
See et meil on nüüd lepingu Kongo ja Kameruni Vabariigiga, hõlmates ka Ghanat, tähendab, et Aafrika kõige haavatavamad metsad on nüüd vabatahtlike partnerluslepingutega kaetud. Nagu kaks eelnevat sõnavõtjat mainisid, on nende lepingute olemasolu väga tervitatav. Need on aluseks mehhanismile, mille abil on võimalik meeletu ulatusega ebaseadusliku puidukaubanduse vastu võidelda. Need lepingud loovad võimaluse eluliselt olulise loodusressursi paremaks majandamiseks ning toovad kaasa suurema läbipaistvuse ja aitavad meil võidelda korruptsiooniga metsasektoris, mis kahjuks on Aafrikas praegu endeemiline.
<P>
Siiski olen peale nende lepingut toetamise nagu ka raportöör päris mitme asja pärast mures. Täna õhtul toon välja ainult kolm teemat.
<P>
Kõigepealt peitub sellise raamistikuga nõustumises oht - see ei ole kavatsus, vaid oht -, et seda nähakse raamistikuna, mis võimaldab meie metsi laiaulatuslikult langetada, mis viiks välja lepingu eesmärgistatud tulemustele vastupidiste tulemusteni, nimelt edasise hävitamise ja raadamiseni, aidates seeläbi hoopis kaasa maailma keskkonna hävitamisele, mida püüame vältida. Selle asemel tahame lepingut, mis aitab kaasa meie bioloogilise mitmekesisuse allikate säilitamisele ning kestlikule majandamisele. Nõustun raportööriga, et komisjon peab pidevalt olukorda jälgima ning regulaarselt lepingu edenemisest ette kandma.
<P>
Teiseks peaksid põlisrahvad, kes on nii sageli keskkonna halastamatu kasutamise ohvrid, sellest lepingust kasu saama. Kongo Vabariigi valitsus lubas vabatahtlikus partnerluslepingus, et edendatakse seadust, mis kindlustab põliselanike õiguste propageerimise ning austamise. See lubadus tuleb täide viia. Jälle kord panen komisjonile südamele, et valitsusega suheldes rõhutatakse pidevalt selle lubaduse elluviimist, kuni see on kirjas Kongo õigusaktide kogus.
<P>
Kolmandaks peame kindlustama - ning siinkohal nõustun Catherine Bearderiga, kes seda mainis -, et lepingu elluviimiseks ettenähtud viisil peab olema saadaval vastavaid ressursse. Ei ole vahet, kui hästi leping paberil kirjas on. Kui ei ole ressursse selle teostamiseks, siis on see lihtsalt mõttetu paberileht. Nagu juba mainiti, ei ole lepingule endale finantspakette lisatud. Meie asi on see leping teoks teha: komisjoni ülesanne on esitada ning parlamendi ja nõukogu ülesanne on eelarvesse määrata vatsavad eelarvelised vahendid. See tähendab, et meil on vaja raha, et kinnitada Euroopa Liitu saabuva puidu seadusklikkust, et koolitada, varustada ning pakkuda tehnilist ekspertiisi pooltele, kes tegutsevad nendes Aafrika riikides, kellega oleme vabatahtlikud partnerluslepingud sõlminud, ning samuti vajame ressursse vaatluse jaoks, mida juba mainisin.
<P>
Seega peame eelseisvatel kuudel kindlustama, et pakuksime välja raamistiku, mille abil neid lepinguid edu saadab. Kordan, et need on head lepingud, kuid nagu kõik lepingud, sõltuvad need indiviidide ehk vabaühenduste, liikmesriikide ning Kongo ja Kameruni valitsuste heast tahtest ning terasusest, et viia ellu oma lubadused, mille tulemusena kindlustataks nende lepingute praktiline toimimine. Nende lepingute tulemusena peaks paranema meie metsade ning ülioluliste maailma ressursside majandamine, kuid vale kasutamise tulemusena võivad need meid viia hoopis vastupidises suunas. Loodame, et komisjon hoiab arengul teravalt silma peal.
<SPEAKER ID="103" NAME="Joe Higgins">
autor. - Austatud juhataja! Nõustume Yannick Jadot'i selle probleemi üldise käsitlusviisiga. Mul on hea meel igasuguse leppe üle, mis garanteerib meie planeedi vihmametsade kaitse, kui sellised lepingud tõhustavad ka metsade põliselanike kaitset ning muudavad asjassepuutuvates riikides elu paremaks enamikul inimestest.
<P>
Kõigepealt tasuks mainida, et nii Kongo kui ka Kameruni Vabariigi valitsus on väga repressiivsed. Kamerun on Transparency Internationali korruptsiooniindeksi tabelis väga kõrgel kohal ning Kongo Vabariigis on teatud osaga rahvastikust väga kohutavalt käitutud, eriti just pügmeedega, kuigi uus seadus võeti just vastu ning inimesed ootavad ja vaatavad, mis on selle kasu põliselanike kaitsmisel.
<P>
Nende riikide puidutööstuses on korrumpeerunud, selles valdkonnas kasutatakse töötajaid ära ja raadamine ohustab põliselanike toimetulekut väga palju. Just sel põhjusel pakutakse Euroopa Ühendatud Vasakpoolsete fraktsiooni esialgse resolutsiooniga välja puidutööstuse üleandmine avalikku omandisse ning demokraatliku kontrolli alla, kaasates olulisel määral tööstuse töötajad ning metsas elavate ja metsaraidest mõjutatud põliselanike paikkondi.
<P>
Vasakpoolsete resolutsioon juhib tähelepanu ka sellele, et ebaseaduslik metsaraie on seotud asjassepuutuvate riikide vaesustasemetega. See on sissetulekuallikas indiviidele ja nende perekondadele, kes vastasel juhul oleksid näljas ning seetõttu on ebaseaduslik metsaraie seotud ka vaesuse ja puuduse kaotamisega asjassepuutuvates riikides mitmes paikkonnas.
<P>
Seda ei vii ellu mitte korrumpeerunud kohalik eliit ega Euroopa rahvusvahelised kontsernid, kelle põhimotivatsioon on erasektori kasumi teenimine, vaid tööstuse töötajad ning põliselanikud ise, kes oma ressursside üle demokraatliku omandivõimu rakendavad. Selles mõttes võivad Saharast lõunasse jääva Aafrika inimesed võtta eeskuju oma Tuneesia vendadest ja õdedest, kes viimastel nädalatel on kangelaslikult korrumpeerunud diktatuuri vastu võidelnud.
<SPEAKER ID="104" NAME="Daniel Caspary" LANGUAGE="DE">
Austatud juhataja! Head kolleegid! Mitu kõva troopilist puitu eksportivat riiki on metsaõigusnormide täitmise järelevalve, metsahalduse ja puidukaubanduse (FLEGTi) tegevuskava alusel hakanud ELiga allkirjastama vabatahtlikke partnerluslepinguid. Euroopa Liit pakub tuge metsamajanduse reformimisel ning suutlikkuse arendamisel ning eriti jälitatavuse ning seaduslikkuse kinnitamise süsteemide elluviimisel puidul põhinevate toodete tarbeks.
<P>
Minu arvates on üks asi eriti oluline: kui see aitab parandada läbipaistvust ning hoida metsandustegevuste puhul ära keskkonnakahjustusi, on see hea, kui partnerid võtavad endale kohustuse praegusi õigusnorme muuta ja parandada. Mul on heameel ka asjaolu üle, et Euroopa Liit on võtnud endale kohustuse pakkuda tuge suutlikkuse arendamiseks tarbepuitu tootvates riikides, eriti mis puudutab jälitatavust ning seaduslikkuse kinnitamist süsteemide rakendamisega tarbepuidule ja puidupõhistele toodetele.
<P>
Räägin veel kahest aspektist. Vabatahtlike partnerluslepingute taga peituv mõte on peatada ebaseaduslikult langetatud puidu ning sellisest puidust valmistatud toodete kaubandus ning aidata panna punkt raadamisele, metsa hävitamisele ning nende mõjudele CO2 heitkoguste kujul ning ka bioloogilise mitmekesisuse kadumisele kõikjal maailmas.
<P>
Edasine mastaapne troopiliste ning teiste eriti liigirikaste ja suure süsinikusidumisvõimega metsade hoolimatu kasutamine on vastutustundetu ning võib viia täiendava raadamise ning metsa hävitamiseni, mille tagajärjed on laastavad terve maailma loodusele.
<P>
Need lepingud on seega väike, kuid positiivne samm õiges suunas. Olen täiesti nõus eelmiste sõnavõtjate tähelepanekutega. Tänan raportööri suurepärase koostöö eest ning oleksin väga tänulik, kui nende lepingutega kaasneks tõeline areng, et meie maailm muutuks natukenegi paremaks!
<SPEAKER ID="105" NAME="Andris Piebalgs">
komisjoni liige. - Austatud juhataja! Kõigepealt tänan raportööri Yannick Jadot'i tema toetuse eest Kongo ja Kameruniga sõlmitud metsaõigusnormide täitmise järelevalve, metsahalduse ja puidukaubanduse vabatahtlikele partnerluslepingutele. Loodan, et parlament järgib nõustumise soovitusi, et need kaks lepingut saaks sõlmitud.
<P>
See ärgitaks ka nii Kameruni kui ka Kongo parlamente oma arutlustele punkti panema.
<P>
Oluline on, et nii Euroopa Liit kui ka meie partnerid toetaks vabatahtlikke partnerluslepinguid, kuna ebaseaduslik metsaraie on meie kõigi jaoks probleem. Tean, et ebaseaduslik metsaraie on kõigest jäämäe tipp. Räägime metsaressursside kestliku majandamise koostööle aluse panemisest. Vastan ühele raportööri soovitusele kohe, et jah, olen valmis tulema siia iga kuue kuu möödudes, kui parlament mind kutsub, et vaadelda nende lepingute elluviimist.
<P>
See on tõepoolest kohustus. Riske eksisteerib tõesti, kuid minu arvates on see ainus viis, kuidas saavutada selle ressursi tõeliselt kestlikku majandamist. Peame seda tegema, sest ainult deklaratsioonidega meid edu ei saada.
<P>
Meie partnerriigid on võtnud endale suured kohustused, kuid arvan, et üks oluline faktor on ebaseadusliku metsaraidest tingitud kahju. Igal aastal on käibe kadu 10-15 miljardit USA dollarit. Ebaseadusliku metsaraidega kaasneb ka väga negatiivne mõju põliselanikele, bioloogilisele mitmekesisusele ning kliimamuutusele.
<P>
Samal ajal on oluline rõhutada ka asjaolu, et EL on üks maailma suurimaid troopilise puidu turge. See tähendab, et meie vaatenurk sellele, kuidas probleemile tähelepanu pööratakse, on väga oluline. 20% ELi jõudvast troopilisest puidust pärineb ebaseaduslikest allikatest ning seega on meil kohustus tagada, et tellime ainult seaduslikku puitu.
<P>
Kliimamuutuse probleem on veel üks kõiki puudutav mure ning metsade kaitse peab kuskilt algama. Väga lihtne on öelda, et peame metsade kaitsmiseks maksma. See valem on väga lihtne, kuid selle elluviimine nõuab mõlemalt poolelt palju pühendumust.
<P>
Püüan vastata paarile mulle esitatud küsimusele. Jõustamise ja elluviimisega kehtestab vabatahtlik partnerlusleping ühise komisjoni, mis jälgib lepingu elluviimist. Lepinguga kehtestatakse ka sõltumatu audit, et analüüsida seaduslikkuse tagamise süsteemi ning selle tõhusust. Lisaks saab olema iga-aastane raporteerimismehhanism, iga-aastane raport tehakse avalikuks ning saab olema kindlasti kättesaadav ka Euroopa Parlamendile.
<P>
Vabatahtlike partnerluslepingute ettevalmistamisse kaasasime ka kodanikuühiskonna ning põliselanikud. Praeguseni olid nad protsessist täiesti eemal olnud ja seega leppisime kokku, et uute lepingute alusel rajatakse mitmest osapoolest koosnevad komisjonid, mis vaatlevad või juhendavad põliselanikega seotud rakendusprotsesse.
<P>
Lisaks sisaldavad vabatahtlikud partnerluslepingud ka kaebuste esitamise mehhanismi ning sõltumatu audiitor saab sellele juurdepääsu ning ta hakkab toetuma paljudele allikatele, sealhulgas ka kordnikuühiskonna ning paikkondade allikatest pärinevale teabele.
<P>
Ressursside seisukohast vaadatuna tekivad kindlad kulud. Vahemikus 2002-2008 eraldas EL 544 miljonit eurot areneva maailmajao metsandusvaldkonnale ning osa sellest suunati FLEGTi töösse individuaalsetes riikides. Komisjon on täiendavalt kulutanud 35 miljonit eurot, et FLEGTi üldiselt toetada ning me kulutame täiendavad 35 miljonit vahemikus 2011-2013. Rõhutan, et ka liikmesriigid aitavad rahaliselt.
<P>
Oleme FLEGTi rakendamisse suunanud ka inimressursse. Minu poolt tegelevad sellega seitse ametnikku, kes teevad tihedat koostööd Euroopa Metsainstituudiga ning riiklike metsandusametkondadega.
<P>
Lisaks on täiendavaid pingutusi tehtud ka ebaseadusliku puidu määrusega, mis kiideti 2010. aastal heaks väga olulise osana FLEGTi tegevuskavast ning see täiendab vabatahtlike kaubanduslepingute käsitlust. See heidutab reglementeerimata ja jätkusuutmatut metsade kasutamist.
<P>
Cancunis hiljuti saavutatud kokkuleppega, mis puudutas raadamise ja metsa hävitamisest tingitud heitkoguste vähendamist (tuntud ka REDDina), lihtsustab veelgi enam komisjoni toe andmist arenevatele riikidele. Meie tulevast metsanduse majandamise tööd vabatahtlike partnerluslepingute kaudu lihtsustab asjaolu, et REDD näeb ette põlisrahvaste ning kohalike paikkondade liikmete õiguste korraldamist ning vaatlemist.
<P>
Jälgin inimõiguste olukorda partnerriikides. Nõustun resolutsiooni ettepaneku eelnõuga, et komisjon peaks nendele teemadele jätkuvalt tähelepanu pöörama. Kinnitan teile, et hoiame inimõiguste probleeme partnerriikidega peetavate poliitiliste dialoogide keskmes ning et korruptsiooniga võitlemine on üks teemadest, millele partnerriikidega suheldes tähelepanu pöörame.
<P>
Rõhutan aga üht spetsiifilist punkti, mis julgustab kogu protsessi jätkama: partnerriigid tunnevad, et nad on kaasatud. Partnerriikide reaalse pühendumiseta, võttes arvesse kõiki nõrkusi administratiivselt tasandil, ei saa me metsi tõhusamalt kaitsta.
<P>
Tean, et see on kõigest protsessi algus, kuid alguse on teinud mõlemad pooled ning olen valmis tulema parlamenti raporteerima selle kohta, kuidas elluviimine kulgeb. Leian siiski, et FLEGT ei ole tõesti vale samm. See on samm õiges suunas: me ei suurenda riski. Võib-olla ei paku me täielikult rahuldavaid lahendusi, kuid vähemalt on see korralik samm, mille üle võime uhked olla.
