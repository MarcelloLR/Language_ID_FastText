<CHAPTER ID="012">
Tööplaan
<SPEAKER ID="016" NAME="President">
Esimeeste konverentsil kolmapäeval, 17. oktoobril kodukorra artiklite 130 ja 131 kohaselt koostatud päevakorra projekti lõplik versioon on laiali jagatud. Projekti kohta on esitatud järgmised muudatused:
<P>
Kolmapäev:
<P>
Fraktsioon Verts/ALE on teinud ettepaneku, et resolutsioonide ettepanekute esitamine nõukogu ja komisjoni avalduste kohta, mis käsitlevad EL ja Venemaa tippkohtumist, oleks lubatud arutelu lõpus.
<SPEAKER ID="017" NAME="Daniel Cohn-Bendit">
fraktsiooni Verts/ALE nimel. - (DE) Härra president, me arutasime seda esimeeste konverentsil ja arvasime, et pidades silmas ELi tippkohtumist Venemaaga, härra Putini visiiti Iraani ja seal toimuvate arutelude iseloomu, oleks tõepoolest absurdne, kui Euroopa Parlament arutaks neid küsimusi ja ei võtaks vastu resolutsiooni, milles on esitatud parlamendi seisukoht. Tõepoolest, kes me siis oleme? Me nõuame alati kaasotsustamisõigust, aga nüüd, kui meil on võimalus otsustada, loobume sellest.
<P>
Oleme selle poolt, et võtta vastu resolutsioon enne ELi ja Venemaa tippkohtumist ja kui vaja, veel teinegi resolutsioon pärast tippkohtumist. Parlamendi kohustus on teraselt kontrollida komisjoni ja sõnastada poliitilised suunised, aga mitte käituda nagu vaidlusklubi.
<SPEAKER ID="018" NAME="Graham Watson">
fraktsiooni ALDE nimel. - Härra president, parlamendil on minevikus tõepoolest tavaks väga tähtsate küsimuste korral, näiteks ELi ja Venemaa tippkohtumine, korraldada enne resolutsiooni esitamist arutelu. Parlamendil on neile, kes esindavad Euroopa Liitu kõnealusel tippkohtumisel, palju öelda ja palju sõnumeid saata. Tõepoolest peame venelastele ja meid tippkohtumisel esindavatele inimestele saatma kindla sõnumi, mille taga seisavad parlamendi tõekspidamised. Seetõttu toetab minu fraktsioon kõnealuse sammu astumist.
<P>
(Aplaus)
<SPEAKER ID="019" NAME="Richard Corbett">
fraktsiooni PSE nimel. - Härra president, kui keegi teine ei avalda vastuseisu, siis teen seda mina.
<P>
Need, kes esitavad käesoleva resolutsiooni ettepaneku, näikse uskuvat, et arutelu on siin täiskogul oluline üksnes siis, kui võtame arutelu lõpus vastu resolutsiooni. Tegelikult vähendavad nad seega arutelu enda väärtust, kuna kõik nad arutlevad resolutsiooni teksti üle väljaspool täiskogu, selle asemel et olla siin täiskogul ja arutleda selle üle. Seda, mida nemad ja teised soovivad teha kõnealuse tippkohtumise eel, on võimalik parlamendis saavutada väga jõulise arutelu käigus inimeste abil, kes teevad selgeid ja arukaid tähelepanekuid, selle asemel et minna välja ja töötada terve öö redaktsioonikomisjonis ning lisada tohutule raamatule, mille kirjutame iga osaistungjärgu lõpus, juurde lehekülgede kaupa resolutsioone.
<P>
On aeg muuta oma prioriteete ja hakata uuesti hindama arutelusid, mis toimuvad siin, täiskogul. Palun parlamendiliikmetel pidada parlamendis jõulisemaid arutelusid.
<P>
(Parlament võttis ettepaneku vastu.)
<SPEAKER ID="021" NAME="Herbert Bösch" AFFILIATION="PSE">
(DE) Härra president, mul ei ole tavaks päevakorra osas eriti sekkuda, aga me arutame seda küsimust igal esmaspäeval kell viis pärastlõunal. Olen hakanud imestama selle üle, miks me korraldame veel ühe arutelu poliitiliselt olulistel teemadel neljapäeva õhtupoolikul. Võib-olla tuleks seda küsimust uuesti arutada parlamendi praeguse koosseisuga, sest me arutame iga kord ühtmoodi, kas mõni teema, nagu tippkohtumine, mida mõni riik siin või seal peab, tuleks päevakorrale lisada või mitte. Minu arvates oleks teretulnud, kui sedalaadi küsimus seataks mõnesse täiskogu päevakorda.
<SPEAKER ID="022" NAME="President">
Hr Bosch, teie kõik, kõik selle parlamendi liikmed, olete võimukandjad. Nagu te peagi näete, need, kes ennast mõnikord selleks peavad, hääletatakse hiljem siin täiskogul välja. See ongi meie demokraatia olemus. Tänan teid märkuste eest.
<P>
Neljapäev:
<P>
Fraktsioon PPE-DE on seoses inimõiguste rikkumise juhtumeid käsitleva aruteluga teinud ettepaneku, et päevakorrapunkt "Usbekistan" asendataks päevakorrapunktiga "Pakistan".
<SPEAKER ID="023" NAME="Charles Tannock">
fraktsiooni PPE-DE nimel. - Härra president, võtan sõna oma fraktsiooni nimel. Nagu juba teate, toimus paar päeva tagasi tohutu enesetapurünnak tagasipöörduva Benazir Bhutto toetajaskonna vastu, mille käigus said surma sajad tsiviilisikud. Hiljuti deporteeris Pakistani valitsus veel ühe tagasipöörduva poliitiku - Nawaz Sharifi. Kõik nimetatud sündmused toimuvad strateegiliselt väga tähtsas Lõuna-Aasia riigis, mille üle on vaja Euroopa Parlamendis tungivalt arutleda.
<P>
Ma ei ole teadlik sellest, et olukord Usbekistanis oleks viimasel ajal muutunud, välja arvatud faktist, et nõukogu arutleb selle üle, kas kaotada Usbekistani liidrite reisikeeld või mitte. Kuna see kahvatub Pakistanis toimuva kõrval, nõuan tungivalt, et parlament toetaks vajadust arutleda neljapäeval olukorra üle Pakistanis.
<SPEAKER ID="024" NAME="Hannes Swoboda">
fraktsiooni PSE nimel. - (DE) Härra president, alati on nii raske valida poolt- ja vastuväidete vahel. Oleme selle ettepaneku poolt ja saaksime sellega nõustuda, kui fraktsioon PPE-DE ja teised fraktsioonid oleksid teinud meile ülesandeks nõuda, et Usbekistani küsimus tõepoolest päevakorda võetaks ja seda arutataks esimesel võimalusel. Teiste sõnadega, päevakorra muutmine ei tohiks tähendada Usbekistani ja seal toimuvate arengute tähelepanuta jätmist. Kui meile antaks selline kinnitus, saaksime ettepanekut toetada.
<SPEAKER ID="025" NAME="President">
See on igal juhul suurepärane kompromiss.
<SPEAKER ID="026" NAME="Daniel Cohn-Bendit">
fraktsiooni Verts/ALE nimel. - (DE) Härra president, ei ole mingit kahtlust, et Pakistani küsimus on väga tähtis. Teema on siiski liiga oluline, et seda arutada vaid ühe punktina neljapäeva pärastlõunal inimõiguste rikkumisi käsitleva arutelu raames. Pakistani küsimuse arutamine on selgelt mitte ainult inimõiguste rikkumise käsitlemine, vaid hea võimalus arutada kogu selle piirkonnaga seotud ELi välispoliitika aspekte.
<P>
Ma usun, et meil oleks mõistlikum võtta Pakistani teema järgmisse päevakorda nõuetekohaseks aruteluks koos nõukogu ja komisjoniga, sest minu arvates vajame just seda kõige rohkem. Usbekistani küsimus on kiireloomulisem, sest nõukogu kavatseb täna tühistada teatud sanktsioonid. Usun, et praeguses olukorras peaksime vastu võtma seisukoha, et see, mis toimub Usbekistanis, on inimõiguste küsimus, mis kinnitab, et sanktsioone ei tohiks tühistada. Selle kohta saab kiiresti otsuse langetada neljapäeva pärastlõunal. Pakistani küsimus on väga tõsine ja äärmiselt oluline välispoliitiline teema ja see tuleks võtta meie järgmisse päevakorda.
<P>
(Parlament võttis ettepaneku vastu.)
<P>
(Sellega on tööplaan kinnitatud.)
