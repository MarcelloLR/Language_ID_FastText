<CHAPTER ID="018">
Üheminutilised sõnavõtud poliitiliselt olulistel teemadel
<SPEAKER ID="187" NAME="Juhataja">
Järgmine päevakorrapunkt on üheminutilised sõnavõtud poliitiliselt olulistel teemadel.
<SPEAKER ID="188" NAME="Elena Băsescu" AFFILIATION="PPE">
(RO) Me tervitame Nabucco projekti lepingu allakirjutamist 13. juulil Ankaras. Gaas pole siiski ainus Euroopa riikidele kättesaadav energiaallikas. Peame võtma sama hoiaku Euroopa varustamise suhtes toornaftaga, edendades selleks lõunapoolset koridori.
<P>
Meile on esitatud projekt, millel võib olla sama suur strateegiline tähtsus kui Nabuccol. Ma räägin üle-euroopalisest Constanţa-Trieste naftajuhtmest. See torujuhe hakkab transportima Kaspia mere naftavarusid Gruusia terminali kaudu Supsasse, jätkates mööda torujuhet Constanţa sadama kaudu otse Triestesse.
<P>
Saame tagada oma riikidele ja kodanikele energiavarustuse kindluse üksnes nafta ja gaasi tarneallikate ning varustusteede mitmekesistamisega. Seda meeles pidades on Rumeenia asunud arendama Constanţas sadamaterminali, mis oleks suuteline vastu võtma looduslikku vedelgaasi, mille ta seejärel Euroopa teistele tarbijatele laiali jaotab.
<SPEAKER ID="189" NAME="Marc Tarabella" AFFILIATION="S&amp;D">
(FR) Härra juhataja, ma kasutan meile eraldatud üheminutilist kõneaega, et juhtida tähelepanu positiivsetele tulemustele - nagu kõik siin täiskogul teavad - mis olid Iiri rahva positiivsel hääletusel põhiseadusliku lepingu üle. See hääletamine tähendab seda, et eelkõige sellistes komisjonides nagu põllumajanduskomisjon, aga samuti siin parlamendis, täiskogul, toimub meil edaspidi kaasotsustamine. Parlament hakkab seega seisma võrdsetel alustel nõukoguga, mis demokraatlikes terminites tähendab ilmselt tohutut edasiminekut.
<P>
Tahaksin kasutada seda võimalust, et rõhutada - kuna meie iiri sõprade ülekaalukas enamus täna põhiseaduslikule lepingule "jah” ütles ning Poola president on samuti valmis lepingule alla kirjutama, nagu meie parlamendi president just praegu ütles - siis on kõik, mida veel tarvis, Tšehhi Presidendi "jah”-sõna. Tahaksin sellepärast, et kõik meie kaasparlamendiliikmed eri poliitilistest fraktsioonidest üritaksid oma vastavate pädevuste kontekstis edastada oma tšehhi kolleegidele sõnumit, et see leping tuleb tõepoolest alla kirjutada, seda enam, et Tšehhi Parlament on oma "jah” juba öelnud. Presidendil on jäänud vaid sellele ürikule alla kirjutada ning võtta oma riigis jalge alla edasimineku demokraatlik tee, et arendada seega meie demokraatiat Euroopas.
<SPEAKER ID="190" NAME="Luigi de Magistris" AFFILIATION="ALDE">
(IT) Härra juhataja, tahaksin rääkida Messina tragöödiast - mida Euroopa Parlamendi president täna meenutas - ja selle tosinatest surmajuhtumitest. Seega on Itaaliast teatatud veel ühest tragöödiast: Itaalia peaminister isegi kinnitas, et see oli etteaimatav tragöödia. Seda võidi ju ette aimata, ent selle ärahoidmiseks ei tehtud midagi. Ei tehtud midagi, sest seda piirkonda valitseb konkreetne keegi, konkreetne maffia, metsamaffia oma metsatulekahjudega.
<P>
Siiski on see, millele Euroopa Parlament peaks eelkõige tähelepanu koondama, kasutusviis, kuidas riigi raha ja ka Euroopa Liidu antud toetust saab regionaalarengu eri vormidesse investeerida tagamaks, et ehitustöid teostataks korralikult ning tõsised keskkonnakahjud heastataks. Pigemini tihti kui harva pistavad kuritegelikud rühmitused, korrumpeerunud poliitikud ja maffia need riiklikud vahendid oma tasku.
<P>
Seetõttu peaks meie käesolev ametiaeg keskenduma sellele, mis juhtub riiklike vahenditega, mida tuleks tegelikult kasutada looduse taastamiseks, loodusvarude kaitsmiseks, keskkonnasõbraliku majanduse arendamiseks ja uute töökohtade loomiseks. Selliseid kohutavaid tragöödiaid nagu Messinas ei tohi enam juhtuda.
<SPEAKER ID="191" NAME="Ryszard Czarnecki" AFFILIATION="ECR">
(PL) Härra juhataja, tahaksin sõna võtta Leedus elava Poola rahvusvähemuse kaitseks, mida on hiljuti diskrimineeritud. Meil on siin valus paradoks, et Leedu poolakad, kes mõnes piirkonnas moodustavad enamuse elanikkonnast, olid enne Leedu ühinemist Euroopa Liiduga paremas olukorras kui nüüd, mil Leedu on ELi liige.
<P>
Salcininkai rajooni omavalitsusele anti 14. oktoobrini aega, et poolakeelsete tänavanimedega sildid maha võtta, mis on vastuolus Euroopa standarditega ja Euroopa kohalike omavalitsuste hartaga. 2008. aasta märtsis piirati Poola koolisüsteemi tegevusvabadust Leedu seadusega. Pooleteise aastaga on suletud neli kooli, kokku 45 klassi, ning ähvardatakse sulgeda veel 107 klassi. Sunnitakse muutma poola perekonnanimesid, et need näeksid välja nagu leedu nimed. Lõpetuseks ütlen, et paljudele poolakatele pole ikka veel tagasi antud omandit, mille Nõukogude Liidu kommunistid pärast 1939. või 1944. aastat võõrandasid.
<P>
Ma pöördun Euroopa Parlamendi poole palvega kaitsta Leedus elavaid poolakaid vastavalt Euroopa inimõiguste ja vähemuste õiguste standarditele.
<SPEAKER ID="192" NAME="João Ferreira" AFFILIATION="GUE/NGL">
(PT) Härra juhataja, seoses teadaandega, et kriis hakkab lõppema, on tehtud optimistlikke üleskutseid. Kahjuks on need teadaanded vastuolus igapäevase elu reaalsusega. Olukord Põhja-Portugalis on selle illustratsiooniks. Juba üksi Braga distriktis on viimastel nädalatel suletud vähemalt 10 ettevõtet, jättes töötuks üle 300 inimese. Paljud muud ettevõtted on samuti sulgemisohus.
<P>
Olukord on eriti tõsine tekstiili- ja rõivatööstuses: see on üks Euroopa Liidu sektoritest, mida kõige tugevamalt kahjustab maailmakaubanduse kasvav liberaliseerimine. Selles traagilises olukorras tunneme pakilist vajadust lahenduste järele, mis erineksid selle olukorra põhjustanud poliitilistest suunistest.
<P>
On eluliselt tähtis rakendada ohutusmeetmeid, eelkõige liikmesriikide osutatud sektorites, et suuta säilitada ja edasi arendada töökohti ning neid ettevõtteid jätkuvalt tegevuses hoida, samuti liikuda edasi tekstiilitööstust toetava ühenduse programmi loomisega - see on küsimus, mis on juba olnud meie parlamendi resolutsiooni teemaks - koos asjakohaste rahaliste vahenditega, mis on konkreetselt ette nähtud kõige ebasoodsamatele piirkondadele, mis sellest sektorist sõltuvad.
<SPEAKER ID="193" NAME="Paul Nuttall" AFFILIATION="EFD">
Härra juhataja, tahaksin juhtida teie tähelepanu ebaausale ja ebademokraatlikule viisile, millega hõõgniidiga elektripirn on terves Euroopa Liidus ära keelatud. Esialgne direktiiv andis Euroopa Komisjonile rakendusmeetmed, mis tegelikult tähendas, et määrus võis läbi minna ilma selle farsita assamblees või minu tegeliku parlamendi nõusolekuta Westminsteris. See keeld oli poliitilise eliidi väljamõeldis ja sätestati kellegi noogutuse või silmapilgutuse peale.
<P>
Inimestest mindi mööda, aga seda oskab Euroopa Liit ju väga hästi. Vaadake ainult, mis juhtus Lissaboni lepinguga. Sellel lasti teoks saada, kahjuks kokkumängus Briti konservatiivide parteiga, mis on Briti poliitika Jekyll ja Hyde, kui on tegemist Euroopa küsimustega. Suurbritannias räägivad nad üht, tulevad siis siia ja teevad komisjonis täpselt vastupidi.
<P>
Ühesõnaga, I Maailmasõja eelõhtul kartis Briti välisminister söör Edward Grey, et tuled terves Euroopas kustuvad. See sobiks hästi Euroopa Liidule, sest oma kiindumusega inimese põhjustatud kliimamuutuse ebateaduslikku kultusesse tõestate te, et söör Edwardi õnnetu ettekuulutus on õige.
<SPEAKER ID="194" NAME="Krisztina Morvai" AFFILIATION="NI">
Härra juhataja, täna räägiti siin väga palju Lissaboni lepingust ja kuidas see tugevdab solidaarsust eurooplaste vahel. Ungari rahva nimel tahaksin nüüd pöörduda teie solidaarsuse poole, sest Ungari politsei inimõigusi austavatelt kõrge auastmega töötajatelt saadud usaldusväärse informatsiooni kohaselt kavatseb Ungari politsei niinimetatud 2006. aasta Verise Esmaspäeva kolmandal aastapäeval (23. oktoobril) meie demonstratsioonide ja mälestamiste ajal Ungari rahva vastu jälle massilist vägivalda kasutada.
<P>
Tahaksin pöörduda Euroopa Parlamendi liikmete poole üleskutsega meid aidata ja sel päeval inimõiguste vaatlejatena Budapesti tulla. Tahaksin, et ka teie valijaskond paluks teil seda teha. Palun uurige Internetist inimõiguste rikkumiste ja politsei massiliste vägivallategude kohta Ungaris ning tehke nii, et see ei saaks enam kunagi korduda. Palun tulge ja näidake üles solidaarsust, mida täna nii tihti on mainitud.
<SPEAKER ID="195" NAME="György Schöpflin" AFFILIATION="PPE">
(HU) Tahaksin meelde tuletada slovaki keeleseadust, mis kohe pärast heakskiitmist on tõsist muret tekitanud. Mõned viimased nädalad on näidanud, et need mured on põhjendatud, sest kuigi käesolevas seaduses kirjeldatud karistusi veel ei kasutata, on valitsuse ametnikel käsk rääkida ainult slovaki keeles. See tähendab, et postiametnikel, tuletõrjujatel ja politseinikel, kelle emakeeleks on ungari keel, pole lubatud tööajal oma keelt kasutada.
<P>
Seega, kui ma Slovakkia politseinikuna räägin ungari keelt, peavad nad mulle vastama slovaki keeles, isegi kui nende emakeeleks on ungari keel ja olenemata sellest, et ma nende vastusest aru ei saa. Muide, olukord on sama, kui püüaksin rääkida inglise keeles. Tahaksin soovitada Slovaki külalislahkuse sektorile uut reklaamteksti: meile meeldib, kui välismaa turistid käivad Slovakkias, tingimusel et nad on selgeks õppinud slovaki keele, enne kui oma jala meie maapinnale tõstavad. Tere tulemast Absurdistani!
<SPEAKER ID="196" NAME="Monika Flašíková Beňová" AFFILIATION="S&amp;D">
(SK) Ootasin või eeldasin enamat neist rünnakutest Slovaki Vabariigi vastu, sest üheminutilised sõnavõtud pakuvad Ungari kolleegidele või ungari rahvusest kolleegidele ideaalset võimalust Slovaki Vabariigi ründamiseks.
<P>
Pean ütlema, et see teeb mulle tõsist muret, sest ootasin tegelikult, et Euroopa Parlament need Euroopa Liidu ees seisvad probleemid lahendab. Oleme siin täiskogu istungitel sirutanud mitu korda sõbrakäe kaasparlamendiliikmetele Fideszist ja teistest parteidest, soovides nendega arutada lahendamata probleeme või teemasid. Sedasama tegime ka keeleseaduse puhul ning peab ütlema, et olen väga pettunud, härra juhataja, et ükski meie Ungarist pärit või ungari rahvusest kaasparlamendiliige pakkumisele ei vastanud ning mu kolleegid SMKst (mis on üks partei Slovaki Vabariigis) eelistasid isegi ära minna nendelt istungitelt, kus me selle küsimuse tõstatasime.
<P>
Olen uurinud ka Slovaki Vabariigi parlamendi kodulehekülge, kus seda seadust saab täies pikkuses lugeda, ning võin öelda, et seadus ei ähvarda mingil viisil rahvusvähemuste õigusi oma keeli kasutada.
<SPEAKER ID="197" NAME="Ramon Tremosa I Balcells" AFFILIATION="ALDE">
Härra juhataja, Hispaania valitsus otsustas, et Barcelona-Perpignani ülikiire rongiliin peaks läbi minema just Sagrada Família katedraali alt, seades sellega ohtu 1984. aastal UNESCO Maailmapärandi nimekirja võetud mälestusmärgi, mida eelmisel aastal külastas kolm miljonit turisti. Uue tunneli rajamine Sagrada Família katedraali vundamendile äärmiselt lähedale võib viia selle hoone parandamatute kahjustusteni.
<P>
Hispaania valitsus kinnitab, et mingeid probleeme ei ole, ent käesoleval aastal on sarnastes pinnasetingimustes juhtunud arvukalt intsidente uue metrooliini tunnelikaevamismasinatega Barcelonas. Üks tunnelikaevamismasin jäi Llobregati jõe lähedal mitmeks kuuks kinni ja keegi ei teadnud, kuidas olukorda lahendada. Tahan Euroopa institutsioone teavitada Sagrada Família kokkuvarisemisohust. Selle Euroopa kunstiteose säilitamine on üldsuse huvides, nii et palun uurige probleemi, peatage Hispaania valitsuse tehtav töö ja muutke tunneli asukohta.
<SPEAKER ID="198" NAME="Oldřich Vlasák" AFFILIATION="ECR">
(CS) Härra juhataja, daamid ja härrad, tahaksin juhtuda teie tähelepanu viivituste probleemile, mis tekkisid seoses Autonoomsele Euroopa Rongijuhtide Liidule (ALE) esitatud kutsega ühineda sotsiaalse dialoogi komisjoni raudteesektsiooniga. 2005. aastast alates on see organ koondanud üle 100 000 liikme 16-st Euroopa rongijuhtide liikmesorganisatsioonist ning taotlenud täieõigusliku sotsiaalpartnerina tunnustamist sotsiaalse dialoogi raudteedega tegelevas sektsioonis. Hoolimata pikaleveninud läbirääkimistest Euroopa Transporditöötajate Föderatsiooniga, mis praegu on töötajate ainus esindaja selles komisjonis, pole veel võimalikuks osutunud leida kompromissi, mis annaks ALEle võimaluse oma liikmete huve otseselt kaitsta. Minu arvates on see väga õnnetu asjade seis. Sotsiaalne dialoog, nagu Euroopa Parlament on selle heaks kiitnud, peaks minu arvates lubama pluralismi. Usun kindlalt, et ühelgi organisatsioonil, isegi mitte sellisel, mis esindab 80% Euroopa raudteesektori töötajatest, ei ole õigust monopolile ning seetõttu pöördun ma kõigi osaliste, sealhulgas ka Euroopa Komisjoni poole, et nad läbirääkimiste jätkamiseks tee lahti teeksid.
<SPEAKER ID="199" NAME="Georgios Toussas  " LANGUAGE="EL">
Härra juhataja, Euroopa Liidu direktiivid ja liikmesriikide seadused kaheksatunnise tööpäeva ja üldiste tagurlike ümberkorralduste kohta loovad keskaegsed töötingimused, tekitades töötajates viha ja põhjustades demonstratsioone. Euroopa Komisjon ujutatakse iga päev üle vihaste põllumeeste ja nördinud tööliste protestidega.
<P>
Näiteks lennukite salongitöötajate ja pilootide tööaeg, nagu on sätestatud määruses (EÜ) nr 1899/2006, ületab päevas 14 töötundi, ohustades seega töötajate ja reisijate elusid, nagu tõendavad arvukad teadusuuringud.
<P>
Euroopa Liit keeldub teadusuuringuid arvesse võtmast, kuna kuuletub monopoolsete äriühingute käskudele, kes keelduvad töötajate tervise ja lennuohutuse heaks oma kasumist ühtainsatki eurot ohverdamast.
<P>
Me kutsume üles lennukipilootide ja salongitöötajate tööaja lühendamisele ja töötajate õiglaste nõudmiste rahuldamisele. Pealegi on Euroopa Komisjonil kohustused nii Euroopa Parlamendi kui ka töötajate ees.
<SPEAKER ID="200" NAME="Martin Ehrenhauser" AFFILIATION="NI">
(DE) Härra juhataja, Lissaboni põhiseadusliku reformilepingu kogu ratifitseerimisprotsess oli demokraatia ja seega ka Euroopa Liidu tragöödia. Ehk lubate mul kui uuel noorel parlamendiliikmel öelda, et kõigi Euroopa Liidu kodanike referendumite kaudu oli meil ajalooline võimalus tuua Euroopa Liidu väga elitaarne joonestuslauaprojekt ühendusse Euroopa rahvaga. Teil oli võimalus referendumeid kasutades puhuda Euroopa Liidu emotsionaalsesse vrakki elu ja vaimsust. Seda võimalust te siiski ei kasutanud. Vastupidi, te ütlesite lihtsalt "ei” otsesemale demokraatiale ja "ei” kodanike osalusele.
<P>
Kõik, mida oskan selle peale öelda, on see, et niisugust asja ei nimeta ma demokraatiaks. Demokraatia nõuab võimude lahusust ning opositsiooni ja valitsuse selget eraldamist. Seda me toetame ja selle eest me võitleme.
<SPEAKER ID="201" NAME="László Tőkés" AFFILIATION="PPE">
(HU) Lubage mul alustada, härra juhataja, öeldes, et proua Beňová räägitu ei ole õige. Viis noort ungarlast on juba veetnud viis aastat Serbia vanglas pärast purjuspäi kaklust maa lõunaosas asuvas Temerini linnas. Neile mõisteti vanglakaristused kümnest viieteistkümne aastani. Kokku said nad 61 aasta pikkuse karistuse ning natsionalistid kasutasid nende juhtumit valimispropagandana. Isegi need, kes Balkani sõjas sõjakuritegusid sooritasid, ei saanud nii karmi kohtuotsust. Samal ajal peksti Serbias läbi umbes 300 ungarlast ilma mingite juriidiliste tagajärgedeta. See annab vahekorra 300:1.
<P>
Euroopa Parlament saatis 2005. aasta jaanuaris Serbiasse faktide uurimiseks delegatsiooni. Sellest ajast alates oleme oodanud, et inimõiguste allkomisjon arutaks raportit ungarlaste julma peksmise uurimise kohta. Ma nõuan parlamendilt ja president Jerzy Buzekilt, et need Temerini noored mehed vanglast vabastataks. EL peab seadma Serbia liitumise eeltingimuseks, et Serbia kasutaks diskrimineerimiseta oma juriidilist süsteemi ning et ta hirmutavate ja kahjulike kohtuotsuste langetamise asemel võtaks kinni tõelised lurjused, Serbia sõjakurjategijad.
<SPEAKER ID="202" NAME="Zigmantas Balčytis" AFFILIATION="S&amp;D">
Härra juhataja, minu kodumaa Leedu on mitmel moel väga Iirimaa sarnane ning meie rahva poolt Lissaboni lepingule antud jah-sõna on selgelt demonstreerinud kõigi meie kodanike tahet saada tugevam ja tõhusam Euroopa. See on selgelt näidanud, et me ei suuda kriisiaegadel ise hakkama saada ega oma rahva heaolu tagada.
<P>
Rohkem kui kunagi varem peab ühendus kõnelema ühel häälel ning selle aluseks on liikmesriikide vaheline solidaarsus. Euroopa elab praegu läbi raskeid aegu ning Lissaboni lepinguga kavandatud reformid annavad tõuke tõhusama institutsioonilise struktuuri moodustamiseks, mis paljudes valdkondades viib kahtlemata seostatumate poliitikateni. See on tõepoolest suur saavutus nii Euroopa kui ka meie kõigi jaoks.
<P>
Õnnitlen veel kord Iiri rahvast nende otsustavuse puhul saavutada parem ja edukam liit.
<SPEAKER ID="203" NAME="Frédérique Ries" AFFILIATION="ALDE">
(FR) Härra juhataja, esmaspäeval - ja see ei jäänud kellelgi tähele panemata - korraldasid piimatootjad Euroopa neljast nurgast Brüsselis jälle demonstratsiooni, et kuulutada oma meeleheidet ja ahastust, seistes silmitsi piimahindade tohutu langusega, mis takistab neil oma tööd teha. Veel enamgi, praegu on kaalul nende tulevik.
<P>
Üleskutset reguleerimise uuele vormile toetab täna suur enamus liikmesriike, piimanduse G20, nagu me nüüdsest peale neid nimetama hakkame. Arvan, et praegu on rohkem kui kunagi varem aeg otsuseid langetada, ning kindlasti tuleb seda teha põllumajandusministrite kohtumisel - seekord ametlikul - mis toimub 19. oktoobril Luksemburgis. See on äärmiselt hädavajalik. Nii suure ulatusega kriis ei tohi jääda komisjoni lahendada, nagu juhtus kaks aastat tagasi.
<P>
Väga lühidalt tahan esitada president Buzekile kaks küsimust, mis te talle kindlasti edasi annate. Nagu ma aru saan, kohtus ta täna hommikul Rootsi Euroopa asjade ministri Cecilia Malmströmiga ning ma tahaksin teada, kas proua Malmström suutis teda veenda eesistujariigi kohustusest sellele kriisile kiire lahendus leida lisaks resolutsiooni suunistele, mida hääletasime eelmisel osaistungjärgul Strasbourgis.
<P>
Lõpetuseks tulen selle kõrgetasemelise töörühma juurde, selle ekspertrühma juurde, mis loodi kaks päeva tagasi. Me teame, et Lissaboni lepingu jõustumisel saab meie parlamendist kaasotsustaja, kaasseadusandja. Arvan, et sellesse kõrgetasemelisse töörühma kuulumisel oleks meie jaoks mõtet.
<SPEAKER ID="204" NAME="Laima Liucija Andrikien" AFFILIATION="PPE">
(LT) Augustis arreteeriti Valgevenes, mitte kaugel Minskist Marijus Ivanilovas, 35aastane Leedu kodanik ja päevalehe Respublika kirjastuse direktor, st kindla töö- ja elukohaga isik, ning teda on juba kaks kuud kohtuta ja tema süü tõestamiseta Valgevene linnas Zhodinis vanglas hoitud. Mõni päev tagasi pikendati härra Ivanilovase kinnipidamisaega, sest võimud ei suutnud kahe kuu jooksul tema süü kohta mingeid tõendeid leida. On oluline juhtida tähelepanu ka sellele, et härra Ivanilovas on lapsest saadik kannatanud bronhiaalastma all. Tema vanemate andmetel peetakse teda kongis, kus on 26 vangi, kuid ainult 6 voodit ja kus inimesed pidevalt suitsetavad. Marijusel esines astmahoogusid, kuid tal ei võimaldatud saada oma ravimit, samuti ei lubatud tal kohtuda lähedastega ega isegi mitte Leedu konsuliga. Härra juhataja, see toimub meie naaberriigis. Nii koheldakse ELi ühe liikmesriigi - Leedu - kodanikku! Ma nõuan, et te oma volituste piires võtaksite meetmed Marijus Ivanilovase viivitamatuks vabastamiseks, kuna tõendid tema süü kohta puuduvad ja süüdistus on alusetu. Härra Ivanilovasel tuleb lubada Leetu tagasi pöörduda. Ta vajab kohest arstiabi.
<SPEAKER ID="205" NAME="Daciana Octavia Sârbu" AFFILIATION="S&amp;D">
(RO) Eelmise aasta detsembris võttis Euroopa Liit ajaloolise kohustuse vähendada süsinikuheitmeid, kinnitades sellega oma juhtpositsiooni kliimamuutuse vastu võitlemisel tehtavates jõupingutustes.
<P>
Võime olla uhked rolli üle, mida Euroopa Parlament on mänginud õigusaktide vastuvõtmisel, mis sisaldavad mitte üksnes sätteid saastetaseme vähendamise kohta, vaid ka erimeetmeid, mis võimaldavad meil täita kohustusi ülemaailmse temperatuuritõusu lõpetamisel.
<P>
Läbirääkimistel Kopenhaagenis käesoleva aasta detsembris peame võtma kindlad kohustused heitmete vähendamiseks ning kindlaks määrama arengumaadele antava rahalise toetuse taseme, mis võimaldaks neil kliimamuutuse tagajärgi leevendada ja nendega kohaneda. Kliimamuutust käsitlevaid õigusakte ei saa siiski enne Kopenhaageni konverentsi liikmesriikides vastu võtta, kuigi Obama administratsioon hakkab püüdma läbirääkimisi juhtida, kuid tal puuduvad selleks selged volitused.
<P>
Euroopa Liidu ühist seisukohta ei tohi asjatult raisata. Meie jaoks on eluliselt oluline kõnelda ühel häälel ning julgustada teisi riike heitmete vähendamise ülesandes meie eeskuju järgima.
<SPEAKER ID="206" NAME="Sergej Kozlík" AFFILIATION="ALDE">
(SK) Ungari esindajad eksitavad Euroopa avalikku arvamust paljude ebatõdedega. Nad kinnitavad näiteks, et kodanikke võib vähemuse keele kasutamise eest trahvida, et ungari rahvusest arstid tohivad oma tööd tehes kasutada ainult ametlikku slovaki keelt või et religioosseid kombetalitusi lubatakse läbi viia ainult ametlikus keeles.
<P>
Oleme nüüd kuulnud, kuidas Ungari parlamendiliikmed jutustavad mõttetusi politseinikest, kellel pole lubatud ungari või inglise keeles turistidele vastata. Miski sellest pole tõsi. Vastupidi, seadusemuudatus suurendab võimalusi rahvusvähemuste keelte kasutamiseks, võrreldes eelneva olukorraga. Muudatus ei sekku kodanike omavahelisse suhtlemisse ega lase üksikisikutele trahve määrata. Muudetud seaduse vastavust rahvusvahelistele standarditele on kinnitanud isikud, kes omavad Euroopa võimu vähemuste valdkonnas - OSCE kõrge volinik Knut Vollebæk ja ELi volinik Leonard Orban. Minu arvates kasutab Ungari kogukond seda teemat, püüdes varjata kasvavat ekstremismi romide vastu Ungaris ja nende mõrvamist.
<SPEAKER ID="207" NAME="Joanna Senyszyn" AFFILIATION="S&amp;D">
(PL) Härra juhataja, mul on kahju teile teatada, et rikutakse inimeste õigusi, kes Poolas katoliku kirikust lahkuvad. Nende tahte vastaselt jäetakse nende isikuandmed koguduste arhiividest eemaldamata. Vastupidi, neid andmeid kasutatakse edasi. See on juhend seoses isikuandmete kaitsega katoliku kiriku tegevusel Poolas. See osa juhendist, millest ma räägime, ei põhine prevaleerival isikuandmete kaitse seadusel, vaid - pange hoolega tähele - kanoonilise õiguse koodeksi sätetel.
<P>
Kuidas saab nii olla, et Poolas, mis kinnitab, et toetab õigusriiki, on kanoonilisel õigusel ülimus riigi parlamendi kehtestatud seaduse ees? Miks määrab kanoonilise õiguse koodeks nende kodanike õigusi, kes ei ole katoliiklased? Kuidas on võimalik, et isikuandmete kaitse peainspektoril pole mingeid volitusi selliste arhiivide inspekteerimiseks? Sellele on ainult üks seletus: Poola on kirikuriik. Euroopa Parlament peaks sellele reageerima.
<SPEAKER ID="208" NAME="Cristian Silviu Buşoi" AFFILIATION="ALDE">
(RO) Mu tänase sõnavõtu teema on seotud ülimalt tähtsa sündmusega, mis Euroopa Liidus hiljuti toimus, nimelt Lissaboni lepingu ratifitseerimiseks Iirimaal korraldatud referendumi eduka tulemusega.
<P>
Soovin jagada ka oma kaasparlamendiliikmete tundeid, kellel oli täna võimalus õnnitleda Iirimaa rahvast sel puhul, et nad andsid nii selge signaali oma otsusest, valides poliitilisel tasandil Euroopa integratsiooniprotsessi jätkamise. Nad ei andnud alla populistlikele deklaratsioonidele, mis juhtisid tähelepanu teatavatele negatiivsetele tagajärgedele, kuna see leping paneb ilmselt Euroopa institutsioonid tõhusamalt ja demokraatlikumalt töötama.
<P>
Arvan ka, et Tšehhi presidendi kohus on austada lubadusi, mis anti selle lepingu üle peetud läbirääkimistel, ning mitte takistada põhjusetult selle rakendamist. Me vajame seda lepingut, et sulgeda institutsiooniline peatükk ELi arengus, vähemalt mõneks ajaks, nii et võiksime ELi poliitikatesse rohkem kaasatud olla. Kaks viimast riiki, Poola ja Tšehhi Vabariik, peavad lepingu ratifitseerima võimalikult kiiresti, et saaks isikuid nimetada lepinguga ettenähtud uutele ametikohtadele nii komisjonis kui ka parlamendis.
<SPEAKER ID="209" NAME="Edit Bauer" AFFILIATION="PPE">
(HU) Parlamendi viimasel istungil, nagu ka täna, räägiti väga palju Slovaki keeleseadusest. See ei ole kokkusattumus. Vastupidiselt mitmesugustele siin tehtud avaldustele piirab see seadus vähemuste oma keele kasutusulatust, kuigi on tõsi, et vähemuste keeli saab avaliku elu väga kitsastes valdkondades siiski kasutada. Kuid pole tõsi, et me väldime selle küsimuse arutamist, sest kui keegi üritab viie minuti jooksul 10 ajakirjaniku ees selles asjas kokkuleppele jõuda, siis on tulemuseks tõenäoliselt läbikukkumine. Tahaksin juhtida tähelepanu faktile, et kuna see seadus on koostatud halvas usus ja kehvasti, tekitab see uut õiguslikku ebakindlust, sest kahe päeva jooksul on Slovaki kultuuriminister esitanud mõne selle seaduse artikli kohta kolm erinevat selgitust.
<P>
See tekitab inimestes kartust. Oleme juba teada saanud mitmest juhtumist, kui tööandjad käsivad oma töötajatel slovaki keelt rääkida. Ma kahetsen sügavalt, et see küsimus oli tarvis siin nõupidamissaalis üles võtta. Loodan, et Lissaboni leping võimaldab meil inimõigustega ja vähemuste õigustega nõuetekohaselt tegelda.
<SPEAKER ID="210" NAME="Josefa Andrés Barea" AFFILIATION="S&amp;D">
(ES) Härra juhataja, piraatlus on siin parlamendis, liikmesriikides ja loomulikult Hispaanias mureküsimuseks, sest just praegu on kaaperdatud India ookeani vetes üks Hispaania kalapaat koos 36 meeskonnaliikmega.
<P>
Tahaksin esimese asjana väljendada oma kaastunnet meeskonnaliikmetele ja nende perekondadele ning loomulikult avaldada toetust Hispaania valitsusele nende kiire vabastamise tagamiseks.
<P>
Me ei kõnele siiski probleemist, mis kahjustab eriti Hispaania tuunipüügilaevastikku, vaid probleemist, mis kahjustab kolme riiki - Prantsusmaad, Itaaliat ja Hispaaniat - kes kalastavad rahvusvahelistes vetes väljaspool Somaalia territoriaalmerd. Seda silmas pidades on tarvis rahvusvahelist reageeringut ning Euroopa ühiseid ennetus- ja päästemeetmeid. See tähendab suuremate ressursside eraldamist täiustatud operatsioonile Atalanta, mis juba eksisteerib ning mis on olnud edukas, kui rääkida sellest, et 2008. aastaga võrreldes on kaaperdatud aluste arv 2009. aastal vähenenud.
<P>
Lõpetuseks tahaksin puudutada toetust, mida peaksime Somaalia piraatlust käsitleval rahvusvahelisel tippkohtumisel pakkuma, sest peame parandama rahvusvahelisi suhteid, et saaksime need probleemid täielikult likvideerida, ja selleks on meil tarvis parandada rahvusvahelist dialoogi.
<SPEAKER ID="211" NAME="Chris Davies" AFFILIATION="ALDE">
Härra juhataja, täna on paljud siin täiskogul viibijad õnnitlenud terve mõistuse puhul Iiri rahvast, kes lükkas tagasi Nigel Farage'i ja Ühendkuningriigi Iseseisvuspartei üleskutse ning hääletas ülekaalukalt Lissaboni lepingu poolt.
<P>
Nagu Briti inimestele, nii tuleks vist kaasa tunda ka meie parlamendiliikmetele, sest peame siin härra Farage'iga iga päev koos viibima. Ta nimetab kaks-ühele ülekaalu Iirimaal "jõhkrate poiste võiduks”. Kardan, et tema sõnad on liigagi iseloomulikud mehele, kes kasutab Euroopa Liidust rääkides moonutusi ja pettusi ning mõnikord lausa valesid. Ajakirjanikud haaravad liigagi tihti vastuväideteta tema sõnu.
<P>
Liialdamine võib aga hulluseks muutuda. Nüüd võrdleb ta Iirimaa valimiskampaaniat Zimbabwes viimastel valimistel toimunud julmustega. Ta nimetab sõltumatuse lõpuks lepingut, mis annab igale liikmesriigile võimaluse liidust välja astuda. Peame sellest hoolimata kaastundlikuks jääma. Parlamendil on meditsiiniteenistus olemas. Härra juhataja, ma palun teil teha korraldus, et valgetes kitlites mehed meie kolleegile oma teeneid pakuksid. Lollused Euroopa kohta võivad ju üle tema huulte voolata, aga siis on vähemalt kindel, et ta selle kätte ei lämbu.
<SPEAKER ID="212" NAME="Czesław Adam Siekierski" AFFILIATION="PPE">
(PL) Tahaksin siin, Euroopa Parlamendis, viidata avaldusele, mille Poola ja Saksamaa piiskopid tegid II Maailmasõja puhkemise 70. aastapäeva puhul. Sel konkreetsel ajal, mil paljude inimeste mõtted olid suunatud neile traumaatilistele sündmustele, rõhutati meile, et peaksime erilist hoolt kandma noore sugupõlve eest, et nad saaksid teada tõtt ajaloo kohta, õpiksid seda korralikult ja põhjalikult tundma ning ehitaksid selle tõe alusel üles ühise tuleviku.
<P>
Võimatu on siin mitte meenutada Poola piiskoppide esimest kirja Saksa piiskoppidele 1965. aastal, milles julgustati lepitust ning partnersuhete loomist meie riikide vahel.
<P>
Nagu siis, nii tahame ka praegu meie rahvuste vahel üles ehitada usalduse ja sõbralikud suhted. Kuid vaatamata sellele, et astume seda ühist lepituse teed, viibime täna siiski eri kohtades. Loogem üheskoos ühine Euroopa, koostöö ja sõpruse Euroopa, kristlikel juurtel põhinevate väärtuste Euroopa, nagu võtsid Euroopa loomisel aluseks Euroopa Ühenduse rajajad. Seega peaksime meie ühise tuleviku hüvanguks hoolega tähele panema hoiatusi ja soovitusi, mida leiame Poola ja Saksamaa piiskoppide ühisavaldusest.
<SPEAKER ID="213" NAME="Csaba Sándor Tabajdi" AFFILIATION="S&amp;D">
(HU) Daamid ja härrad, vähemuste teemal on täna juba palju öeldud. Tahaksin teile selles valdkonnas tuua ühe positiivse näite. Serbia on vastu võtnud kultuuriautonoomia seaduse, mis on ainukordne terves Euroopas ning positiivne mitte ainult terve Euroopa Liidu, vaid ka terve Euroopa jaoks.
<P>
Selle seaduse kohaselt võivad 13 rahvusvähemust, nende hulgas slovakid, rumeenlased, ungarlased ja teised, saada otsevalimistel oma rahvusnõukogu. Neid rahvusnõukogusid rahastatakse eelarvest ning neid võivad eelnimetatud autonoomia piires käsitseda ja kontrollida asjakohased institutsioonid. Teine õppetund, millest tuleb õppust võtta, on see, et vähemused olid selle seaduse kavandamisse kaasatud. Sellega saab Serbia olla eeskujuks paljudele ELi riikidele, nagu näiteks Prantsusmaale, Slovakkiale ja teistele, et vähemuste õigused seadustega tagada. See on aidanud Serbial astuda suuri samme ka Euroopa integratsiooni teel.
<SPEAKER ID="214" NAME="Iuliu Winkler" AFFILIATION="PPE">
Härra juhataja, olles Ungari europarlamendi liige, kes on pärit Rumeeniast, ei hakka ma täna slovaki keelest rääkima, kuigi kardan, et mul võiks olla hea põhjus seda teha. Tahan selle asemel rääkida meie tänasest otsusest majanduskriisi erikomisjoni moodustamiseks.
<P>
See otsus demonstreerib meie parlamendi vastutustunnet suurimates väljakutsetes, millega Euroopa praegu silmitsi seisab. Erikomisjon kinnitab Euroopa Liidu positsiooni seoses uue ülemaailmse finantshaldusega, aga suhtleb ka liikmesriikidega, seades eesmärgiks jätkusuutliku majanduskasvu loomiseks mõeldud ühenduse meetmete parima rakendamise.
<P>
Euroopa kesk- ja idaosa uute liikmesriikide jaoks on eluliselt tähtis saada majanduse taastamiseks vajalikku toetust. Taastamiseks vajalike jõupingutuste koordineerimine peaks olema tõhusam ning tugevdatud koordineerimine pole mitte ainult riikide valitsuste, vaid ka Brüsseli kohustus.
<P>
Meie ees seisavad ülimalt keerukad majanduslikud väljavaated, millega varsti kaasnevad tõsised sotsiaalsed rahutused. Sellepärast peab Euroopa Liit piirkonna halvenevale olukorrale kõige tõhusamal moel reageerima ning meie täiskogu peab selles küsimuses juhtpositsioonile asuma.
<SPEAKER ID="215" NAME="Izaskun Bilbao Barandica" AFFILIATION="ALDE">
(ES) Härra juhataja, mõne päeva eest rööviti 36 inimest, kui nad India ookeanil Euroopa Komisjoni poolt heakskiidetud lepingu kaitse all kalastasid.
<P>
Ma mõistsin 15. septembril hukka niisuguse ohtliku olukorra ning nende töötajate abituse ja kaitsetuse. Ma tegin ettepaneku konkreetsete meetmete kohta, kuid midagi ei võetud ette.
<P>
Kahjuks oleme nüüd olukorras, kus peame rääkima inimröövist ja piraatide käes hoitavatest vangidest.
<P>
Seetõttu palun ma Euroopa Komisjonil jõuliselt käituda ning soovitada liikmesriikidel paigutada kalalaevadele sõdurid ning ma palun edastada selle soovituse Hispaania valitsusele, kuna see on olnud tõhus meede. Prantsusmaa on seda juba teinud ja me võime tulemusi näha.
<P>
Meie parlament on oma resolutsioonis tunnistanud, et kalandussektor on kaitsetu, kuna prioriteet on antud kaubalaevastikule. Euroopa Komisjon tunnistas seda ametlikult ka kalalaeva kinnivõtmise õhtul ning seepärast me palume, et kaitset laiendataks ka kalapüügialustele.
<P>
Ma palun ka, et president väljendaks ja edastaks meie kaastunnet ja toetust röövitutele ja nende perekondadele ning kutsuks selle laeva kapteni, kui ta kord on vabastatud, siia parlamenti.
<SPEAKER ID="216" NAME="Ádám Kósa" AFFILIATION="PPE">
(HU) Enne oli siin palju juttu vähemustest. Ka mina tahaksin juhtida tähelepanu 50 miljonile puudega inimesele, kes elavad Euroopa Liidus. Pean neid suurimaks vähemuseks. Finantskriis kahjustab neid kõige rohkem. Tahan rõhutada, et need inimesed kaotavad alati esimesena oma töökoha ja kogevad sissetulekute vähenemist, neil on vähe võimalusi elatist teenida ja nad kannatavad oma elustandardi languse tõttu, rääkimata neid esindavatele ühiskondlikele organisatsioonidele antava toetuse pidevast kahanemisest.
<P>
Suurim praegusest kriisist saadav õppetund on see, et muude investeerimisviiside asemel on kasulik investeerida inimestesse, sealhulgas ka üksikisikutesse. Poliitiliste ja majanduslike otsuste tegijate kohus on puuetega inimeste eest hoolt kanda. Sellepärast ma palun teid nende heaks teha kõik, mida suudate, et nad saaksid teie poolt õiglasema kohtlemise osaliseks. Rõhutan seda mõtet, sest 50 miljonil inimesel võib Euroopa Liidus olla tohutu suur mõjujõud ning ühiskonnas neile võrdsete võimaluste tagamine on meie enda huvides.
<SPEAKER ID="217" NAME="Nessa Childers" AFFILIATION="S&amp;D">
Härra juhataja, muidugi on mul väga hea meel, et Lissaboni leping mu kodumaal jaatava otsuse sai. Täna pärastlõunal võis aga siiski näha, et reformilepingu arutelu jagunes tegelikkuse ja moonutuste vahel, ning me ei tohi seda vaikides pealt vaadata. Tegelikkus on selline, et maailm on viimastel aastakümnetel põhjalikult muutunud ning tunduvalt suurem osa sellest konkureerib nüüd meiega maailmaturul.
<P>
Lühidalt öeldes, kui Euroopa tahab edukas olla, peab ta käituma kooskõlastatumalt. Leping teeb Euroopa institutsioonidele nüüd kohustuseks iga üksiku Euroopa rahva vastu demokraatlikum ja tundlikum olla. Põhiõiguste harta nõuab seda. Meil pole seda luksust, et võiksime ainult oma rahvuse huvides tegutseda; me peame tugevdama liitu, mida igaüks meist esindab. Samamoodi, nagu tegime oma referendumis, on meil tarvis jätkata suhtlemist teemal kes ja mis me oleme.
<SPEAKER ID="218" NAME="Iosif Matula" AFFILIATION="PPE">
(RO) Praeguse majanduskriisi ajal on Euroopa rahalised vahendid oluliselt tähtis instrument liikmesriikide vähem arenenud piirkondade jaoks, et aidata neil saavutada ühtseid eesmärke.
<P>
Nende eesmärkide kindlaksmääramise ja toetatavatele antavate vahendite tegeliku saamise vahele jääb pikk ja mitte just lihtne protsess, mida veelgi raskendab rida ELi bürokraatlikke regulatsioone. Samal ajal, kui meie, parlamendiliikmed, pöörame tähelepanu majanduskriisi tagajärgedele ning võtame vastu meetmeid nende fondide kättesaadavuse protsessi kiirendamiseks ja määruste lihtsustamiseks, saavad liikmesriigid neist meetmetest kasu üksnes aegamisi ja sedagi mitte täies ulatuses.
<P>
Selles osas tahan tuua Rumeeniast konkreetse näite. Ikka veel on raskusi Euroopa Sotsiaalfondi rahastatud projektide rakendamisel, mis olid ette nähtud töötingimuste parandamiseks ja töötajate arvu suurendamiseks teatavates ettevõtetes.
<P>
Tahaksin üles kutsuda nende meetmete võtmise kiirendamisele, mis on ette nähtud rahaliste vahendite kättesaamise korra lihtsustamiseks, et hõlbustada uute töökohtade loomist Euroopa piirkondades.
<SPEAKER ID="219" NAME="Alan Kelly" AFFILIATION="S&amp;D">
Härra juhataja, pöördun parlamendi poole äärmiselt pakilise üleskutsega jälgida, et Iirimaa kesk-lääne Limericki, Kerry ja Tipperary piirkondades Dell Computersi ja tema varustajate heaks töötanud töölistele lubatud 14,8 miljonit eurot saaks neile eraldatud nii pea kui võimalik. Selle raha lubas Euroopa Komisjoni president oma hiljutisel visiidil Limericki anda globaliseerumise korrigeerimisfondi raames. Sellest lubadusest ei saa taganeda ning ükskõik millised protokolliga ja fondi administreerimisega seotud küsimused ka oleksid, need tuleb lahendada viivitamata. Parlament ei tohiks kinni hoida seda raha, mis võiks sellele piirkonnale juba ammu vajamineva majandusliku stiimuli anda. Vahepeal arvati hinnanguliselt, et Dell ja selle varustajad annavad tööd igale viiendale inimesele Iirimaa kesk-läänes, seega sai see piirkond raske löögi.
<P>
Sellepärast ma nõuangi, et komisjon vaataks läbi riigiabi eeskirjad. Need on koostatud 2006. aastal, enne ulatuslikku šokki, mille tekitas Delli ja teiste ettevõtete kaotamine. Ma nõuan tungivalt, et komisjon lülitaks Iirimaa kesk-lääne kui tõsise tööpuudusega piirkonna järgmisel aastal läbivaadatavatesse riigiabi eeskirjadesse, nii et see piirkond vastaks praegu nii väga vajamineva ELi toetuse saamise tingimustele.
<SPEAKER ID="220" NAME="Csaba Sógor" AFFILIATION="PPE">
(HU) Härra juhataja Euroopa Parlamendi roll on - ja siin ma tsiteerin tema presidenti - vaidlevate asjaosaliste ja riikide vahel vajaduse korral vahendajaks olla. Parlament peaks mitte ainult tulevahetusse sekkumata jätma, vaid peaks andma oma panuse ka tulevahetuse ärahoidmisse.
<P>
Näiteks peaks parlament vastu võtma vähemuste raamseaduse, mis tagab vähemuste õigused. Vähemustel on õigus ennast turvaliselt tunda. Selline raamseadus aitab tagada, et vähemused ei sõltuks valitsuste ja ekstremistlike organisatsioonide armust ega sellistest tegevustest nagu Slovaki keeleseadus, mis karistab vähemusi nende emakeele kasutamise eest. On lubamatu, et Euroopa Liidus keelatakse vähemuste organisatsioonid, värvitakse üle kakskeelsed nimesildid ning ekstremistlikud organisatsioonid korraldavad vähemuste vastaseid provokatsioonilisi demonstratsioone.
<P>
Osa Euroopa Parlamendi rollist on rakendada seadusaktid, mis kaitsevad inimõigusi, hoiavad ära diskrimineerimise ning tagavad, et vähemused saavad täisväärtuslike inimestena elada oma sünnimaal.
<SPEAKER ID="221" NAME="Ricardo Cortés Lastra" AFFILIATION="S&amp;D">
(ES) Härra juhataja, seistes fakti ees, et piraadid kaaperdasid India ookeanil Hispaania kalalaeva Alakrana, tahan ma rõhutada Hispaania valitsuse kindlat otsust need 36 meeskonnaliiget - neist 16 hispaanlast - Euroopa Liidu abiga vabastada, ohutult ja vigastamatult tagasi tuua ning kaaperdajad vastutusele võtta.
<P>
Meil on nüüd selles piirkonnas märkimisväärsed jõud tänu Atalantale, Euroopa operatsioonile, mille 2008. aasta detsembris algatasid Prantsusmaa ja Hispaania ning millega teised Euroopa Liidu riigid ühinesid. Kaitstav ala ei ulatu siiski piirkonda, kus kalurid kalastavad, ning sellepärast pöördume me laevameeskondade poole palvega turvapiirkonnast mitte väljuda ning nõuame tungivalt, et Euroopa Liit ja tema liikmesriigid Atalanta ulatust lõuna suunas laiendaksid ja rohkem rahalisi vahendeid annaksid, et tagada 20 000 aluse vaba liikumine ookeani ületamisel, mis pindalalt on kolm korda suurem kui Vahemeri.
<P>
Kuigi meie jõudude positsioonile asumine on taganud liikluse kaubalaevadele, mis ÜRO toiduabiprogrammi raames Somaaliasse 227 000 tonni toiduaineid viisid, peame nüüd pingutama, et turvata tosinate Euroopa kalalaevade tööd, mis selles piirkonnas kala püüavad.
<P>
Lõpetuseks nõuame tungivalt, et liikmesriigid mobiliseeriksid oma teabe- ja luureteenistused, et üles otsida ja arreteerida vahendajad, kes Euroopa pinnal tegutsedes piraatidele salajasi vihjeid annavad ja päästmise eest tasu saavad.
<SPEAKER ID="222" NAME="Seán Kelly" AFFILIATION="PPE">
Härra juhataja, siin on viimased kaks tundi ja Iirimaal viimased paar nädalat räägitud teabevaegusest ning vajadusest Euroopa rahvale lähemale tuua.
<P>
Mul on üks soovitus: arvan, et peaksime seda kunagi tulevikus siin parlamendis arutama, eriti selleks, et teada saada parlamendiliikmete arvamust, kuidas oleks võimalik komisjoni ja parlamendiliikmeid endid tervesse sellesse valdkonda kaasata, sest minevikus on riikide valitsused Euroopa Liidule tema poolt tehtu eest väga vastumeelselt tunnustust avaldanud ning tulemusena ei tea rahvas sellest midagi.
<P>
Praegu, kui meil on suuremad volitused ja suuremad võimalused, peaksime juhust kasutama ja seda küsimust siin parlamendis arutama ning tulema välja lahenduste ja ettepanekutega, kuidas saaksime tegelikult seda vajakajäämist leevendada ja Euroopa tema rahvale lähemale tuua. See oleks proovimist väärt.
<SPEAKER ID="223" NAME="Silvia-Adriana Ţicău" AFFILIATION="S&amp;D">
(RO) 2009. aasta juunis kutsus Euroopa Ülemkogu üles Euroopa Komisjoni koostama Doonau piirkonna strateegia ja selle 2010. aasta lõpuks esitama.
<P>
Euroopa Komisjon ja liikmesriigid peaksid vastu võtma Euroopa ühise strateegia, mis ühenduks praegused Doonau algatused ja suurendaks selle jõe tähtsust osana Euroopa Liidu poliitikatest. Doonau piirkonna strateegia peaks keskenduma ühistele eesmärkidele ja projektidele transpordi-, energia-, keskkonnakaitse ja kultuurikoostöö valdkondades.
<P>
Eelmisel aastal saatis Euroopa Parlamendi transpordi- ja turismikomisjon Doonau piirkonda delegatsiooni, et osana ELi poliitikatest leida selle jõe pakutav potentsiaal ning seda edasi arendada. Üks peamistest järeldustest, millele delegatsioon jõudis, oli see, et Euroopa Parlamendis tuleb Doonau jõe piirkonna edendamiseks luua fraktsioonidevaheline töörühm. Sellise töörühma loomine aitab Euroopa Parlamendil kinnitada oma lubadust osaleda nii Doonau piirkonna strateegia koostamises kui ka selle rakendamises ning seda aktiivselt toetada.
<SPEAKER ID="224" NAME="Teresa Riera Madurell" AFFILIATION="S&amp;D">
(ES) Härra juhataja, tahaksin juhtida täiskogu tähelepanu faktile, et 27. septembril tähistati kolmekümnendat ülemaailmset turismipäeva, mille motoks oli erisuste hindamine; seda tehti ajal, mil me kõik loodame, et kiiresti jõustub Lissaboni leping, mis Euroopa Liidu uue tegevusvaldkonnana hõlmab turismi.
<P>
Selle valdkonna üheks väljakutseks on parandada pakutavate turismivõimaluste ulatust diskrimineerimiseta kogu maailma jaoks.
<P>
Nagu Montreali deklaratsioonis on rõhutatud, tähendab turismipuhkuste tervele maailmale kättesaadavaks muutmine vältimatult võitlust nende inimeste ebavõrdsuse ja tõrjutuse vastu, kes on kultuuriliselt erinevad, kes on vahendite või suutlikkuse poolest piiratud või kes elavad arengumaades.
<P>
Parlament on selle ambitsiooni tõlkinud sotsiaalse turismi pilootprojektiks, mida komisjon hakkab käesoleval aastal arendama. Veel üks põhjus tegutsemiseks on see, et sotsiaalne turism aitab suurendada tööhõivet, võideldes hooajalisuse vastu - mis on selle sektori peamine probleem - ja luues suuremat võrdsust, rohkem töökohti ja pikaajalisemaid töötamisvõimalusi.
<P>
Daamid ja härrad, selline on meie eesmärk.
<SPEAKER ID="225" NAME="María Paloma Muñiz De Urquiza" AFFILIATION="S&amp;D">
(ES) Härra juhataja, kõigest paar tundi tagasi tapeti Afganistanis Heratis Cristo Ancor Cabello. Ta oli Hispaania sõdur rahvusvahelistes rahuvalvejõududes; jõududes, mis tegutsevad ÜROlt saadud volituste alusel ja milles paljudest eri rahvustest sõdurid täidavad meie tänu pälvides väga rasket ülesannet - parandada Afganistani tsiviilelanikkonna elutingimusi ja turvalisust.
<P>
Härra juhataja, ma palun teil edastada Euroopa Parlamendi kaastundeavaldused tema perekonnale, samuti meie toetus ja kaastunne tema kaassõduritele, kelle hulgas on viis haavatut.
<P>
Härra juhataja, tahaksin ka lisada, et Hispaania valitsus peab kinni oma kindlast lubadusest tagada kõigi välismaal rahuvalvemissioonil olevate vägede julgeolek, mitte ainult Afganistanis, vaid ka maailma muudes paikades.
<SPEAKER ID="226" NAME="Vasilica Viorica Dăncilă" AFFILIATION="S&amp;D">
(RO) Euroopa Liidu viimased kaks laienemist on kaasa toonud arvukalt hüvesid nii vanadele kui ka uutele liikmesriikidele, esitades samas ka mitmeid väljakutseid.
<P>
Kaks aastat pärast Euroopa Liiduga ühinemist on Rumeenia üks riikidest, millel on olnud kõige vähem edu Euroopa rahalistest vahenditest abi saamisel. Euroopa rahale juurdepääsu menetlus on üpris keeruline ja arusaamatu. Struktuurifondid ja Ühtekuuluvusfond pakuvad rahastamist, mis võib hõlbustada majanduse taastumist, seda eriti praegusel kriisiajal.
<P>
Sellisel taustal tunnen, et vajame struktuurifondide kättesaadavaks muutmiseks lihtsaid eeskirju, et Euroopa raha jõuaks selle kasutajateni võimalikult kiiresti. Erilist tähelepanu tuleb pöörata kõigi nende raskuste eemaldamisele, mis takistavad juurdepääsu ühenduse rahalistele vahenditele ja võtavad inimestelt julguse ELi rahalist abi taotleda.
<P>
Peame julgustama Euroopa tasandil tehtavaid jõupingutusi, mille eesmärk on lihtsustada eeskirju Rumeenia jaoks ettenähtud rahaliste vahendite kättesaamiseks, et kiirendada nende jaotamist ja kiiret kasutamist.
<SPEAKER ID="227" NAME="Juhataja">
Sellega me lõpetame käesoleva osa.
<P>
(Istung katkestati kell 20.40 ja jätkus kell 21.00)
