<CHAPTER ID="014">
Sudaan ja Lõuna-Sudaan (arutelu) 
<SPEAKER ID="274" NAME="Juhataja">
Järgmine päevakorrapunkt on liidu välisasjade ja julgeolekupoliitika kõrge esindaja ja komisjoni asepresidendi avaldus Sudaani ja Lõuna-Sudaani kohta (2011/2717 [RSP]).
<P>
Arvan, et teda asendab Andris Piebalgs. Tänan, volinik Piebalgs. Volinik, teil on kõrge esindaja ja komisjoni nimel sõna.
<SPEAKER ID="275" NAME="Andris Piebalgs">
komisjoni liige, liidu välisasjade ja julgeolekupoliitika kõrge esindaja ja komisjoni asepresidendi nimel. - Lugupeetud juhataja! Sudaani üldise rahukokkuleppe kohane kuue aasta pikkune üleminekuaeg lõppeb umbes ühe kuu pärast. See on Sudaani ja ka kogu Aafrika jaoks otsustav hetk. Lõuna-Sudaani elanikud on oodanud kaua seda hetke - nende riigi iseseisvus kuulutatakse välja 9. juulil. ELi esindab iseseisvuspäeva tseremoonial kõrge esindaja ja komisjoni asepresident.
<P>
Pärast selle aasta alguses toimunud usaldusväärset rahvahääletust kiitsime Sudaani erakondi tähelepanuväärse töö eest selle korraldamisel. Väljendasime heameelt, et president Bashir ütles avalikult, et Põhja-Sudaan on esimene, kes tunnustab iseseisvat Lõuna-Sudaani. Kuid vahetult rahvahääletusele järgnenud perioodi positiivne hoog on raugenud. On murettekitavaid märke pingete suurenemise ja konflikti kohta. Hiljuti Abyeis ja selle ümbruses toimunud vägivallaintsidendid oleksid vabalt võinud põhjustada Põhja- ja Lõuna-Sudaani sõjalise kokkupõrke.
<P>
Arutasime Sudaani-küsimust välisasjade nõukogus nii jaanuaris kui ka mais ning tuleme selle juurde uuesti 20. juunil toimuval välisasjade nõukogu kohtumisel. Kõrgel esindajal on kavas esitada nõukogus Sudaani kohta kõikehõlmav ELi strateegiline käsitlusviis, milles keskendutakse peamiselt iseseisvale Lõuna-Sudaanile, kuid käsitletakse siiski ka võimalusi Põhja-Sudaani tulemuslikuks kaasamiseks sealhulgas seoses üleminekupiirkondade, Darfuri ja idaosaga. Tegelikult ei näe me mitte ühe, vaid kahe uue riigi sündi.
<P>
Kõikehõlmavaks käsitlusviisiks on poliitiline strateegiadokument, milles on kindlaks määratud kõik meie Sudaani-poliitika peamised meetmed. ELi põhieesmärk on toetada kahe riigi vahelist rahu ning nende mõlema demokratiseerumist ja õitsengut. Soovime, et kaks elujõulist riiki eksisteeriksid koos ja heade naabritena, kellel oleks ühine avatud piir ja kes võimaldaksid inimeste, kaupade, kapitali ja ideede piiriülest liikumist.
<P>
Lõuna-Sudaan vajab kogu meie tähelepanu seoses stabiliseerimise, riigi, institutsioonide ja võimekuse ülesehitamise ning pikaajalise arenguga. Meie tähtsaim eesmärk on hoida ära riigi läbikukkumine.
<P>
Võimaliku reageerimisstrateegia raames käsitleme mitut tähtsat tahku: ELi kohalolu suurendamine Jubas ELi delegatsiooni kaudu, kõikehõlmava poliitilise dialoogi algatamine, Lõuna-Sudaani ja ühise piiri stabiliseerimine konkreetsete meetmete ja vahendite abil - sealhulgas ühine julgeoleku- ja kaitsepoliitika ning stabiliseerimisvahend - ning arenguabi suurendamine.
<P>
Seoses viimase valdkonnaga eraldas EL äsja täiendavalt Lõuna-Sudaanile kokku 200 miljonit eurot ning seega on meie rahastamispaketi suurus nüüd umbes 300 miljonit eurot. Teeme koostööd liikmesriikidega ELi ühise programmiperioodi raames, et avaldada kohapeal võimalikult suurt mõju. Samal ajal jätkame humanitaarabi andmist ning teeme koostööd selle nimel, et kaubavahetus oleks kõikehõlmava käsitlusviisi osa.
<P>
Põhja-Sudaan jääb aga samal ajal millestki ilma. Meil tuleb toetada põhjaosas reformidele suunatud tegevust, edendada kaasavat poliitilist dialoogi ja suurendada oma püüdlusi inimõiguste olukorra parandamiseks. Püüame hoogustada poliitilist dialoogi Hartumis asuva valitsusega. Minu viimase külaskäigu eesmärk oli näidata, et EL on valmis oma osalemist jätkama pärast Sudaani valitsuse heatahtlikku reaktsiooni rahvahääletuse tulemustele.
<P>
Oleme aga väga mures viimaste vägivallajuhtumite pärast ja nagu ütlesin, ka Abyei linna sõjalise hõivamise pärast, mis kujutab endast üldise rahukokkuleppe selget rikkumist. Kutsume asjaosalisi üles hoiduma edasistest provokatsioonidest ning arutama tingimuste üle, mis võimaldavad Abyeis ja selle ümbruses asuvate kogukondade pikaajalist ja rahumeelset kooselamist.
<P>
Oleme jätkuvalt mures inimõiguste kaitsjate, ajakirjanike, opositsioonipoliitikute ja rahumeelsete üliõpilastest meeleavaldajate kinnipidamise pärast. Üldise rahukokkuleppe üks põhimõtteid oli demokraatlike valitsuste loomine, arvestades mitmekesisuse ja põhivabaduste austamise põhimõtet. Soovime näha põhivabaduste austamist ning tõeliselt kaasavat demokraatlikku valitsust nii Põhja- kui ka Lõuna-Sudaanis.
<P>
Pean rääkima ka Darfurist. EL on endiselt väga mures Darfuris jätkuva vägivalla pärast, mistõttu tuleb inimesi ümber asustada, ja selle suure mõju pärast humanitaaroperatsioonidele.
<P>
On aga üks hea uudis. Kolm Euroopa kodanikku, keda hoiti mitu kuud Darfuris pantvangis, vabastati, kuid samal ajal teame, et olukord Darfuris ei ole muutunud. Meil tuleb jätkuvalt toetada Darfuris kõikehõlmava ja õiglase rahu nimel tehtavaid jõupingutusi, püüda saavutada rahuläbirääkimistel häid tulemusi ning luua kohapeal vajalikud tingimused Darfurist lähtuvaks poliitiliseks protsessiks. Meil on hea meel viimase, Dohas toimunud kõikide sidusrühmade konverentsi tulemuste üle ning loodame, et need loovad aluse sisulisele arengule püsiva rahu tagamiseks Darfuris.
<P>
Viimasena räägin õiglusest. Darfuris ei ole võimalik saavutada püsivat rahu ilma õigluse ja leppimiseta. Karistamatus peab lõppema. Nõukogu on tuletanud Sudaani valitsusele korduvalt meelde tema kohustust teha ÜRO Julgeolekunõukogu resolutsiooni 1593 kohaselt Rahvusvahelise Kriminaalkohtuga täielikku koostööd. Darfuri inimesed väärivad püsiva rahu ja õigluse saabumist, mida nad on nii kaua igatsenud -.
<SPEAKER ID="276" NAME="Mariya Nedelcheva" LANGUAGE="FR">
Lugupeetud juhataja, austatud volinik, head kolleegid! Lõuna-Sudaani iseseisvusreferendumi puhul hämmastas mind kõige enam elanike entusiasm ja rõõm, isegi juubeldamine. Inimesed olid õnnelikud, sest üks kord ometi said ka nemad oma arvamuse välja öelda. Taas kord, pärast rohkem kui 20 aastat kestnud sõda, tundsid nad, et nende arvamust võetakse kuulda.
<P>
Me ei tohi valmistada pettumust nendele kuuele miljonile Lõuna-Sudaani elanikule, kuid samal ajal ei tohi me unustada ka Põhja-Sudaani elanikke. Oluline on, et selle demokraatliku tõuke järel, mille andsid rahvahääletuse tulemused, oleksid läbirääkimised võimalikult läbipaistvad, et tagada kindel alus mõlema uue riigi edasiseks arenguks, aga ka suhete arenguks kahe riigi vahel ja rahvusvahelise üldsusega. Nii Põhja- kui ka Lõuna-Sudaani elujõulisus ja stabiilsus on hädavajalik. Tähtis on leida viimaks lahendus seni lahendamata probleemidele. Räägin siinjuures probleemidest, mis puudutavad kodakondsust, võla ja naftatulude jagamist ning määratlemata piiri keerulist küsimust.
<P>
Peale selle peavad jätkuma üldise rahukokkuleppe raames rahvahääletused Abyei, Lõuna-Kordofani ja Sinise Niiluse piirkonnas. Abyei olukord halveneb iga päevaga. Olukord on väga tõsine. Abyei-probleem ei tohi kujuneda väljapääsmatuks olukorraks, mis nurjaks rohkem kui kuus aastat kestnud läbirääkimistel saavutatud edu. On oht, et pinged, mis muutuvad avalikuks konfliktiks, tumestavad Lõuna-Sudaani iseseisvust ning tekitavad piirkonnas taas kaose.
<P>
Abyeis valitseva olukorra tõttu ei tohi me aga unustada Darfuri küsimust. Sellega seoses tuleb võtta arvesse Doha konverentsi tulemusi, mida volinik ka just ütles, ning me ei tohi kaotada silmist vajadust tagada humanitaarabi katkematus ja tagada abitöötajate ohutus. Kahe riigi püsimajäämise tagatiseks on läbipaistvad läbirääkimised.
<P>
Samamoodi on vägivalla lõpp ja kahe riigi vaheline tõhus koostöö raamistik, mis, tuletan meelde, referendumi korraldamise ajal juba edukalt toimis. On tähtis, et see jätkuks, sest nii saab tagada kahe riigi ja rahvusvahelise üldsuse poliitilise tahte muutumise tegelikkuses tõelisteks arenguprojektideks, mõlema riigi kodanike hüvanguks. Just kodanikud ja nende heaolu peaks nii Lõuna- kui ka Põhja-Sudaanis olema demokratiseerumise, poliitilise pluralismi ning inimõiguste ja usulise, kultuurilise ja etnilise mitmekesisuse austamise keskmes.
<SPEAKER ID="277" NAME="Véronique De Keyser" LANGUAGE="FR">
Lugupeetud juhataja! 9. juulil tähistab Lõuna-Sudaan oma taas saavutatud iseseisvust ja väärikust ning ka Sudaani inimesed räägivad sellest sündmusest väärikalt ja emotsionaalselt.
<P>
Lugupeetud volinik Piebalgs! Valmistasin ette kolme minuti pikkuse kõne. Kui aga teid kuulasin, siis mõtlesin, kas ma üleüldse peaksin sõna võtma. Tahan teid kiita: arvan, et Euroopa Parlamendil on põhjust olla uhke kogu ELi tegevuse ja Sudaani-küsimuse käsitlusviisi üle. Nagu Sudaani inimesed, hoian ka mina pöialt, et see jätkuks kuni iseseisvuse väljakuulutamiseni ja ka kauem.
<P>
Te rääkisite põhiteemadest, s.o Abyei-teemast, mis on seni lahenduseta, ning poliitilistest otsustest, mida oli vaja teha kodakondsuse, riigivõla, -vääringu jms kohta. Eeskätt rääkisite te kõigest, mida loodate saavutada seoses arengu, humanitaartegevuse, õigluse jaluleseadmise ja selle kohta, et me ei tohiks alahinnata Rahvusvahelise Kriminaalkohtu olulisust. Te käsitlesite kõiki otsustavaid punkte.
<P>
Lisaksin omalt poolt vaid paar asja. Mis puudutab arengu- ja humanitaartegevuse probleemi, siis on tõsi, et Lõuna-Sudaanis on vaja veel palju teha ning et meil tuleb jätkuvalt arendada ka Põhja-Sudaani ning mis veelgi olulisem - mitte seda isoleerida. Väga palju on vaja veel teha sellepärast, et riik on elatanud ennast üksnes naftast. Ei ole mitmekesistatud majandust, puuduvad haridusasutused, teed, haiglad jms. Inimeste vajadused ja ootused on väga suured ja kui me ei taha, et Sudaani inimesed pettuksid iseseisvuses, peab arengu- ja humanitaartegevus jätkuma veel pikka aega. Seda ei tohi mingil juhul unustada.
<P>
Mis puudutab inimõiguste, naiste õiguste ja poliitilise pluralismi küsimust, siis polügaamia on endiselt olemas, isegi Lõuna-Sudaanis. Lehmade eest ostetakse naisi, 80% naistest on kirjaoskamatud, laste õigusi ei ole veel kehtestatud ning poliitiline pluralism vajab veel avastamist. Puudub poliitilise pluralismi kultuur, mida nägime ka valimiste ja rahvahääletuse ajal. Samas on see aga midagi põnevat ja imelist.
<P>
Kohtusin nii Lõuna- kui ka Põhja-Sudaani valimiskomisjoniga, kuid eeskätt siiski lõuna poole komisjoniga. Nad tahavad töötada välja seadusi. Nad tahavad head põhiseadust, tahavad ehitada üles oma riigi ning ütlevad meile, et ärge muretsege, me saame raha, kuid aidake meid oma kohaloluga. Arvan, et selle suhtes olete täitnud nende palve. Teie külaskäik ja ka volinik Georgieva varasem külaskäik ning paruness Ashtoni tõenäoline visiit sinna iseseisvuse tähistamise ajal on kõik ülimalt olulised sündmused.
<P>
Teie soov esitada Lõuna-Sudaani kohta strateegiline kava on just see, mida me nõuame pärast igat valimist. Me ei taha lühiajalist, vaid järjepidevat tegutsemist, tulevikuväljavaateid nendele riikidele. Lugupeetud volinik Piebalgs! Muutsin kõige selle pärast oma teksti täielikult. Tahan teid tänada, sest nagu ütlesin, on hea olla uhke ELi üle, eriti praegusel raskel ajal.
<SPEAKER ID="278" NAME="Ivo Vajgl" LANGUAGE="SL">
Lugupeetud juhataja, austatud volinik! Kui järjekordse Aafrika riigi, s.o Lõuna-Sudaani, iseseisvus 9. juulil välja kuulutatakse, suletakse taas üks selle mandri koloniaalpärandi peatükk. Tahame uskuda, et kui demokraatlik otsus rahvahääletusel vastu on võetud, lahendab Lõuna-Sudaan lahtised küsimused oma põhjanaabriga rahumeelsel viisil ehk läbirääkimiste kaudu. Tahame uskuda, et piirkond väldib vaidlusi ja kokkupõrkeid, mis võivad tekkida piiriküsimuse ning demograafiliste ja rändemuutuste tõttu seoses nafta ja teiste loodusvaradega, mida mõlemal riigil on külluses, vaatamata sellele, kui vaesed nad arvandmete poolest võivad olla.
<P>
Juhin teie tähelepanu sellele, et rahvusvahelisel üldsusel, ÜROl, Aafrika Liidul ja ELil tuleb jätkata koostööd mõlema riigi tugevdamise eesmärgil ning tagada selleks rahu ja ehitada üles institutsioonid demokraatliku ja pluralistliku Lõuna-Sudaani nimel. Head kolleegid! See on ülesanne, millega seisame vastamisi just praegu, mil kogu see laiem piirkond elavneb ja võtab omaks tänapäevaseid nõudeid ja standardeid.
<P>
Sudaan teeb taas läbi otsustavat suunamuutust. Kõik kokkulepped, mis verise kodusõja lõpus sõlmiti, ei ole veel tegelikkuseks saanud. Abyei provintsi olukord sarnaneb pigem kriisi kui rahuga ning ka Darfuris leiavad aset vägivallateod. Sudaan vajab seega meie tähelepanu ja heldet abi.
<P>
Tähtis asjaolu on ka see, et ÜRO Julgeolekunõukogu uuendas ÜRO Sudaani-missiooni mandaati ning suurendab rahuvalvajate arvu Sudaanis. Meie sõnum Hartumis ja Jubas asuvatele valitsustele on, et nad peaksid kohtlema ÜRO rahuvalvajaid sõpradena ning tagama nende ohutuse.
<SPEAKER ID="279" NAME="Nirj Deva">
fraktsiooni ECR nimel. - Lugupeetud juhataja! Volinik Piebalgsil on õigus. Meie ees on ELi üks keerulisemaid ülesandeid. Riigi ülesehitamist käsitleva Euroopa Parlamendi raporti raportöörina pean ütlema, et meie jaoks on erakordne võimalus olla 9. juulil Lõuna-Sudaani - mis on üks vaesemaid ja uusimaid tulevasi riike - partner ja aidata muuta riigi ülesehitamine, millest me siin saalis pidevalt räägime, tõelisuseks.
<P>
See riik on loodusvarade poolest rikas, kuid tema sotsiaalsed näitajad on kohutavad. Lõuna-Sudaanis sündinud lapsel on suurem tõenäosus surra imikueas kui käia algkoolis. On need vast näitajad! Abiorganisatsioonide antud toiduaineid, mida tuleks jagada vaestele tasuta, müüakse praegu turul. Meil tuleb alustada suutlikkuse ülesehitamist täiesti algusest. Riigil puudub avalik teenistus. Riigis ei ole väljaõppinud teenistujaid. Puudub taristu, et olla tänapäevastele standarditele vastav riik. Nad vajavad õigusriigi põhimõtet, head valitsemistava, läbipaistvust ning meie kui partnerite asjakohaseid teadmisi. Nemad peaksid meid kutsuma ning meie peame tagama neile teadmistel põhineva partnerluse.
<SPEAKER ID="280" NAME="Judith Sargentini" LANGUAGE="NL">
Lugupeetud juhataja! Teil on põhjust tähistada, sest kui rahvas suudab hääletusel võtta vastu otsuse oma iseseisvusest, siis see on ainult õige ja asjakohane. Ebameeldiv pool on siinjuures asjaolu, et Lõuna-Sudaan pärib tegelikult minevikukoorma ning tähistamine on tõenäoliselt Lõuna-Sudaani inimeste olukorda arvestades mõnevõrra kohatu. Nüüd, mil Abyei on liidetud Põhja-Sudaaniga, tuleks Lõuna-Sudaani kiita selle eest, et nad on otsustanud mitte lasta ennast provotseerida. Küsimus on aga selles, kui kaua see nii kestab.
<P>
Meie, rahvusvaheline üldsus, vaatasime pealt, kuidas Abyei-küsimust rahvahääletusel ei lahendatud, kuid see oli meist väga vastutustundetu ning see võib põhjustada sõja uuesti puhkemist tulevikus. Võime üsna kindlalt eeldada, et ÜRO väed tuleb taas saata piirkonda rahu tagama. Minu jaoks on keeruline mõista, millest me räägime ja millest mitte. Oletame, et Sudaan püüab mõjutada Abyei tulevast rahvahääletust ning nõuab, et karjapidajad, kes veedavad osa ajast seal ja osa mujal, osaleksid samuti hääletusel. Kas Lõuna-Sudaanil oleks õigus öelda, et ei, nad ei osale, sest nad ei ole alalised elanikud? Kui see on teie seisukoht, siis kas te ei võta nendelt karjapidajatelt ära elamisõigust? Meil on siin väljapääsmatu olukord, kus vastust ei saa lihtsalt õhust võtta.
<P>
Rääkida tuleb veel kahest tegurist. Kas Lõuna-Sudaanile tuleks anda õiglane võimalus alustada puhtalt lehelt? Sellisel juhul oleks sealsetel elanikel tegelikult õigus võla tühistamisele. Kõnealuse võla tekitas Hartumis asuv valitsus ning keegi ei saa väita, et need summad teenisid lõunas elavate inimeste huve.
<P>
Peale selle tuleb küsida, kuidas tegutseda Lõuna-Sudaani maapõues leiduvate varadega. Kas sellega seoses kehtib Lõuna-Sudaanile kaevandustööstuse läbipaistvuse algatus, mille raames kontrollitakse korruptsiooni tööstuses ning seda, millistest naftavarudest rahvas kasu saab? Kui ei, siis kuidas saame meie Euroopas neid aidata? Üks asi, mida Euroopa siiski teha saab ja millest on tõepoolest abi Lõuna-Sudaanile - ja tegelikult ka Põhja-Sudaanile -, on kaubandus ja õiglaste investeeringute algatamine. Me vaatame kõik pingsalt sündmuste arengut ning loodan, et meil on taas kord võimalus tõsta Lõuna-Sudaani vabaduse tähistamiseks šampanjaklaas.
<SPEAKER ID="281" NAME="Gabriele Zimmer" LANGUAGE="DE">
Lugupeetud juhataja! Vaatame kõik seda maailma piirkonda väga murelikult ning teame hästi, et kodusõja oht ei ole kuhugi kadunud. Käimasolev rahuprotsess on väga habras, mida on näidanud ka Abyei praegused sündmused.
<P>
Puhkenud konflikt on väga tõsine. Põhjaosa sõjavägi on okupeerinud Abyei ja 15 000 inimest on põgenenud. Arvan, et meie ELis peaksime andma väga konkreetset abi nagu varem - võimalikult kiire toidu- ja humanitaarabi mujale liikuvatele pagulastele, samuti valmistama pagulaste jaoks ette erakorralise humanitaarabi.
<P>
Isegi enne konflikti süvenemist sõltus Lõuna-Sudaanis juba 40% elanikest toiduabist. Lõuna-Sudaan saab olema üks maailma vaesemaid riike ning kui soovime, et aastatuhande arengueesmärke ka seal piirkonnas täidetaks, on äärmiselt tähtis, et nõukogu eraldatud rahalisi vahendeid - 200 miljonit eurot - kasutataks selle piirkonna toiduga kindlustamiseks ning hariduse ja tervishoiu tagamiseks.
<P>
Meie fraktsioon toetab Põhja- ja Lõuna-Sudaani relvajõudude kiiret tagasitõmbumist Abyeist, üldisest rahukokkuleppest kinnipidamist ja demilitariseeritud ala tunnustamist. Mis puudutab ÜRO mandaadi pikendamist, mida on arutatud, siis nõuame, et sealjuures võetaks arvesse riske ja probleeme, mis tulid päevavalgele seoses Kongo Demokraatlikus Vabariigis tegutseva MONUCi missiooniga.
<P>
Oleme pettunud, et resolutsioonis ei nõutud tungivalt võlgade tühistamist ega sellega seotud välisvõla uurimist. Pean seda kahetsusväärseks.
<SPEAKER ID="282" NAME="Bastiaan Belder" LANGUAGE="NL">
Lugupeetud juhataja! Soovin seoses praegu Sudaanis valitseva olukorraga esitada kõrgele esindajale või tema asendajale kaks tähelepanekut. Kõigepealt kutsun kõrget esindajat üles nõudma Sudaani ametiasutustelt kiiremas korras, et nad vabastaksid kristlase Hawa Abdalla Muhammad Saleh, kelle julgeolekuteenistus vahistas 25. mail usulistel põhjustel Darfuris pagulaste laagris. Teadete kohaselt piinati Saleh'd peale vahistamist ning viidi Hartumi teadmata asukohta. See on isiklik tragöödia, millesse Euroopal tuleb sekkuda.
<P>
Teiseks tahan öelda, et Euroopa Parlamendi liikmena mõjus mulle rängalt see, kui lugesin ühe Sudaani olukorra asjatundja ja korduvalt kannatada saanud konfliktipiirkonna Abyei rahvusvahelise vaatleja väga kriitilisest kirjutisest, et Euroopa diplomaatiline surve president al-Bashiri mõrvarlikule ja sõjanäljas režiimile oli tühine ja halvasti kooskõlastatud. See oli tõepoolest hävitav kriitika.
<P>
Kas rahvusvaheline üldsus, sealhulgas Euroopa, tekitas president al-Bashiris peale Abyei okupeerimist taas kõikvõimsa inimese tunde? Praegu oleks õige aeg tuua esile seda, kui nõrk on al-Bashiri seisund riigisiseselt, ja seda, et praegu oleks väga sobiv hetk avaldada režiimile survet rahvusvahelisel tasandil. Seepärast loodan, et Euroopa seda ka teeb.
<SPEAKER ID="283" NAME="Mario Mauro" AFFILIATION="PPE">
(IT) Lugupeetud juhataja, austatud volinik! Kogu oma austuse juures teie sõnavõtus võetud pragmaatilisele käsitlusviisile tahaksin esitada kaks soovitust, milles soovin tuua esile ka kolleeg De Keyseri hiljutist tööd rahvahääletuse jälgimisel, mida ta tegi väga põhjalikult ja mis on minu arvates meie institutsioonide jaoks väga väärtuslik.
<P>
Viitan väga konkreetsele teemale: ma ei olnud tegelikult üllatunud, et rahvahääletuse ja selle tulemuste väljakuulutamise järel vaenulikkus süvenes ning osaliselt olid selles süüdi Sudaani institutsioonid ja ametiasutused, eriti Abyei piirkonnas. See on Hartumis asuva valitsuse ebastabiilsele poliitikale väga iseloomulik, et kõigepealt näidatakse kätte lahendus ning seejärel võetakse see ilma igasuguse hoiatuseta tagasi. See ongi põhjustanud Sudaani katastroofilise olukorra.
<P>
Lubage mul teha üks ettepanek. Euroopa välisteenistuses moodustasime osakonna, mis tegeleb spetsiaalselt humanitaarkriisidega. See osakond peab hakkama tegelema ka Abyeiga ja tegema seda kohe, mitte siis, kui meie ees on juba suur katastroof. Meil tuleb see osakond töösse kaasata, sest tegemist on usaldusväärse osakonnaga, mis on juba tõestanud oma väärtust näiteks Liibüa kriisi puhul. Arvan, et seda osakonda tuleks praegu julgustada valmistama ette edasisi meetmeid selgitavat tegevuskava, mis esitatakse väliskomisjonil. See võimaldab meil mõista, kui väärtuslik võib ELi välispoliitika olla, kui töötame kõik koos parima tulemuse nimel.
<P>
Minu viimane soovitus puudutab suhteid Hiinaga. Kuuleme igalt poolt, et Hiinal on Sudaanis suur mõju ning see jätab meile mulje justkui mingist viirastuslikust kujust, keda kartma peame. Minu arvates on meil praegu vaja ettevaatlikke, kuid soodsaid suhteid Hiinaga, et saaksime hinnata, kas tal on peale majandushuvide ka soov lahendada inimõigustega seotud probleeme.
<SPEAKER ID="284" NAME="Ana Gomes" AFFILIATION="S&amp;D">
Lugupeetud juhataja! EL peab avaldama jätkuvalt survet Sudaani valitsusele, et see viiks oma väed piirilinnast Abyeist välja. Abyei-probleem tuleb kiiresti lahendada, et vältida Sudaani ja Lõuna-Sudaani vahelise relvakonflikti süvenemist. Nimetatud konflikt ohustab rahuprotsessi, mis oleks pidanud järgnema 2011. aasta jaanuaris toimunud rahvahääletusele.
<P>
Mai lõpus aset leidnud ÜRO helikopteri tulistamine relvarühmituste poolt oli uskumatu ja argpükslik tegu. Sama ennekuulmatu oli ka Hartumis asuva valitsuse nõue, et ÜRO rahuvalveväed pärast 9. juulit lahkuksid. ÜRO kohalolu on vajalikum kui kunagi varem, et aidata jälgida asjaosalisi ja piirkonda stabiliseerida ning seega hoida ära konflikti laienemine.
<P>
Tagamaks Lõuna-Sudaani rahumeelne üleminek iseseisvusele, on vaja, et võitlus karistamatuse vastu oleks jätkuvalt üks tähtsamaid teemasid ELi tegevuskavades mõlema riigi ning ka nende mittekasulike segavate naabrite kohta. ELil ei tohiks tekkida ahvatlust sõlmida mingilgi määral mugavaid kokkuleppeid president al-Bashiriga, et siis vastutasuks unustada, et tema ja ta käsilased tuleb anda Rahvusvahelise Kriminaalkohtu alla, et nad kannaksid vastutust sõjakuritegude ja Darfuris sudaanlaste suhtes toime pandud inimsusevastaste kuritegude eest.
<SPEAKER ID="285" NAME="Charles Goerens" AFFILIATION="ALDE">
(FR) Lugupeetud juhataja! Hiljuti Lõuna-Sudaanis toimunud iseseisvushääletusega algas uus ajastu meie poliitikas selle uue riigi suhtes. Uue riigi loomise järel sai küsimustest, mida peeti Sudaani siseasjaks, rahvusvaheline teema. Kõik suhted Hartumis asuva valitsusega - eriti julgeolekuvaldkonnas - on nüüd rahvusvahelised ning sellest tulenevalt reguleeritakse neid nüüd rahvusvahelise õiguse alusel.
<P>
Seepärast avaldame kiitust viisile, kuidas asjaosalised oma ülesandeid täidavad ning sellega seoses tasub tuua esile mõningaid suurimaid ja kiireloomulisemaid probleeme, millega äsja loodud riik vastamisi seisab. Kõigepealt tahan nende asjaosaliste seast esile tuua endise Lõuna-Aafrika Vabariigi ja Aafrika Liidu presidendi Thabo Mbeki ja tema vahendustegevuse ning samuti arvan, et peaksime rõhutama ka meie Sudaani eriesindaja Rosalind Marsdeni vahendusrolli.
<P>
Teiseks, pärast uue riigi ühinemist Cotonou lepinguga tekivad uued väljavaated arengukoostööks ja suheteks ELiga. Arvan, et see on hädavajalik ja me peame tegema kõik endast oleneva, et edendada lepingu kiiret ratifitseerimist.
<P>
Kolmandaks on vaja arendada suutlikkust tulla toime väga suurte probleemidega, mis sellel uuel ja ikka veel väga hapral riigil ees seisavad. See nõuab ka rahvusvahelise üldsuse tähelepanu.
<P>
Neljandaks on vaja aidata arendada ka Põhja-Sudaani, mida me ei tohi unustada ja mis valmistub koostama uut põhiseadust.
<P>
Ja viimaseks, Darfuri piirkonna julgeolekuolukord on väga halb ning valitsus kavatseb 1. juulil 2011 viia ühepoolselt läbi rahvahääletuse selle staatuse üle.
<P>
Mõistagi on mul hea meel meie arenguvoliniku ja tema töötajate osaluse üle selles otsustavas etapis. Ta on mõistnud, et see Lõuna-Sudaani tuleviku jaoks määrava tähtsusega periood on ka katse, milles pannakse proovile ELi ja teiste asjaosaliste tugevus.
<SPEAKER ID="286" NAME="Peter van Dalen" AFFILIATION="ECR">
(NL) Lugupeetud juhataja! Tähtis päev 9. juuli läheneb. Lõuna-Sudaan saab ametlikult iseseisvaks. See on riik, mis seisab avalikult kristluse põhiväärtuste eest, kuid ka riik, millel seisab ees veel hulganisti katsumusi, sest vana kaval rebane Omar al-Bashir võib olla küll jäänud vanemaks, kuid tal on veel mõnigi trikk varuks. Abyei piirkonnas on ta hakanud korraldama veresaunu. Näib, et alanud on ka lõunas elava ja Dinka hõimu kuuluvate ngok dinkade etniline puhastamine. ÜRO töötajate elu on seal ohus.
<P>
Paruness Ashton teab, et me toetame tema inimõiguste poliitikat ning Benghazi mässuliste suhtes tegi ta selge ja õige valiku. Sedasama tuleb teha ka Omar al-Bashiri puhul, sest Lõuna-Sudaani inimesed väärivad meie tugevat toetust.
<SPEAKER ID="287" NAME="Sabine Lösing" AFFILIATION="GUE/NGL">
(DE) Lugupeetud juhataja! Veebruaris olid paljud inimesed, sealhulgas Euroopa Parlamendi liikmed, täis lootust, aga ka muret Sudaani tuleviku pärast. Seisukohad vägivallaintsidentide jätkumise võimaluse suhtes olid erinevad. Selge oli see, et Sudaani inimestel olid suured probleemid ning nad vajasid toetust. Sudaani olukord on taas tähelepanu keskpunktis. Viimaste sündmuste aluseks on Lõuna-Sudaani tulevase iseseisvusega seotud lahendamata probleemid, kuid neid ei saa lahendada relvade abil. Seepärast on mul hea meel Põhja- ja Lõuna-Sudaani vahel hiljuti sõlmitud kokkuleppe üle, mida vahendas Aafrika Liit ja mis käsitles demilitariseeritud ala ja kahe riigi vahelist tulevast piiri. Kuid MONUCi eeskujul loodud 7000 ÜRO rahuvalvajast koosnevad väed võivad tekitada pigem kahju kui tuua kasu. Kui vaadata kasvõi Kongot, siis näeme, mida MONUCi väed võivad põhjustada.
<P>
Sudaanile antav abi peab olema erapooletu ega tohi olla seotud mitte ühegi huvirühmaga. See peab teenima eeskätt Lõuna- ja Põhja-Sudaani inimeste huve ning see kehtib nii ainelise kui ka diplomaatilise abi kohta. Et hoida ära konflikti edasine süvenemine, tuleb peatada kõik relvatarned. Nõuame igasuguse tsiviil- ja sõjalise koostöö ning sõjalise väljaõppemissiooni lõpetamist.
<SPEAKER ID="288" NAME="Michèle Striffler" AFFILIATION="PPE">
(FR) Lugupeetud juhataja, austatud volinik, head kolleegid! Meil on mõistagi hea meel, et jaanuaris toimunud Lõuna-Sudaani iseseisvusreferendum viidi läbi rahumeelselt ja usaldusväärselt. Nagu juba öeldud, kuulutab Lõuna-Sudaan 9. juulil 2011 välja oma iseseisvuse. Uued ülesanded, mis on seotud nii uue riigi sisekorralduse kui ka tema suhetega Sudaaniga nende ühisel piiril ja naftarikkas Abyei piirkonnas, on väga mahukad.
<P>
Nii Sudaani kui ka Lõuna-Sudaani humanitaarvajadused on tohutud. Kõige tähtsamad kitsaskohad on julgeolek, abivajajateni jõudmine ja humanitaarpõhimõtete austamine. Kriis ei ole kaugeltki läbi. Väga oluline on rahvusvahelise kogukonna jätkuv kohaolu ning humanitaarabi andmine nii palju kui võimalik. Peame olema väga ettevaatlikud olukorra edasise arengu suhtes, sest see on juba niigi kohutav, kuid võib veelgi halveneda ja ohustada piirkonna stabiilsust.
<P>
Samuti on tähtis, et Lõuna-Sudaani jaoks korraldatav arenguabi oleks kooskõlastatud ja täiendaks humanitaarabi. Siin on üks tähtsamaid aspekte kiireloomulisuse ja arengu vaheline seos, sest riigi taristu on väga nõrk ja humanitaarkriis ei lõppe niipea. Arenguabi raames tuleb seega toetada riigi taristut ja parandada inimeste juurdepääsu põhiteenustele, mida korraldavad praegu vabaühendused ja rahvusvahelised organisatsioonid.
<P>
Lõuna-Sudaanis ja Abyeis aset leidvate sündmuste tõttu ei tohi me aga jätta tähelepanuta Darfuri olukorda, mida peetakse maailma kõige raskemaks humanitaarkriisiks. Miljonite inimeste elu sõltub välisabist.
<P>
Ja kuna mul on veel mõned sekundid järel, tahan avaldada kiitust volinik Piebalgsile minu arvates erakordse töö eest.
<SPEAKER ID="289" NAME="Richard Howitt" AFFILIATION="S&amp;D">
Lugupeetud juhataja! Tahan täna pärastlõunal rõhutada eeskätt seda, et ELil tuleb teha Lõuna-Sudaaniga koostööd demokratiseerimise ja institutsioonide ülesehitamise nimel. Olen nõus, et sellest saab riik, kus vastsündinute suremuse määr on üks maailma kõrgemaid ja haridusnäitajad maailma madalamaid, mistõttu on vaja kiiremas korras ühineda Cotonou lepinguga, tagada kiire juurdepääs Euroopa Arengufondile ja leevendada õiglaselt võlakoormust. Kuid nii nagu EL peaks olema uhke selle üle, et aitasime kaasa üldiselt rahumeelsele ja usaldusväärsele rahvahääletusele - ma kiidan selle eest kolleeg Veronique De Keyserit tema isikliku juhtimise eest -, peab EL seadma enda ülesandeks ka Lõuna-Sudaani abistamise põhiseaduse läbivaatamisel, mitmepartei süsteemi juurutamisel ja korruptsiooni ärahoidmisel juba algusest peale.
<P>
Lugupeetud juhataja! Lõuna-Sudaani jaoks on 9. juuli päev, mis on tähtsam kui miski muu. Põhja-Sudaani jaoks aga võib lõppeda küll üldine rahukokkulepe, kuid sellest tulenevad kohustused mitte. Vägivallaoht ei jää püsima mitte ainult Lõuna-Sudaanis, vaid ka tema naabruses asuvates Põhja-Sudaani Sinise Niiluse ja Lõuna-Kordofani piirkondades ning ikka veel ka Darfuris. Tahan paluda volinik Piebalgsilt, et ta selgitaks oma vastuses, mida teeb EL selleks, et võidelda inimõiguste rikkumiste jätkumise ja inimõiguste halvenemise vastu, eriti mis puudutab niisuguseid inimõiguslasi nagu Hawa Abdulla, kes kuulub Aafrika Liidu ja ÜRO ühisesse rahuvalvemissiooni ning keda peksti ja hoitakse meelevaldselt kinni.
<P>
Mul oli hea võimalus olla Ida-Timoris selle aastatuhande maailma esimese uue riigi sünni juures. Loodan, et Lõuna-Sudaan saavutab oma iseseisvuse, suudab hoiduda traagilisest üleminekust, mille tõttu Ida-Timori elanikud pidid kannatama, ja tagab rahu ja õitsengu Sudaani elanikele, kes on samuti kannatanud Aafrika kõige kauem kestnud kodusõja tõttu juba liiga palju.
<SPEAKER ID="290" NAME="Niccolò Rinaldi" AFFILIATION="ALDE">
(IT) Lugupeetud juhataja! Raske on jätta tähelepanuta uue riigi rahumeelse moodustamise viimaseid samme. Tagada tuleb lõppeesmärk, milleks on rahu saavutamine, kuid samal ajal on vaja täita ka üldise kokkuleppe tähtsaid osi.
<P>
Hartumis asuva valitsuse sõjaline tegevus Abyeis näib ohustavat selle protsessi üldist head tulemust, kui mitte 54. Aafrika riigi asutamist 9. juulil.
<P>
Lõuna-Sudaan ei tohi reageerida provokatsioonidele ega kaotada silmist lõppeesmärki, milleks ei ole mitte ainult iseseisvus, vaid ka usaldusväärsete institutsioonide rajamine ja riigi rahvastiku elujärje parandamine, kellest 90% elab allpool vaesuspiiri. Inimesed ei saa tõenäoliselt kasu välisinvesteeringutest, mis samas ei ole enam nii läbipaistmatud ja röövellikud.
<P>
Usun, et Lõuna-Sudaani tehtavate välisinvesteeringute probleem on peagi üks peamisi, mida ELil tuleb jälgida ning mille puhul saab ta tõestada oma viimastel aastatel nimetatud piirkonnas saavutatud usaldusväärsust.
<SPEAKER ID="291" NAME="Charles Tannock" AFFILIATION="ECR">
Lugupeetud juhataja! 9. juulil kuulutab Lõuna-Sudaan uue, inglise keelt kõneleva Aafrika riigina välja oma iseseisvuse. EL on õigesti toetanud Lõuna-Sudaani riikliku programmiga seotud tegevuskava ja rahvahääletust. Järgmised kuud on aga jätkuvalt määrava tähtsusega. Lõuna-Sudaanile tuleb anda võimalus saada elujõuliseks suveräänseks riigiks. Ka ilma vaenuliku naabri Põhja-Sudaanita on riigil väga suuri arenguprobleeme. Taristu valdavalt puudub. Levinud on kogukondadevaheline vaen. Tervisnäitajad on maailma ühed halvemad ning majandus sõltub peaaegu täielikult naftaekspordist.
<P>
Seepärast on oluline suurendada ELi Lõuna-Sudaanile antavat arengu- ja humanitaarabi. Lõuna-Sudaan aga vajab ELilt ka üheselt mõistetavat poliitilist toetust. Asjaolu, et Hartumis asuv valitsus okupeeris hiljuti piiriala Abyei, näitab, et president Bashir ei ole ikka veel leppinud täielikult selle riigi lahkulöömisega. Loodan, et Lõuna-Sudaan täidab oma lubadust ning on esimene Aafrika Liidu riik, mis taastunnustab stabiilset ja demokraatlikku Somaalimaa Vabariiki samuti iseseisva riigina.
<SPEAKER ID="292" NAME="Charalampos Angourakis" AFFILIATION="GUE/NGL">
(EL) Lugupeetud juhataja! Abyeis hiljuti aset leidnud kokkupõrked näitavad, kui ennatlikud olid USA ja ELi rõõmuhõisked, mis järgnesid rahvahääletusele. Nägime taas kord, et imperialistlik rahu on sama verine kui imperialistlik sõda. Ilmselgelt on põhja- ja lõunaosal, mis asuvad imperialistlikul kursil ning vaevlevad sisevastuolude ning "jaga ja valitseˮ poliitika käes, raske vältida vahetut konflikti.
<P>
Mitmesugused imperialistlikud riigid on püüdnud 20 aastat saada oma valdusesse Abyei nafta-, kulla-, vase- ja uraanivarusid. Sisevastuolud on tekitanud nüüd, kui asjasse on otseselt segatud NATO, USA ja EL, ohu uue ja veelgi verisema sõja puhkemiseks, mida ELi ühendjõud pärast Liibüa sõda näivadki soovivat.
<P>
Meil tuleb kiiremas korras lõpetada igasugune imperialistlik sekkumine Sudaani asjadesse ning Põhja- ja Lõuna-Sudaani vaheline vaen ja vastasseis. Samuti usume, et nii Põhja- kui ka Lõuna-Sudaani inimesed peaksid hakkama ise juhtima oma käekäiku. See on ainus viis, kuidas vältida sõda, kontrollida oma riigi rikkusi ning liikuda teistsuguse arengu suunas.
<SPEAKER ID="293" NAME="Joachim Zeller" AFFILIATION="PPE">
(DE) Lugupeetud juhataja, austatud volinik, head kolleegid! Mul oli võimalus osaleda Euroopa Parlamendi valimisvaatlejana Lõuna-Sudaani iseseisvusreferendumil ning mulle avaldas muljet, kui innukalt toetasid Lõuna-Sudaani inimesed mõtet otsustada edaspidi ise oma riigi saatuse üle.
<P>
Samuti nägin, kui suured on nende inimeste ootused, kes otsustasid vabastada oma riigi pärisorjusest. Tuhanded, võib-olla isegi kümned tuhanded riigi sees ümber asustatud inimesed, kes olid aastakümneid Lõuna-Sudaanis kestnud võitluse tagajärjel sunnitud minema Põhja-Sudaanis asuvatesse pagulaslaagritesse, asusid nüüd minema tagasi oma endistesse kodudesse Lõuna-Sudaanis.
<P>
Mõistagi tahavad Lõuna-Sudaani elanikud peale iseseisva riigi elada eelkõige rahus ning leida võimaluse saavutada õnnelikum tulevik pärast aastakümneid kestnud sõda, mille käigus olid miljonid lõunasudaanlased sunnitud oma elu ohverdama.
<P>
Lõuna-Sudaan saab 9. juulil ametlikult iseseisvaks ning liitub meie maailma riikide perega. Lähtetingimused on nii halvad, kui üldse olla saab, ning sellest on juba mõistagi palju räägitud. 70% elanikest on rändkarjakasvatajad, 80% on kirjaoskamatud ning vaidlus Abyei üle on laienemas sõjaliseks konfliktiks. Juba on hukkunuid ja haavatuid. Nagu sellest ei piisaks, ka Lõuna-Sudaani hõimude ja relvarühmituste vahelised võitlused sagenevad ning alates jaanuarist on vaatlejate hinnangul kaotanud elu juba rohkem kui tuhat inimest. Haavatuid ja vigastatuid isegi ei loeta.
<P>
Sudaan oli läbikukkunud riik. On oht, et Lõuna-Sudaan on juba algusest peale läbikukkunud riik. Olen täiesti veendunud, et arvestades nende riikide koloniaalajalugu, on Euroopal selle piirkonna ees suured kohustused. Lisaks ÜRO ja Aafrika Liidu tegevusele on siin vaja ka ELi ühist välispoliitikat, mis annab ka võimaluse tõestada kõnealuse poliitika asjakohasust. Küsimus ei seisne mitte ainult rahas, vaid ka nõrga ja tärkava kodanikuühiskonna toetamises. Peame pidama põhjalikke läbirääkimisi nendega, kelle käes on riigi tulevik, nimelt hõimujuhtide ja sõjaliste rühmituste juhtidega, et nad ei purustaks riigi elanike lootusi.
<SPEAKER ID="294" NAME="Corina Creţu" AFFILIATION="S&amp;D">
(RO) Lugupeetud juhataja! Vähem kui kuu aja pärast kuulutatakse välja Lõuna-Sudaani iseseisvus, mis pälvis jaanuaris toimunud rahvahääletusel ülekaaluka toetuse. Vahepeal ei ole aga vaidlused piiri asukoha ja naftatulude jagamise üle kahjuks lahendust leidnud. Uus riik hakkab seega jääma konflikti varju. Seepärast arvan, et vaja on suurendada diplomaatilisi, sealhulgas ELi, diplomaatilisi püüdlusi.
<P>
Mul on hea meel teie ja minu kolleegide külaskäikude üle Sudaani ning kolleeg De Keyseri tegevuse üle. Nagu te aga teate, halvenes olukord hiljuti järsult. Rohkem kui 80 000 inimest on kodust lahkunud ning see on selge humanitaarkriisi ohu märk. Soovin küsida volinikult, kas on olemas mingi võimalus saata piirkonda rahuvalvejõud, kui arvestada ÜRO eilset avaldust, milles tunnistati sõjalise jõu ebaõnnestumist hiljutistele pingetele liiga passiivselt reageerimise tõttu.
<SPEAKER ID="295" NAME="Marielle De Sarnez" AFFILIATION="ALDE">
(FR) Lugupeetud juhataja! Mõned tunnid tagasi teavitas Sudaani valitsus ÜROd, et kehtestatakse on kõik vajalikud tingimused, et tuhanded elanikud, kes põgenesid Põhja- ja Lõuna-Sudaani piiril asuvast vaidlusalusest Abyei piirkonnast, saaksid tagasi pöörduda.
<P>
Nagu teame, toimub ümber asuvate elanike lahkumine alati väga kiiresti, kuid tagasipöördumine võtab aega ning põhjustab sageli suuri humanitaar- ja sotsiaalprobleeme. Seepärast teen ettepaneku, et EL korraldaks võimalikult kiiresti järelevalvemissiooni, mis oleks kooskõlas samade põhimõtetega, millest lähtusime Balkani riikides tegutsedes. Seda missiooni võiks mõistagi korraldada Aafrika Liidu, ning miks mitte ka mõne kolmanda riigi abil.
<P>
Viimaseks soovin rääkida kuulujuttudest piirkonna võimaliku etnilise puhastamise kohta. Kui kahtlused osutuvad tõeks, tuleb rahvusvahelisel üldsusel tegutseda ELi eestvedamisel mõistagi kiiresti. Mitte mingil juhul ei tohi lasta korduda endises Jugoslaavias aset leidnud tragöödial.
<SPEAKER ID="296" NAME="Cristian Dan Preda" AFFILIATION="PPE">
(RO) Lugupeetud juhataja! Lõuna-Sudaani iseseisvusreferendumi tulemuste üle oli hea meel paljudel inimestel. See tähendaks 54. Aafrika riigi loomist.
<P>
Praegu aset leidvad sündmused on aga seda entusiasmi kuidagi vähendanud. Peame olema realistlikud ja tunnistama, et praegusel otsustaval hetkel on Sudaani rahumeelne jagunemine ohus. Vaidlusaluse Abyei piirkonna hõivamine Sudaani valitsusvägede poolt 21. mail ja eile nii seal kui ka Kaduglis jätkunud vägivald näitavad, et põhja ja lõuna vaheline kodusõda võib puhkeda igal ajal. Seda tuleb mõistagi iga hinna eest vältida ning meie sõnumid peavad olema kõlavad ja selged.
<P>
Sudaani valitsuse ja relvarühmituste sõjaline tegevus Abyeis kujutavad endast üldise rahukokkuleppe rasket rikkumist. Loodan siiralt, et oleme ühes asjas ühel meelel, nimelt, et igasugust vägivalla süvenemist tuleb vältida, sest see võib põhjustada veelgi suurema arvu inimeste hukkumise. Julgeolekuolukord tuleb lahendada kooskõlas aasta alguses Kaduglis ja Abyeis sõlmitud kokkulepetega ning minu arvates peab see hõlmama ka ÜRO mandaadi alusel tegutsevate ühiste julgeolekujõudude sekkumist.
<P>
Pärast seda, kui need tõkked on ületatud, jääb siiski veel palju küsimusi seoses nende kahe riigi püsimajäämisega, mis peaksid endise Sudaani territooriumil koos eksisteerima. Vaja on poliitilist tahet ja valmisolekut dialoogiks, sest lahendada tuleb palju probleeme: ühine piir, kodakondsus, rahvusvahelised kohustused ja mõistagi naftavarud.
<P>
Samal ajal aga soovin tuua esile, et oleme viimasel ajal näinud Sudaanis meelevaldsete vahistamiste sagenemist ning seega on inimõiguste olukord ja õigusriigi põhimõtte kohaldamine halvenenud. Ärgem unustagem, et Omar al-Bashiri kohta on väljastatud rahvusvaheline vahistamismäärus, mida selle riigi ametiasutused eiravad.
<P>
Lõpetan rõõmsama märkusega. Tahan väljendada heameelt selle üle, et kolm Bulgaaria kodanikku, kes töötasid ÜRO humanitaarabilendude heaks ja kes võeti jaanuaris Darfuris pantvangi, vabastati.
<SPEAKER ID="297" NAME="Miroslav Mikolášik" AFFILIATION="PPE">
(SK) Lugupeetud juhataja! Verine kodusõda, mis on kestnud Sudaanis rohkem kui kakskümmend aastat, on laastanud riigi ning hävitanud miljonite elanike elu või mõjutanud seda muul traagilisel viisil. Kodusõja jooksul toime pandud julmused lõppesid viimaks rahukokkuleppe sõlmimisega ning selle lahutamatuks osaks oli tulemusliku rahvahääletuse korraldamine.
<P>
Ennetus on parim ravi ning seepärast usun kindlalt, et Sudaanile ette nähtud ELi vahendeid ei tuleks eraldada mitte ainult humanitaar- ja arenguabiks, vaid ka demokraatliku kontrolli ja õigusriigi põhimõtte toetamiseks, sest need on eeltingimused sõjas räsitud Sudaani inimeste põhiliste inimõiguste tagamiseks.
<P>
Rahvahääletuse tulemused näitavad selgelt, et valdavalt kristlik Lõuna-Sudaan on soovinud kaua saavutada iseseisvust. Kui see teoks saab - ja ma usun, et see juba teostub - vajab Lõuna-Sudaan maailma noorima riigina abi ja toetust.
<SPEAKER ID="298" NAME="Katarína Neveďalová" AFFILIATION="S&amp;D">
(SK) Lugupeetud juhataja! Nõustun täielikult paruness Ashtoni avalduse ja deklaratsiooniga, kuid samas jagan muret selle riigi tulevase arengu pärast.
<P>
Sudaani Abyei piirkonda on konfliktid räsinud palju aastaid. Kodusõda lõppes vähem kui kuus aastat tagasi ning selleks ajaks oli see kestnud üle 20 aasta. Konflikti põhjuseks oligi Abyei piirkond ja rahvusvahelise kriisirühma avalduse kohaselt mõjutab selle areng kogu Sudaani saatust. Kas riigis säilib rahu või puhkeb seal järjekordne sõda?
<P>
Kui lõunaosa lahku lööb, on vaja näidata toetust võimalikult rahumeelsele üleminekule. Seepärast tahan väljendada komisjonile toetust selle eest, et ta mõistis teravalt hukka jõu kasutamise süütute tsiviilelanike suhtes, kes kannatasid ja kannatavad enim piirkonna hõivamise tõttu Sudaani sõjaväe poolt.
<P>
ELil on võimalus olla rahusobitaja, aidata piirkonda stabiliseerida, ja mitte ainult tugevdada enda kui maailma suurima abiandja seisundit, vaid ka oma poliitilist positsiooni ja eelkõige aidata selle riigi elanikke.
<SPEAKER ID="299" NAME="Janusz Władysław Zemke" AFFILIATION="S&amp;D">
(PL) Lugupeetud juhataja! Tahan juhtida teie tähelepanu ühele minu arvates väga tähtsale tegurile. Oleme siin saalis kõik rahul, et rahvahääletuse tulemusel luuakse peagi uus riik - Lõuna-Sudaan. Samal ajal tuleb siiski rõhutada, et see on vaid võimalus, sest praegu puuduvad riigil põhitingimused, mis peaksid olema iga riigi aluseks. Tal puuduvad struktuurid ja asjatundlikud ametnikud ning ka kohtusüsteem. Teisisõnu on võimalus tegutseda mitmesugustel jõududel, mis võivad rahu ja julgeolekut seal ohustada. Sellega seoses arvan, et lisaks väga olulise humanitaarabi andmisele on vaja riigis tagada ka julgeolek, ning et praegusi ÜRO vägesid on kohapeal endiselt vaja.
<SPEAKER ID="300" NAME="Elena Băsescu" AFFILIATION="PPE">
(RO) Lugupeetud juhtaja! Ka mina soovin väljendada heameelt komisjoni asepresidendi avalduse üle kahe poole vahelise konflikti süvenemise kohta. Arvan, et juhtpoliitikud peaksid austama tahet, mida rahvas väljendas iseseisvusreferendumi kaudu. Sudaanis on juba ajast aega leidnud aset riigisisesed vägivallapuhangud ning viimased märgid näitavad, et need on taas maad võtmas. Tahan tuua esile, kui erakordselt raskes olukorras on konfliktipiirkondade elanikud. Kui rahvusvaheline üldsus ei sekku, võib see viia humanitaarkatastroofini.
<P>
Peale selle on teateid rünnakutest ÜRO kaitse all olevates piirkondades ning need ohustavad rahuvalvajate elu ja pagulaste tagasipöördumist. Soovin rõhutada, kui oluline on rahvahääletuse tulemuste elluviimist takistavate rühmituste järgjärguline desarmeerimine. Piirkonnas toimuv relvade salakaubavedu õhutab ka mässulisi rohkem rahutustele ning ohustab iseseisvuse kehtestamist.
<SPEAKER ID="301" NAME="Seán Kelly" AFFILIATION="PPE">
Lugupeetud juhataja! Tänane arutelu Sudaani ja Lõuna-Sudaani teemal on julgustav ja lootustandev maailmas, kus on rohkem halbu kui häid uudiseid.
<P>
ELil on nii võimalus kui ka kohustus innustada seda uut riiki ning tagada, et Sudaanis ja Lõuna-Sudaanis kehtestataks demokraatia, õigusriigi põhimõte ja inimõigused. Arvan eeskätt seda, et ELi varasem kogemus ja tegevus - mis tuginevad vabadust ja õitsengut käsitlevatele Schumani aluspõhimõtetele - annab meile rolli, mida maailma suurriigid ei saaks täita, sest võidakse arvata, et nad kasutavad Sudaani ära omaenda sise- ja välispoliitika huvides.
<P>
Meie võime koostöös ÜROga saavutada palju, et asutada need uued riigid, eriti Lõuna-Sudaan, ning tagada, et seal ei oleks kodusõda, mida uue riigi sünni järel tihti esineb.
<SPEAKER ID="302" NAME="Monika Flašíková Beňová" AFFILIATION="S&amp;D">
(SK) Lugupeetud juhataja! Pärast iseseisvust, mis saabub täpselt ühe kuu pärast, tuleb Lõuna-Sudaanil hakata kohe tegelema paljude humanitaar- ja sotsiaal-majanduslike probleemidega. Seda arvestades on veel kaua aega olulisem kui kunagi varem välisabi, mille abil toetada Lõuna-Sudaani võitlust täieliku vaesuse vastu, kohalike asutuste tugevdamist ja rahuajaga kaasnevate hüvede kiiret mõju elanikele.
<P>
Ehkki loodetakse, et Lõuna-Sudaan taotleb ühinemist Cotonou lepinguga, ei saa ta 10. Euroopa Arengufondist taotleda vahendeid enne, kui lepinguga ühinemisest on teatav aeg möödas. Seepärast on oht, et vahetult rahvahääletusele järgneval perioodil, mil Lõuna-Sudaan on väga kaitsetu ja esineb suur riigi kokkuvarisemise risk, on rahastamine ebapiisav. Ilmselgelt on vaja seda vältida humanitaarkatastroofi ohu tõttu ning seepärast peaksime tegema kõik endast oleneva, et aidata sudaanlastel see kriitiline aeg üle elada ja hoida ära veriste konfliktide kordumine.
<SPEAKER ID="303" NAME="Andreas Mölzer" AFFILIATION="NI">
(DE) Lugupeetud juhataja! Põhja-Sudaani sõjavägi sundis 15 000 Lõuna-Sudaani toetajat linnast põgenema ning seejärel tahetakse ühtäkki kindlasti korraldada Abyeis kiirkorras ja sõjaväe varjus rahvahääletust, kuigi varem ei jõutud Lõuna-Sudaaniga kokkuleppele isegi selle suhtes, millistel elanikel oli õigus hääletada. Tegemist on pehmelt öeldes veidra käitumisega.
<P>
Aastakümneid kestnud kodusõja tüliõunaks ei ole olnud mitte ainult eri seisukohad omandi ja kuuluvuse suhtes, vaid ka eri usutunnistused. Põhja-Sudaani islamiusulised ning Lõuna-Sudaani kristlased ja maausulised olid sunnitud elama koos endiste koloniaalvõimude umbropsu tõmmatud piiride alusel. Hiljutise pingete süvenemise käsitlemisel ei tohiks seda unustada.
<P>
Rahvahääletust ei oleks tohtinud kiirkorras läbi suruda, kuni Abyei valijate seisund oli lahendamata. Samuti ei tohi me unustada samavõrd suuri vaidlusi tekitanud Sinise Niiluse ning Lõuna-Kordofani ja Nuba mägede piirkonda. See oleks minu arvates raske hooletus ning seda ei tohiks lubada juhtuda.
<SPEAKER ID="304" NAME="Boris Zala" AFFILIATION="S&amp;D">
(SK) Lugupeetud juhataja, head kolleegid! Ma ei ole kunagi usaldanud president Bashiri ega usalda ka praegu. Sellest tulenevalt on selge, et olen üsna pessimistlik võimaluse suhtes, et Sudaanis võiks midagi muutuda. Usun kindlalt, et president püüab sõjalise jõu abil sekkuda Lõuna-Sudaani tegevusse, kas siis hõivates selle territooriumil teatavaid osi või olulisi linnu või toormeallikaid.
<P>
Sellest seisukohast lähtuvalt oleks huvitav näha, milliseid ennetavaid meetmeid või toiminguid on ÜRO inimõiguste ülemvoliniku amet kavandanud, et selle juhtumist ära hoida, võib-olla koostöös ÜRO või Aafrika Liiduga, ning samuti oleks mõistagi huvitav näha, milliseid meetodeid või toiminguid amet kavatseb võtta siis, kui see juhtub ja kui Põhja-Sudaan ei pea kinni allkirjastatud rahukokkuleppest, millesse ma üldiselt usun.
<SPEAKER ID="305" NAME="Jaroslav Paška" AFFILIATION="EFD">
(SK) Lugupeetud juhataja! Lõuna-Sudaani inimesed hääletasid riigi iseseisvuse poolt ning nimetatud riik on ÜRO uusim liige. See riik saavutas rahvahääletuse teel küll iseseisvuse, kuid on peaaegu kõiges teistest sõltuv. Ta sõltub oma põhjanaabrist, ning sõltub abist, olgu see siis pärit Euroopast või ümbritsevatest Aafrika riikidest. See on riik, kus mehed ei ole õppinud töötama. Mehed ootavad märki sõja alguse kohta, et siis haarata relvad ja hakata üksteisega võitlema. See on riik, kus vaid naised ja lapsed töötavad ning kus lapsed ei käi koolis ega ole seepärast haritud. Selles riigis ei ole töölisi, õpetajaid ega arste. Seal tuleb alustada kõige rajamist algusest ning seepärast on väga raske ja keeruline luua seal asjakohast poliitilist süsteemi ning aidata riigil jalgu alla saada. See ei ole raske ülesanne mitte ainult ELi, vaid ka ÜRO jaoks.
<SPEAKER ID="306" NAME="Andris Piebalgs">
komisjoni liige, liidu välisasjade ja julgeolekupoliitika kõrge esindaja ja komisjoni asepresidendi nimel. - Lugupeetud juhataja! Kõigepealt tahan öelda, et olen väga tänulik esitatud strateegia ulatusliku toetamise eest. Käsitlen kiiresti mõningaid küsimusi, millele arutelus viidati.
<P>
Põhja- ja Lõuna-Sudaani elanikud on mõistagi ise oma riigi parimad asjatundjad. Me toetame protsessi, kuid rahvahääletus kujutab endast kahtlemata pöördepunkti - tegemist on täiesti uue tasandi olukorraga. See ei ole niisugune nagu varem. On küll vägivald ja probleemid, kuid olukord ise on erinev. Nüüd näeme tunneli lõpus valgust. Seepärast ütleksingi, et meie jaoks on see suur võit, sest toetasime protsessi poliitiliselt nii oma tegevuse kui ka rahastamise kaudu. Niisiis on tegemist täiesti uue olukorraga.
<P>
Me ei ole kunagi teinud järeleandmisi inimõigusi või Rahvusvahelist Kriminaalkohut puudutavates küsimustes. Meie seisukoht on nende mõlemas küsimuses täiesti üheselt mõistetav. Ükskõik kus inimõigusi ka ei rikutaks, kõrge esindaja teeb selle kohta jõulisi ja selgeid avaldusi ning avaldab ametiasutustele survet. Öeldi, et vahetut reaktsiooni ei ole, kuid muudatused leiavad siiski aset. See ei ole lihtne teema, kuid me jätkame sellega tegelemist.
<P>
Mis puudutab Abyeid, siis olukord on raske, kuid ka siin on ELi seisukoht väga selge: me mõistame hukka piirkonna hõivamise ja nõuame olukorra viivitamatut lahendamist. Üldiselt otsustab olukorra üle ÜRO Julgeolekunõukogu. Ta otsustab uue missiooni saatmise ja ka vajaduse üle ÜRO Julgeolekunõukogu resolutsiooni järele ning me oleme tema suurimad toetajad.
<P>
Peame aga silmas pidama oma jõulist poliitilist seisukohta ja deklaratsiooni ning toetust tsiviiloperatsioonidele. Nagu ütlesin juba Lõuna-Sudaani esindajatele, usun, et me ei peaks ootama kõikide küsimuste lahendamist 9. juuliks. Iseseisvus kuulutatakse välja ja kõnelused jätkuvad. Tähtis on ka asjaolu, et Aafrika Liidu kõrgetasemeline komisjon, mida juhib Thabo Mbeki, toetab mõlemat - nii põhja- kui ka lõunaosa. Toetame veendunult Mbeki komisjoni. Niisiis on meil põhjust uskuda, et kõik rasked küsimused leiavad vastuse.
<P>
Mis puudutab võla küsimust, siis praegu on käimas töö suurtes võlgades olevate vaeste riikide algatuse kallal. See võtab aega ning Abyei-probleem ei aidanud kindlasti sellele kaasa. Kuid seda küsimust ei ole unustatud.
<P>
Hiina - nii palju kui tema kaasamine on meie võimuses - on julgeolekunõukogu täieõiguslik liige ning võib aidata palju kaasa riigi probleemidele lahenduse otsimisele. Praegu ei saa ma kinnitada, et hiinlased oleksid just innukalt tegutsenud. Neid huvitab nafta ning nad tegutsevad Põhja-Sudaanis, kuid kindlasti on väga kasulik, kui rahvusvaheline üldsus püüab aidata probleemidele lahendusi otsida.
<P>
Lõpetuseks tahan öelda, et olen väga tänulik teie huvi eest Sudaani vastu. Nimetatud riik on meist küll üsna kaugel, kuid samas jällegi väga lähedal. Kui asjad lähevad Aafrikas valesti, kui inimesed seal surevad, ei saa EL jääda kõrvale ja öelda, et see on liiga kaugel. Teie suur huvi probleemide vastu julgustab kindlasti kõrget esindajat ja mind ennast ühendama oma jõupingutusi, et aidata inimestel muuta oma elu rahumeelseks.
<SPEAKER ID="307" NAME="Juhataja">
Arutelu on lõppenud.
<P>
Hääletus toimub neljapäeval, 9. juunil kell 12.00.
<P>
Kirjalikud avaldused (artikkel 149)
<SPEAKER ID="307" NAME="Fiorello Provera" LANGUAGE="IT">
Sudaan, mis on Sahara-taguse Aafrika suurim riik, on araabia ja Aafrika maailma ristumiskoht ning kujutab endast paljudest heterogeensetest etnilistest rühmadest koosnevat mosaiiki. Alates 1956. aastast, mil riik Ühendkuningriigist lahku lõi ja iseseisvus, on seal olnud palju konflikte. Naivasha kokkuleppe ja üldise rahukokkuleppe sõlmimisega 2005. aastal lõppes ametlikult põhja- ja lõunaosa vahel 20 aastat kestnud konflikt. Üldise rahukokkuleppe kohaselt toimus 2011. aasta jaanuaris rahvahääletus, mis tähistas viimast etappi lõunaosa lahkulöömisel Põhja-Sudaanist ja tema iseseisvumisel. Tegemist on väga tundliku üleminekuetapiga. Meil tuleb põhja- ja lõunaosa kohelda võrdselt ning pöörata eritähelepanu Lõuna-Sudaani vajadustele seoses institutsioonide ülesehitamise ja valitsemisega. Abi, mida EL annab Lõuna-Sudaanile, tuleks mõõta selle uue riigi tegeliku võime põhjal seda abi kasutada. Meil tuleb tagada, et Lõuna-Sudaanile antavaid tulevasi rahalisi toetusi ei kasutataks ebasobivalt või mis veelgi halvem - et ei toetataks niigi juba levinud korruptsiooni. Euroopa peaks samuti suurendama oma kohustusi, et kaitsta riigi põhjaosas elavaid kristlastest vähemusi, kes langevad järjest sagedamini tagakiusamise ja diskrimineerimise ohvriks.
