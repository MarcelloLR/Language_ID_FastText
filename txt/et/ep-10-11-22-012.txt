<CHAPTER ID="012">
Tööplaan
<SPEAKER ID="020" NAME="Juhataja">
Neljapäeval, 18. novembril 2010 esimeeste konverentsil kodukorra artikli 137 kohaselt koostatud osaistungjärgu päevakorra projekti lõplik versioon on välja jagatud. Esitatud on järgmised muudatusettepanekud:
<P>
Esmaspäev:
<P>
Fraktsioonid on teinud ettepaneku kõrvaldada päevakorrast arutelu Luigi Berlingueri raporti üle, mis käsitleb Stockholmi programmi rakendamise tegevuskava tsiviil-, kaubandus- ja perekonnaõiguslikke ning rahvusvahelisest eraõigusest tulenevaid aspekte. Seega hääletatakse raporti üle homme, st teisipäeval otse. Raport jääb päevakorda. Hääletus toimub, kuid arutelu mitte. Ma kordan: kõik fraktsioonid on sellise lahendusega nõustunud ning seega on selline lahendus heaks kiidetud.
<P>
(Parlament oli taotlusega nõus.)
<P>
Teisipäev:
<P>
Muudatusettepanekuid tehtud ei ole.
<SPEAKER ID="021" NAME="Martin Schulz" AFFILIATION="S&amp;D">
(DE) Austatud juhataja! Teisipäevases päevakavas on kuus Barbara Matera raportit Globaliseerumisega Kohanemise Euroopa Fondi kasutuselevõtu kohta Madalmaades. Võtan sel teemal sõna, sest ma ei pea õigeks seda, kuidas Madalmaade ajakirjanduses on Joseph Dauli selles küsimuses rünnatud. Esimeeste konverentsil tõstatas Joseph Daul küsimuse, mida erinevate fraktsioonide esimehed olid arutanud ja mis käsitles seda, kas need raportid tuleks eelarvearutelu silmas pidades kõrvale jätta. Soovin esitada selle teema kohta kaks märkust.
<P>
Esiteks leian, et peaksime kõnealused raportid päevakorda jätma. Samuti peaksime nende üle hääletama ja eraldama Madalmaadele selle raha Globaliseerumisega Kohanemise Euroopa Fondist.
<P>
Teiseks, Joseph Daul tegi selle ettepaneku siiski esimeeste konverentsil esitatud märkustes. Kui see esimeeste konverentsil esitatud ettepanek tehakse nüüd avalikkusele kättesaadavaks, ilma et Joseph Daulile antaks võimalust vastata küsimustele ja selgitada oma seisukohta, siis peavad fraktsioonide esimehed väga hoolikalt kaaluma, mida esimeeste konverentsil üldse öelda tohib. See on minu esimene mõte.
<P>
Teisena soovin esile tõsta asjaolu, et mitte Euroopa Parlament ei väida, et siin pillatakse raha. Hoopis osa Madalmaade valitsusest - mitte kogu valitsus - väidab pidevalt, et Euroopas pillatakse raha ja seepärast peaks Euroopa vähem raha saama. Barbara Matera raportid näitavad vastupidist: sellest eelarvest pärinevat raha kasutatakse väga vastutustundlikult ja minu arvetes väga tähtsate projektide jaoks Madalmaades. Seetõttu näitaks kõnealuste raportite vastuvõtmine, et selle eelarvega seotud kriitika Madalmaades ei ole põhjendatud.
<P>
(Aplaus)
<SPEAKER ID="022" NAME="Juhataja">
Olen probleemist teadlik ning samuti tean, mida Madalmaade ajakirjandus on avaldanud. Soovin teile siiski kinnitada, et hääletus Globaliseerumisega Kohanemise Euroopa Fondi kasutuselevõtu üle Madalmaades toimub homme kavakohaselt. Midagi ei ole muutunud. Hääletus toimub homme.
<P>
Kolmapäev:
<P>
Sain Euroopa Ühendatud Vasakpoolsete / Põhjamaade Roheliste Vasakpoolsete liitfraktsioonilt taotluse, mis käsitleb arutelu Lääne-Sahara olukorra üle. Taotluses nimelt nõutakse, et hääletus seda küsimust käsitleva resolutsiooni ettepaneku üle peaks toimuma selle istungjärgu jooksul ja mitte detsembri istungjärgul, nagu siiani on kavatsetud.
<SPEAKER ID="023" NAME="João Ferreira" AFFILIATION="GUE/NGL">
(PT) Lugupeetud juhataja! Olukord Lääne-Saharas on liiga tõsine selleks, et Euroopa Parlament saaks hoiduda selles küsimuses seisukoha võtmisest. Faktid on ümberlükkamatud ja silmaga nähtavad. Oleme näinud pilte Sahara laagrite hävitamisest ning teame, et selle hävitamise tulemusena on saanud inimesed surma ja vigastada ning paljud on ikka veel kadunud. Me teame, et Euroopa Parlamendi liikmel ei lubatud minna laagritesse ja et Maroko ametiasutused saatsid ta välja. Samuti teame, et sama moodi käitutakse riiklike parlamentide liikmete, ajakirjanike ja valitsusväliste organisatsioonide liikmetega. Seda kõike teades ei saa me seda teemat lihtsalt ignoreerida.
<P>
Selles küsimuses seisukoha võtmata jätmine oleks mõistmatu ja vastuvõetamatu enesega rahulolu ja isegi süüs osalemine ning see vaid vähendaks meie institutsiooni väärikust ja tema poolt väidetavalt kaitstavaid väärtusi. Seepärast kutsun kõiki üles langetama mõistlik otsus ja toetama hääletust seda teemat käsitleva resolutsiooni üle selle istungi jooksul ning hääletama selle ettepaneku poolt.
<SPEAKER ID="024" NAME="Raül Romeva i Rueda" AFFILIATION="Verts/ALE">
Austatud juhataja! Arvan, et Euroopa Ühendatud Vasakpoolsete / Põhjamaade Roheliste Vasakpoolsete liitfraktsiooni argumendid on täiesti asjakohased, tähtsad ja vajalikud. Seega ma toetan seda seisukohta.
<SPEAKER ID="025" NAME="Martin Schulz">
fraktsiooni S&D nimel. - (DE) Lugupeetud juhataja! Palun hetkeks João Ferreira tähelepanu. Arutasime seda teemat esimeeste konverentsil ja selle ettevalmistamisel põhjalikult. Soovin oma fraktsiooni nimel öelda, et oleme Lääne-Saharas toimuva pärast väga mures. Kui pildid, mida me näinud oleme, on õiged, siis ei ole siin alust mitte ainult tõsiseks aruteluks, vaid vajaduse korral ka tagajärgedeks. See tähendab, et me peame siiski jätkama nõuetekohaselt. See aga hõlmab muu hulgas sündmuste arutamist sellel nädalal. Meie palvel on Maroko välisminister nüüd öelnud, et ta on valmis osalema väliskomisjoni koosolekul. Ta ei pea seda tegema. Maroko välisminister ei pea tulema Euroopa Parlamendi väliskomisjoni ette. Minu arvates peaksime kasutama ära asjaolu, et ta seda teeb, ja igal juhul seadma ta silmitsi esitatud süüdistustega ning alles siis võtma resolutsiooni vastu. Usun, et see on palju kohasem viis jätkata, selmet võtta resolutsioon nüüd vastu ja siis pärast kuulata, mida tal öelda on. Võtame resolutsiooni vastu nii, et arvestame saadava teabe ja küsimustega, mida meil on võimalik Maroko välisministrile väliskomisjonis esitada. Mina isiklikult pean seda palju mõistlikumaks viisiks jätkata. Lisaks valitses tänase pärastlõunani selles küsimuses kõikide fraktsioonide vahel konsensus.
<SPEAKER ID="026" NAME="Juhataja">
Enamus toetab seda taotlust, seega kooskõlas João Ferreira taotlusega toimub hääletamine sellel nädalal.
<P>
(Parlament oli taotlusega nõus.)
<P>
Esitan teile tähtajad: hääletus toimub neljapäeval. Tähtajad on järgmised: resolutsiooni ettepanekud tuleb esitada hiljemalt homme, 23. novembril kell 12.00, muudatusettepanekud ja resolutsiooni ühisettepanekud tuleb esitada hiljemalt kolmapäeval, 24. novembril kell 12.00, resolutsiooni ühisettepanekute muudatusettepanekud tuleb esitada hiljemalt kolmapäeval, 24. novembril kell 13.00, st tund hiljem. Ma kordan: hääletus toimub neljapäeval.
<SPEAKER ID="027" NAME="Daniel Cohn-Bendit" AFFILIATION="Verts/ALE">
(FR) Lugupeetud juhataja! Soovin oma kolleegidelt midagi paluda.
<P>
Tiibetis on hädaolukord ja ollakse mures Hiina kavatsuse pärast kehtestada Tiibetis hiina keel. Usun, et see on teema, mis on ära teeninud täiskogu arutelu paruness Ashtoni kohalolul. Peale hädaolukorra on tõeliselt problemaatiline praegu Tiibetis kehtestatud poliitika.
<P>
Hädaolukord? Olgu. Kui enamus soovib seda küsimust käsitleda sellest seisukohast, siis olgu nii. Omalt poolt - ja kuna detsembri päevakava on küllaltki täis - sooviksin, et korraldaksime arutelu selle probleemi ja Euroopa Liidu Hiina-poliitika üle ning et paruness Ashton viibiks sellel arutelul. Samuti soovin, et võtaksime resolutsiooni sel viisil vastu. Arvan, et see oleks mõistlikum.
<SPEAKER ID="028" NAME="Juhataja">
Suur tänu, härra Cohn-Bendit! Selle ettepaneku võib esitada ka esimeeste konverentsile. Fraktsiooni esimehena võite seda igal ajal teha. Ma tänan teid selle märkuse eest.
<P>
Neljapäev:
<P>
Muudatusettepanekuid tehtud ei ole.
<P>
(Tööplaan võeti vastu.)
