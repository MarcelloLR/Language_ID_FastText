<CHAPTER ID="019">
G20 riikide tööhõiveministrite kohtumine (Washington, 20.-21. aprill) (arutelu)
<SPEAKER ID="273" NAME="Juhataja">
Järgmine päevakorrapunkt on komisjoni avaldus G20 riikide tööhõiveministrite kohtumise kohta, mis toimub 20. ja 21. aprillil Washingtonis.
<SPEAKER ID="274" NAME="László Andor">
komisjoni liige. - Austatud juhataja, ILO ja OECD viimaste hinnangute kohaselt on töötuse määrad tööstusriikides endiselt tõusuteel ja saavutavad haripunkti alles 2011. aastal.
<P>
See tähendab, et arenguriikides ja tärkava majandusega riikides on enam kui 200 miljonil inimesel oht sattuda äärmisse vaesusse. Selle tagajärjel on kogu maailmas peaaegu 1,5 miljardit töötavat vaest. Need arvud räägivad ise enda eest. Praegune kriis on tõepoolest toonud esile üha tihedamalt läbipõimunud maailmamajanduse kõige valusamad puudused. Nüüd on olemas selge üksmeel, et ülemaailmsete probleemide lahendamiseks on vaja tegutseda ülemaailmselt.
<P>
Eelmisel aastal Pittsburghis toimunud kohtumisel lubasid G20 riikide juhid tagada, et kui majanduskasv taastub, tulevad tagasi ka töökohad. Seetõttu otsustasid G20 riikide juhid panna tulevase majanduskasvu jaoks paika tööhõivele suunatud raamistiku.
<P>
See kõik on väga hea. Komisjon toetab täielikult igasugust tegevuskava meetmete võtmiseks, mis toovad kvaliteetsed töökohad majanduse elavdamise keskmesse ja aitavad inimesed kõikjal maailmas tööle tagasi. Need kavatsused peegeldavad vaieldamatut reaalsust, et tööhõive on praeguses ülemaailmses majanduskriisis otsustava tähtsusega küsimus ja et majanduse taastumine ilma töökohtadeta ei ole mõeldav.
<P>
Pittsburghis tegid riikide juhid USA tööministrile ettepaneku korraldada G20 riikide tööhõiveministrite kohtumine. Ministrite ülesanne on hinnata tööhõive olukorda kogu maailmas ning arutada, millist mõju on kriisile avaldanud poliitilised meetmed ja kas oleks vaja võtta veel mingeid meetmeid. Lisaks kaaluvad ministrid tööhõive ja oskuste arendamise keskpika plaani poliitikat, sotsiaalse kaitse programme ja parimaid tavasid meetmete võtmisel, mille eesmärk on tagada, et töötajad saaksid kasu teaduse ja tehnoloogia arengust. See erakorraline kohtumine toimub Washingtonis 20. ja 21. aprillil ning sellel osalevad ka komisjon ja eesistujariik Hispaania.
<P>
Komisjon teeb ILOga tihedat koostööd kohtumise ettevalmistamisel, mis pakub meile eelkõige võimaluse edendada Euroopa Liidu nimel inimväärset tööd kogu maailmas. Selleks tuleb kohaldada ILO peamisi rahvusvaheliselt tunnustatud tööstandardeid ja teha jõupingutusi elementaarse sotsiaalkindlustuse eesmärgi saavutamiseks. Lisaks hõlmab G20 mandaat keskpika tähtajaga ülemaailmse koolitusstrateegia väljatöötamist ILO ja teiste rahvusvaheliste organisatsioonide poolt.
<P>
Komisjon annab märkimisväärse panuse nendesse jõupingutustesse algatuse "Uute töökohtade jaoks uued oskused” kaudu. See on osa juhtalgatusest Euroopa 2020, mille eesmärk on arendada uusi oskusi ja luua töökohti. Selles kontekstis on ennekõike vaja töötada välja strateegia kogu maailma töötajate ümberõpetamiseks ja nende oskuste uuendamiseks ning ühelt töökohalt teisele ja noorte puhul koolist tööle ülemineku hõlbustamiseks.
<P>
Tööturu osapoolte kaasamine võib anda väga suurt lisaväärtust. Me kõik teame, kui tulemuslik võib olla Euroopa sotsiaalne dialoog mitmesuguste tööhõivevaldkonnas võetavate meetmete parendamisel. Komisjon on valmis jagama seda kogemust Euroopa Liidu rahvusvaheliste partneritega. Komisjon teavitab Euroopa Parlamenti Washingtoni kohtumisel tehtud edusammudest.
<P>
G20 riikide tööhõiveministrite kohtumine annab meile võimaluse töötada välja uued meetmed, mis kujundavad kriisijärgse poliitilise raamistiku. Kuna majanduse elavdamise keskmesse seatakse töökohad, võivad need uued meetmed ja tegevuspõhimõtted aidata kaasa tasakaalustatud moel kriisist väljumisele ning kriisi tagajärgede ületamisele. Eesmärk on anda vajalik sisend ja suund G20 riikide juhtide tippkohtumisteks, mis toimuvad Kanadas ja Koreas käesoleva aasta lõpupoole.
<SPEAKER ID="275" NAME="Elisabeth Morin-Chartier">
fraktsiooni PPE nimel. - (FR) Austatud juhataja, lugupeetud volinik, kolleegid! Praeguse majandus- ja finantskriisi taustal sunnib see G20 riikide tippkohtumine meid järeldama, et esimene eesmärk, mille me peame saavutama, on töötajate tööalase konkurentsivõime suurendamine.
<P>
Seda tuleb teha, sest ilma lõimimiseta töökoha kaudu ei saa olla sotsiaalset lõimimist. Nüüd, mil me valmistume kõnealuseks G20 riikide kohtumiseks, saab seega ainus juhtmõte ja ainus ühine eesmärk olla võitlus tööpuuduse vastu.
<P>
Lugupeetud volinik, te ütlesite äsja, et töötuse määr on Euroopa Liidus ja maailmas märkimisväärselt kasvanud. Samas on üsna selge, et ebavõrdsus suureneb ning eriti kiiresti noorte, ajutiste töötajate, migrantide ja naiste seas.
<P>
Kui kaks aastat tagasi oli noorte seas töötuid 14,7% - mis oli juba niigi suur osakaal -, siis praegu on neid 21,4%. See kasvutempo on väga murettekitav.
<P>
Seetõttu tuleb koos, nii Euroopa kui ka ülemaailmsel tasandil - sest lahendus saab olla vaid ülemaailmne - töötada välja lähenemis- ja lõimimisstrateegiad, mis tunnistavad sõnaselgelt asjaolu, et dünaamiline sotsiaal- ja ühtekuuluvuspoliitika on meie ühiskonna arengu alus.
<P>
Ma tuletaksin teile meelde ka Maailma Kaubandusorganisatsiooni ülemaailmset tööhõivepakti, milles pakutakse välja mitu asjakohast strateegilist valikut kriisist väljumiseks.
<P>
Milline on meie seisukoht komisjoni ettepaneku suhtes võtta uues, 2010. aastale järgneva perioodi strateegias aluseks sotsiaalne turumajandus, lõimimine ja läbipaistvus?
<P>
Loodetavasti ei unusta Euroopa Liidu liikmesriikide tööhõiveministrid sel tippkohtumisel, et nad peavad tööpuuduse kasvu kohta aru andma kõigile neile miljonitele inimestele, kes on viimastel kuudel üksteise järel oma töö kaotanud.
<P>
Volinik Andor, Euroopa Liit eeldab teilt seega tegutsemist nii, et me saaksime oma kaaskodanike kartused hajutada ja neile taas tööd võimaldada.
<SPEAKER ID="276" NAME="Alejandro Cercas" LANGUAGE="ES">
Austatud juhataja, lugupeetud volinik, kolleegid! Ka minul on väga hea meel, et nüüd, mil tehakse ettevalmistusi Washingtonis 20. ja 21. aprillil toimuvaks tippkohtumiseks, on meil täna pärastlõunal võimalus osaleda selles arutelus.
<P>
Tänase kohtumise eest oleme palju tänu võlgu tööhõive- ja sotsiaalkomisjoni esimehele Pervenche Berès'le. Kahjuks ei saa ta vääramatu jõu tõttu täna siin olla.
<P>
Ma räägin meie mõlema nimel. Ma räägin tema emakeeles ehk prantsuse keeles, kasutades pabereid, mille ta ette valmistas, sest olen kindel, et teil oleks väga huvitav kuulda tema enda mõtteid.
<P>
fraktsiooni S&D nimel.- (FR) Lugupeetud volinik, nüüd, mil töötuse määr ületab Euroopas 10%, maailmas on üle pooleteise miljardi vaese töötaja ja kriisi tõttu tekib veel 200 miljonit vaest töötajat, on aeg, et riigijuhid keskenduksid sotsiaalse kriisi tagajärgedele ja seaksid esmatähtsaks eesmärgiks tööhõive.
<P>
Me tunnustame ettevalmistavat tööd, mida te olete teinud tihedas koostöös ja dialoogis tööturu osapooltega.
<P>
Kohtumine, mille korraldamist taotlesid Pittsburghis kogunenud riigipead ja valitsusjuhid, ühitab makromajanduslikud küsimused lõpuks ometi sotsiaalse mõõtmega. Vältimaks kriisini viinud vigade kordamist, peame kindlasti tagama, et kriis ei suurendaks sotsiaalset ebavõrdsust meie riikides, ELi liikmesriikide vahel ja rahvusvahelisel tasandil.
<P>
Peame tagama, et kiirustades koostatud strateegia kriisi lõpetamiseks ei tooks enesega kaasa meie sotsiaalse mudeli lammutamist, sest sellel kriisil - milles me elame juba kolmandat aastat - on tegelikult tõepoolest sotsiaalsed põhjused. Finantstoodete reguleerimisest ei piisa, me peame minema vale käitumise juurte juurde.
<P>
Vaatamata selliste organisatsioonide nagu Rahvusvaheline Tööorganisatsioon (ILO) ning Majanduskoostöö ja Arengu Organisatsioon (OECD) arvukatele aruannetele, milles juhitakse tähelepanu sotsiaalse ebavõrdsuse suurenemisele, napib sotsiaalse mõõtmega seotud küsimustes paraku endiselt poliitilist tahet. Seda tõendab erakordselt vähene tähelepanu sotsiaalküsimustele, mida G20 ametlikul kodulehel isegi ei mainita. Vastuvõetamatu on ka majandus- ja rahandusküsimuste nõukogu hiljutine otsus lõpetada erakorralised tööhõive toetamise meetmed, mille eesmärk oli riikide rahanduse kiire kordaseadmine.
<P>
Rahandusministrite ning tööhõive- ja sotsiaalküsimustega tegelevate ministrite vahel toimub ohtlik mäng.
<P>
Lugupeetud volinik, me loodame, et te avaldate koos eesistujariigi Hispaaniaga vastuseisu sellele lühiajalist perspektiivi silmas pidavale mõtteviisile ning tõstate sotsiaalsed küsimused Euroopa ja rahvusvaheliste meetmete keskmesse.
<SPEAKER ID="278" NAME="Marian Harkin">
fraktsiooni ALDE nimel. - Lugupeetud juhataja, on äärmiselt oluline, et G20 riikide tööhõiveministrid lähtuksid majanduse elavdamise kavades eelkõige kvaliteetsete töökohtade loomisest.
<P>
Nagu te teate, austatud volinik, on paljude töötajate jaoks olukord masendav: tööpuudus kasvab, tööaega vähendatakse, palka kärbitakse märkimisväärselt, palju on töötavaid vaeseid, nagu te mainisite, ning koolitusvõimalusi napib või pole neid sootuks. Samal ajal näevad töötajad, et pankadele antakse uut kapitali, kuid väikestel ja keskmise suurusega ettevõtetel - majanduskasvu mootoritel - puudub raha ja töökohad kaovad.
<P>
Eelarvedistsipliin ja kärpimine ei tohi asuda töökohtade loomise stimuleerimise kava asemele. Ometi on nii juhtunud paljudes riikides, kaasa arvatud minu kodumaal Iirimaal. Komisjon kiidab meie eelarvedistsipliini, kuid töökohti jääb aina vähemaks. Liikmesriigid parandavad eelarvetasakaalu, kuid see toimub töötajate arvelt. G20 riikide ministrid peavad võtma enesele kindla kohustuse toetada inimväärset tööd ja seada esmatähtsaks eesmärgiks töökohtade arvu kasvu, teatud minimaalse sissetuleku, sotsiaalse kaitse ning välja- või ümberõppe neile, kel pole tööd.
<P>
Lõpetuseks: ma olen teiega nõus, et ministrid peavad kohustuma rakendama poliitikat, mis on kooskõlas ILO aluspõhimõtete ja põhiõigustega, ning nad ei tohi lasta kasutada praegust majanduskriisi ettekäändena järeleandmisteks rahvusvaheliselt tunnustatud tööstandardites või nende eiramiseks.
<SPEAKER ID="279" NAME="Ilda Figueiredo">
fraktsiooni GUE/NGL nimel. - (PT) On ülim aeg, et Euroopa Liidu juhid tunnistaksid oma vastutust tõsises sotsiaalses kriisis, mis kogu Euroopas ja maailmas valitseb. See sai alguse finants- ja majanduskriisist, mille tekkimisele nad kaasa aitasid, dereguleerides finants- ja kaubaturud ning surudes läbi vabakaubanduslepingud kolmandate riikidega, pööramata tähelepanu töötajate ja üldsuse huvidele.
<P>
Tööpuuduse ning ebakindlate ja halvasti tasustatud töökohtade arvu kasv suurendab vaesust ning tuleneb otseselt uusliberaalsest poliitikast ja kapitalismi kriisist. Rahvusvahelise Tööorganisatsiooni ning Majanduskoostöö ja Arengu Organisatsiooni hinnangul ei ole tööpuudus tööstusriikides veel haripunkti jõudnud ning peagi võib äärmisse vaesusse sattuda veel üle 200 miljoni inimese. See tähendab, et vaeste töötajate arv võib küündida 1,5 miljardini, kusjuures kõige raskemas olukorras on naised ja noored.
<P>
On aeg teha lõpp sotsiaalsete õiguste ja tööõiguste praegusele vähenemisele. Kvaliteetsed töökohad koos tagatud õigustega peavad saama prioriteediks ning need töökohad peavad olema kooskõlas vähemalt ILO konventsioonidega. Uusi tagatud õigustega töökohti loomata ei ole sellest kriisist võimalik välja pääseda.
<SPEAKER ID="280" NAME="Kinga Göncz" AFFILIATION="S&amp;D">
(HU) Usutavasti oleme kõik rahul, et G20 riikide tööhõive- ja sotsiaalministrid kohtuvad ning et nad on seega muutunud võrdväärseks rahandusministritega. Varem see nii ei olnud. Tundub, et ülemaailmsetest majandusmeetmetest rääkimiseks - mitte ainult majanduse ja rahanduse vallas, vaid ka seoses sotsiaal- ja tööhõivepoliitika küsimustega - läks vaja majanduskriisi. See on eriti tähtis nüüd, mil tundub, et kriisi surve majandusele on leevenemas, samas kui tööpuudus ja vaesus kasvavad jätkuvalt. Me teame, et sellel on pikaajalised sotsiaalsed ja poliitilised tagajärjed. Kogu maailmas kaasneb sellega ka äärmuslus, mis kujutab endast samuti pikaajalist ohtu.
<P>
On oluline, et tööhõive- ja sotsiaalministrid töötaksid välja valdkondlikud tegevuspõhimõtted, mille alusel oleks võimalik parandada tööhõive olukorda ja vähendada vaesust. Lubage mul tuua üks konkreetne näide, mida mainiti G20 riikide tippkohtumisel. Ma pean silmas mikrokrediidirahastut, mis mitte üksnes ei suurenda sotsiaalset ühtekuuluvust, vaid on oluline ka seetõttu, et see suurendab iseseisvalt toimetulevate inimeste arvu. On kahetsusväärne, et Euroopa Parlament ei saa võtta vastu seisukohta ja edastada seda G20 kohtumisel, vaid peab piirduma meie suuliste sõnumitega. Usun siiski, et sedagi on rohkem kõigest, mida me varem teinud oleme.
<SPEAKER ID="281" NAME="Elizabeth Lynne" AFFILIATION="ALDE">
Austatud juhataja, nagu me kõik teame, on finantskriis tavainimesi väga rängalt tabanud.
<P>
Seepärast peame tagama, et G20 tööhõiveministrite kohtumine - esmakordne, nagu äsja mainiti - annaks positiivseid tulemusi. Ma loodan väga, et see kohtumine on kasulik. Mul on hea meel, et kohtumisel ei kavatseta keskenduda finantssektorile, vaid käsitletakse ka kriisi sotsiaalset mõju inimestele.
<P>
Me teame, et töötuse määr on paljudes riikides üle kogu maailma rekordiliselt kõrge. Me peame uurima, kuidas oleks reaalselt võimalik saada inimesed tööle - tõelistele töökohtadele. Näiteks tuleks kasutada koolitusprogramme, mis tegelikult kataksid praegused vajadused. Me peaksime tegema kindlaks nende riikide parimad tavad, kus on juba rakendatud mitmesuguseid meetmeid, ja püüdma juurutada edukaid meetmeid teistes riikides, et aidata kõige raskemas olukorras olevaid ühiskonnaliikmeid. Miks me ei õpi riikidelt, kus see töö on juba ära tehtud?
<P>
Me peame tagama, et ILO peamisi konventsioone tegelikult rakendataks. Me peame tagama ÜRO puuetega inimeste õiguste konventsiooni rakendamise. Me peame tagama, et need, kes ei ole praegu kaitstud, oleksid kaitstud tulevikus.
<SPEAKER ID="282" NAME="Thomas Händel" AFFILIATION="GUE/NGL">
(DE) Austatud juhataja, lugupeetud volinik, kolleegid! Pittsburghis toimunud G20 riikide tippkohtumisel anti head eeskuju. Kohtumisel nõuti inimväärse töö edendamiseks majanduse elavdamise kavade koostamist, mis suurendaksid turvalisust ja aitaksid kaasa töökohtade loomisele, ning seati tööhõive suurendamine esmatähtsaks eesmärgiks.
<P>
Seetõttu kutsun Euroopa tööhõiveministreid üles avaldama G20 liikmetele survet, et nad ei loobuks oma majanduse elavdamise meetmetest, vaid teeksid rohkem jõupingutusi töökohtade loomiseks; teeksid tööd selle nimel, et pakkuda rahaliselt kindlat lühendatud tööajaga tööd, vältimaks töökohtade kadumist; soodustaksid riiklikke investeeringuid töökohtade loomisse ning jätkusuutlikku ja keskkonnasõbralikku majanduskasvu ning tugevdaksid ja laiendaksid sotsiaalkindlustusmeetmeid, et võimaldada juurdepääsu neile meetmetele. See tagab siseturul ostujõu ja tööhõive ning aitab võidelda vaesuse vastu. Euroopa tööhõiveministrid peaksid kindlasti tegema koostööd tööturu osapooltega, et tugevdada sotsiaalset dialoogi voliniku soovitust veelgi suuremas ulatuses.
<SPEAKER ID="283" NAME="Sylvana Rapti" AFFILIATION="S&amp;D">
(EL) Austatud juhataja, lugupeetud volinik! Washingtonis toimub 20. aprillil esietendus: esimest korda kogunevad nõu pidama maailma 20 jõukama piirkonna tööhõiveministrid. Euroopa hääl peab sellel kohtumisel olema selge ja tugev. Euroopas võib eelseisva kolme aasta jooksul kaduda neli ja pool miljonit töökohta ning see avaldab mõju majanduskasvule, kahjustab sotsiaalset ühtekuuluvust ja põhjustab sotsiaalseid rahutusi.
<P>
Töökohtade loomine peab olema üks Euroopa tähtsamaid eesmärke. Kiiremas korras tuleb seada nii pika- kui ka lühiajalised realistlikud, konkreetsed ja mõõdetavad eesmärgid. Me peame kiiresti suutma tagada Euroopa kodanikele inimväärse töö. Me peame kiiresti suutma kaitsta töötajate tööhõivet ja pensioniõigusi.
<P>
Me oleme unustamas ilmselget fakti: töö on majanduskasvu alus. Minu arvates tuleb meil lõpuks mõista, et tööhõivenäitajat pidevalt silmas pidamata ei saa me rääkida majanduspoliitikast.
<P>
Tahaksin lõpetuseks öelda, et vastasel juhul ei ole meil tegemist mitte tööhõiveministrite, vaid töötusministritega.
<SPEAKER ID="284" NAME="Patrick Le Hyaric" AFFILIATION="GUE/NGL">
(FR) Austatud juhataja, minu arvates ei ole võimalik leida töötuse ja tööpuuduse probleemile mingit püsivat lahendust, kui me ei muuda praegust suhtumist, mis seisneb kapitali eelistamises tööjõule, ega võta kasutusele uut rikkuse jaotamise mudelit, mis tagab töötasude, sotsiaalse kaitse ja miinimumhüvitiste suurendamise. See loob tingimused majanduse jätkusuutlikuks taastumiseks, mille tulemusena luuakse rikkalikult töökohti. Sotsiaalne areng on majanduskriisi lõppemise eeltingimus, mitte vastupidi.
<P>
G20 riigid peaksid soodustama rahvusvahelise pangandussektori kasutamist valikulise krediidi saamiseks, mis aitaks suurendada tööhõivet, võimaldaks teha investeeringuid, mille tulemusena luuakse töökohti, ja toetaks neid, kes edendavad uut, keskkonnasõbralikku majandust.
<P>
Samal ajal tuleks maksustada spekulatiivse kapitali liikumine, et suunata raha võitlusse vaesusega.
<P>
Ma teen ettepaneku tuleviku töökohtadega seoses uurida ja katsetada kutsehariduse ja koolitusega seotud sotsiaalkindlustussüsteemi, arendades samas riiklikke teadusuuringuid, mis on vajalikud uue, kestva ja jätkusuutliku majanduse rajamiseks.
<SPEAKER ID="286" NAME="Silvia-Adriana Ţicău" AFFILIATION="S&amp;D">
(RO) 2009. aasta septembris otsustasid G20 riikide juhid Pittsburghis, et majanduse elavdamise kava esmatähtis eesmärk on olemasolevate töökohtade säilitamine ja uute loomine.
<P>
Vaatamata Rahvusvahelise Valuutafondi prognoosile, mille kohaselt majandus kasvab 3%, öeldakse OECD ja ILO prognoosides, et töötuse määr jätkab kiiret kasvu kuni 2011. aasta esimese poolaastani.
<P>
Majandus- ja finantskriis on pannud Euroopa ettevõtted väga raskesse olukorda, liikmesriikide eelarvetest rääkimata.
<P>
G20 riikide tööhõive- ja sotsiaalministrid peaksid taotlema, et majanduskriisi tõttu raskustes olevatele ettevõtetele jätkataks toetuse andmist kuni ajani, mil tööpuudus hakkab taas vähenema.
<P>
Lisaks leian, et tööhõive- ja sotsiaalministrid peavad leidma meetmed, mille abil toetada nii riigiteenistujaid kui ka riiklikest vahenditest palka saavaid töötajaid, näiteks õpetajaid ja arste, kelle töökohad kaovad avaliku sektori asutuste eelarvete kärpimise tõttu.
<SPEAKER ID="287" NAME="Zigmantas Balčytis" AFFILIATION="S&amp;D">
(LT) G20 riikide tööhõiveministrite esmakordset kohtumist tuleb pidada positiivseks. 2009. aastal Pittsburghis toimunud G20 tippkohtumisel leppisid riigijuhid kokku, et riikide majanduse elavdamise kavades peab rõhuasetus olema töökohtade säilitamisel ja uute töökohtade loomisel. Pärast seda tippkohtumist on olukord nii Euroopa Liidus kui ka mujal maailmas siiski halvenenud. Mõnes liikmesriigis on iga päevaga kasvav töötute arv jõudnud kriitilisele tasemele ja mõne riigi valitsuse kriisireguleerimisplaanid muudavad inimeste olukorra oluliselt halvemaks, sest nende alusel vähendatakse pensione ja muid olulisi sotsiaalseid tagatisi. Massiliselt suletakse väikeseid ja keskmise suurusega ettevõtteid. Ma arvan, et G20 tippkohtumise põhieesmärk peaks olema kokkulepe töötuse taseme stabiliseerimiseks võetavate konkreetsete meetmete suhtes, sest inimeste pettumus ja hirm ei aita kaasa meie riikide majanduse kiirele taastumisele.
<SPEAKER ID="288" NAME="Vilija Blinkevičiūt" AFFILIATION="S&amp;D">
(LT) Kõigepealt, mul on tõesti hea meel, et esimest korda tulevad kokku maailma võimsaimate riikide ehk G20 riikide tööhõiveministrid, arutlemaks kõige olulisemate probleemide üle, teisisõnu - selle üle, kuidas saada jagu töötuse probleemist ja suurendada tööhõivet. See kohtumine leiab tõepoolest aset väga keerulisel ajal, sest ainuüksi Euroopa Liidus on umbes 5,5 miljonit noort inimest ilma tööta. Ka pikaajaliste töötute arv kasvab pidevalt. Minu kodumaal Leedus oli selle nädala seisuga töötuna registreeritud 300 000 inimest. Sellises olukorras pole minu kodumaa 20 iseseisvusaasta jooksul kunagi olnud. Seega on väga oluline, et maailma võimsaimate riikide ministrid pakuksid välja konkreetsed meetmed, mida tuleks võtta, et ELi liikmesriikide elanikud saaksid mitte lihtsalt ükskõik millist tööd, vaid sobivat, kvaliteetset ja inimväärselt tasustatud tööd, millest nad saaksid ära elada, et mitte langeda vaesusse. Loodan niisiis, et sel kohtumisel võetakse vastu sellised konkreetsed otsused.
<SPEAKER ID="289" NAME="László Andor">
komisjoni liige. - Austatud juhataja, mul on hea meel, et see arutelu Washingtonis toimuva tööhõiveministrite kohtumise teemal leidis aset täna, sest tegemist ei ole ainsa tippkohtumisega, kus Euroopa Parlamendi liikmete hääl nii olulisel teemal kuuldavaks saab. Peagi toimub veel üks tippkohtumine, mille osalised peaksid samuti kuulma teie poolt täna räägitut. Ma pean silmas homme Brüsselis aset leidvat tippkohtumist, kus on võimalik tugevdada strateegiat EL 2020 tugeva kaasava tugisambaga ja juhtalgatustega tööhõive suurendamiseks ja vaesuse vähendamiseks ning selles strateegias püstitatavate tõsiste eesmärkidega.
<P>
Tuleb mõista, et viimase kahe aasta jooksul on maailma majanduses valitsenud väga ränk kriis ja asi ei ole ainult halvenevas statistikas. Olen täiesti nõus Kinga Göncziga, et me peame arvesse võtma ka poliitilist ohtu, mis sellest kriisist Euroopa tsivilisatsioonile tuleneb.
<P>
Ma loodan, et homme kogunevad riigijuhid mõistavad seda ja teevad olukorrast väga vastutustundlikud järeldused. Vastasel juhul oleks väga keeruline esindada euroopalikke väärtusi mujal maailmas, oleks väga keeruline usutavalt kinnitada pühendumist tööpuuduse ja vaesuse probleemi lahendamisele G20 riikide kontekstis.
<P>
G20 riikide tööhõiveministrite kohtumine on suur samm edasi. Eks paistab, kas me oleme rahandusministritega võrdväärsed, kuid on väga oluline, et see samm on tehtud ning et meil on võimalus vahetada kogemusi ja mõtteid.
<P>
On tõsi, et valitsused tegelesid kõigepealt finantskriisiga ja eelarvevahendeid on kasutatud pangandussektori stabiliseerimiseks. Pangad on saanud uut kapitali ja prioriteediks on seatud finantsstabiilsus.
<P>
Nüüd peame esmatähtsaks eesmärgiks seadma uute töökohtade loomise. Me peame olulise eesmärgina paika panema kriisist väljumise strateegia, mis ei kahjusta olemasolevaid töökohti ega investeerimissuutlikkust. Seega tuleb kõigepealt võtta vastu otsused, et seada rahaasjad korda, taastada stabiilsus ja võtta liikmesriikide valitsustelt surve teha ebamõistlikke kärpeid, mis mõjutavad sotsiaalvaldkonda ja tööhõivet.
<P>
Olen täiesti nõus, et lähtuda tuleb ILO standarditest ja et nendele standarditele viitamine on rahvusvahelistes aruteludes väga oluline. See on mõistlik alus tööhõive ja sotsiaalsuhetega seotud küsimustes edasiliikumiseks.
<P>
G20 riikide esindajate kohtumised on suurepärane võimalus saada teada, mida räägitakse mujal maailmas - mitte ainult töösuhete küsimustes, vaid ka finantsregulatsiooni teemal ja sellistes küsimustes nagu tehingute maksustamine, mida teistes maailmanurkades arutatakse julgemalt ja mis vääriks Euroopa Liidus tõsisemat tähelepanu.
<P>
Seega, ma olen tänulik kommentaaride ja sõnumite eest, mida ma siin kuulsin ning mida ma võin edastada teistele G20 liikmetele.
<SPEAKER ID="290" NAME="Juhataja">
Arutelu on lõppenud.
<P>
Kirjalikud avaldused (kodukorra artikkel 149)
<SPEAKER ID="994" NAME="Ádám Kósa  " LANGUAGE="HU">
Minu arvates on oluline mõista, et tänased otsustajad ei suuda pidada sammu maailmas, majanduses ja tehnoloogias toimuvate muutustega: varsti on isegi mis tahes energiaettevõte võimeline tegema kaugemale ulatuvaid plaane kui rahvusvahelises poliitikas osalejad. Suutmatus seda asjaolu tunnistada ilmneb paraku ka praegusest strateegiast EL 2020. Euroopa Liit peaks vaatama kaugemale ja olema ka valmis jätkusuutlikuma ühiskonna nimel ohvreid tooma. Me peame rohkem keskenduma infrastruktuurile ja töökohtade loomisele, mitte aga tarbimise kasvule, mis tugineb impordile. Tingimusteta vabakaubandus jätab inimesed ebaõiglaselt ilma töökohtadest, hävitab keskkonda, ohustab tarbijate tervist ja vähendab kättesaadavust - ainult selleks, et tagada toote või teenuse hind. Me ei saa pöörduda tagasi metsiku kapitalismi äärmuste juurde, Oliver Twisti maailma! Sel juhul lõpeb strateegia EL 2020, nagu ka Lissaboni strateegia, läbikukkumisega.
