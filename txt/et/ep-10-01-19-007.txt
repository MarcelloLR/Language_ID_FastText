<CHAPTER ID="007">
Olukord Iraagis (arutelu) 
<SPEAKER ID="125" NAME="Juhataja">
Järgmine päevakorrapunkt on liidu välisasjade ja julgeolekupoliitika kõrge esindaja ja komisjoni asepresidendi avaldus olukorra kohta Iraagis.
<SPEAKER ID="126" NAME="Catherine Ashton">
liidu välisasjade ja julgeolekupoliitika kõrge esindaja / komisjoni asepresident. - Austatud juhataja! Tänapäeva Iraaki vaadates näeme tõelist progressi, kuigi riik on endiselt silmitsi paljude väljakutsetega. Täna tahan ma aga keskenduda Iraagi kui riigi, kes on viimastel kuudel näidanud suurt potentsiaali ja märkimisväärseid saavutusi, olevikule ja tulevikule.
<P>
Vägivald tänapäeva Iraagis on alates 2003. aastast madalaimal tasemel. Kuigi oleme olnud tunnistajaks valitsusinstitutsioonide vastu suunatud kohutavatele rünnakutele, oli hukkunud tsiviilkodanike koguarv 2009. aastal vähem kui pool 2008. aasta tasemest. 2006. ja 2007. aastal peamine probleem olnud sektidevaheline vägivald on märkimisväärselt vähenenud.
<P>
Iraagis on uus põhiseadus ja suures ohus on tehtud mitmeid kõrge osalusega valimisi. Tänu Iraagi inimeste julgusele on asutatud demokraatlikud institutsioonid. Eelmise aasta valimised kulgesid kogu Iraagis üsna ladusalt. Järgmised valimised, mis toimuvad 7. märtsil 2010, on otsustavalt järgmine suur samm Iraagi demokraatia konsolideerimise suunas.
<P>
Meie seisukohast vaadatuna tähendab see, et peame Iraaki jätkuvalt toetama ja olukorra arenemisel uutesse valdkondadesse edasi liikuma.
<P>
Euroopa Liit on alates 2003. aastast toetanud Iraaki rohkem kui 1 miljardi euro ulatuses. See raha on läinud baasteenustele, inimarengusse, põgenikele, heale valitsemistavale, poliitilistele protsessidele ja suutlikkuse tõstmisele - kõik vastavalt Iraagi prioriteetidele. Meie integreeritud õigusriigimissiooni EUJUST LEX on Iraagi palvel mitmeid kordi pikendatud ja nüüd toimub väljaõpe ka Iraagis kohapeal.
<P>
ELil on olnud juhtiv roll valimisabis ja me jätkame Iraagile antava valimisabiga ja abiga muudes valdkondades, kuni Iraagi institutsioonid täieliku vastutuse enda peale võtta saavad. Kuna edusammud on olnud head, keskendume üha enam Iraagi omandiõigusele ja pikaajalisele jätkusuutlikkusele.
<P>
Samuti arendame oma suhteid Iraagiga. Allkirjastasime just energiakoostöö vastastikuse mõistmise memorandumi ja sõlmime peagi partnerlus- ja koostöökokkuleppe, mis on esimene lepinguline suhe ELi ja Iraagi vahel. See hõlmab teemasid poliitilisest dialoogist kaubandus- ja regulatoorse koostööni ja arenguabini.
<P>
Soovime arendada Iraagiga laiaulatuslikumat ja põhjalikumat dialoogi, mis peaks hõlmama ka inimõigusi. Parlament on Iraagi vastu suurt huvi üles näidanud ja me loodame tulevikus näha veel rohkem koostööd Euroopa Parlamendi ja Iraagi esindajate nõukogu vahel.
<P>
Ilmselgelt peab Iraak tegelema paljude väljakutsetega. Lähenevad üldvalimised on väga olulised ning need peavad olema vabad ja õiglased. Jälgime koos oma rahvusvaheliste partneritega neid väga täpselt. EL läkitab Iraaki valimiste hindamise töörühma, kes annab valimistele hinnangu ja soovitusi.
<P>
Austatud parlamendiliikmed! Iraak on võtnud positiivse suuna. Olen veendunud, et Iraak kasutab oma uusi institutsioone riiklikuks lepituseks vajalike kompromisside leidmiseks. Seisame omalt poolt jätkuvalt Iraagi eest ja toetame teda koos ÜRO ja ülejäänud rahvusvahelise kogukonnaga.
<P>
Ootan huviga arutelu!
<SPEAKER ID="127" NAME="Esther de Lange">
fraktsiooni PPE nimel. - (NL) Austatud juhataja! Ka mina tahaksin tänada kõrget esindajat tema sõnade eest, mis rabasid nii vajaliku optimismiga! Positiivseid märke on palju. Muu hulgas viitasite rünnakutejärgsele väiksemale surmajuhtumite arvule ja eesolevatele valimistele. Paruness Ashton! Ometi ei loo isegi edukad valimised valitsuse demokraatiat ega muuda riiki õigusriigiks. Tsiteerin teie emakeeles inglise keeles, paruness, suurt sakslast Schillerit, kes on öelnud, et enamuse hääl ei tõenda õiglust. Arenenud demokraatia tunnustab ka vähemuste õigusi. Selles valdkonnas olen ma väga mures. Olin pettunud, et teie seisukohavõtus täiskogule ei kuulnud ma sõna "vähemused”.
<P>
Miks see mind muretsema paneb? Inimõigusorganisatsioon Human Rights Watch raporteerib jätkuvalt mittemoslemitest vähemuste tagakiusamisest. 2004. aastast alates on rünnatud 65 kirikut. Kohalikud miilitsad kihutavad jätkuvalt kristlasi oma kodudest välja. Üleeile tulistati keset Mosuli tänavat surnuks 52aastane aedviljamüüja, kahe tütre isa. Iseenesestmõistetavalt viib see kristliku vähemuse juba toimuvale põgenemiseni Iraagist. 1991. aastal oli Iraagis veel 850 000 kristlast. Pärast Lahesõda oli kristlasi 550 000. Pärast USA sissetungi kahanes see arv 385 000ni, kellest 100 000 on riigi sees ümber asustatud. Euroopa Liit ei saa sellisest olukorrast enam eemale jääda. Euroopa ühenduse asutamislepingu artikkel 2 osutab inimõigustele, muu hulgas vähemuste õigused, mis on sõna otseses mõttes Euroopa Liidu üks põhiväärtusi. Nõuame vähemuste austamist oma 27 liikmesriigis ja, austatud paruness Ashton, teie töö on seda ka rahvusvahelisel tasandil nõuda.
<P>
Siiamaani on komisjoni lähenemisviisi, ja seda mainisite te ka ise, raskuskese olnud infrastruktuuri ja demokraatia ülesehitamise üldisel toetamisel ÜRO kaudu ja muul viisil. Teie sõnul peame tegutsema vastavalt Iraagi prioriteetidele. Soovin, et ütleksite meile, kuidas kavatsete tagada, et Euroopa Liidu Iraagi poliitikas ja Iraagi eelarves pööratakse suuremat tähelepanu haavatavatele vähemustele. See ei ole võib-olla Iraagi juhtiv prioriteet, kuid meie oma see on. Mulle meeldiks teie vastust kuulda.
<SPEAKER ID="128" NAME="Silvia Costa">
fraktsiooni S&D nimel. - (IT) Austatud juhataja, volinik Ashton, kallid kolleegid! Minu arvates on väga oluline, et Euroopa Parlament kasutaks talle selle aruteluga antud võimalust, pidades silmas märtsi valimisi Iraagis.
<P>
Iraagi poliitiline protsess on osutunud oluliseks - isegi, nagu te ütlesite, huvitavaks - kuid samas väga hapraks. Seega on seda enam oluline teha kõik mis võimalik, et konsolideerida ja tugevdada riigi uusi institutsioone ja neid elus hoidvat poliitilist tasakaalu. Meie arvates on see väga oluline eesmärk, kui me soovime, et esimene oluline USA vägede väljaviimine toimuks augustis, ilma et see omaks tõsiste tagajärgedeta riigi siseolukorrale.
<P>
Juba rakendatud meetmete kaudu peab Euroopa Liit järgima seda valimisprotsessi, nagu te ütlesite, kuid olema ka ambitsioonikam Iraagiga suhete arendamisel. Liidu EUJUST LEX programm kaasab meid otse Iraagi õigusaktide ja demokraatlike institutsioonide täiustamise protsessi ning meie, Euroopa Parlamendi Sotsialistide ja Demokraatide Progressiivse Liidu Fraktsioon, peame positiivseks märgiks, et nõukogu on otsustanud pikendada missiooni kuni 30. augustini 2010.
<P>
EL peaks oma koostöölepingute kaudu avaldama jätkuvalt tugevat toetust Iraagile, eesmärgiga osaleda protsessis stabiliseerida ja arendada riiki, ning pärast valimisi peaks ta tugevdama parlamentidevahelisi suhteid. Tuleb meeles pidada, et paljud liikmesriigid, sealhulgas Itaalia, teevad koostööd Iraagiga, olulise kultuurikoostööprogrammi osas.
<P>
Iraagi poliitiline tasakaal on oluline mitte ainult riigi jaoks, vaid ka selle rolli osas, mida Iraak võib piirkonnas strateegiliselt etendada, eesmärgiga saada jagu olemasolevatest konfliktides ja tagada rahu. Selles mõttes. Selles mõttes kujutab positiivset sammu selles suunas suhete parandamine Türgiga Kurdistani piirkondliku valitsuse kaudu.
<P>
Kuid nagu me teame, jääb Iraak probleemiks, millel on tõsiseid probleeme julgeoleku, demokraatia ja inimõiguste, samuti majandusliku kindlusetuse osas. Selle olukorra negatiivse mõju all kannatavad kõige haavatavamad rühmad, nagu näiteks elanikkonnast 10% moodustavad põgenikud - etnilised vähemused, naised, usulised vähemused ja lapsed.
<P>
Me peame seetõttu etendama veelgi teravamat rolli selles valdkonnas - ma olen juba lõpetamas - osaliselt Iraagis töötavatele kohalikele ja Euroopa valitsusvälistele organisatsioonidele antava toetuse kaudu ning selles osas saab kaasata ka naisi strateegiliste isiksustena mõnedest elanikkonna probleemidest jagu saamiseks.
<SPEAKER ID="129" NAME="Johannes Cornelis van Baalen">
fraktsiooni ALDE nimel. - Austatud juhataja! Tõsi on see, et Iraak ei ole turvaline. See on tõsiasi.
<P>
Kui me vaatame Iraani, siis Iraan püüab saada Shiia vähemuse kaudu palju rohkem mõju, kui see on vajalik, Iraagi lõunaosas - kogu lõunapiirkonnas. Ma ei ole kuulnud, et kõrge esindaja oleks maininud Iraani positsiooni. Iraan ähvardab Iraaki. Kuidas ta näeb Euroopa Liidu rolli Iraani hoidmisel seal, kus ta peaks olema - Iraanis ja mitte Iraagis?
<P>
Põhja suhtes me näeme, et on suur Türgi ja Iraagi vaheline probleem Kurdistani osas. Loomulikult võib olla õigustatud võidelda partisanirühmade vastu Põhja Iraagis, mis ähvardavad Türgit, kuid see on üksikpunkt. Autonoomsel piirkonnal Iraagi põhjaosas - Kurdistanil - peab olema oma areng.
<P>
Mis puudutab energeetika vastastikuse mõistmise memorandumit, siis see on väga oluline, kuid Iraak ei ole unitaarne riik. Kuid kas memorandumit arutatakse ka Kurdi autonoomse valitsusega? Sest käimas on arutelu Kirkuki osas, et kellele kuuluvad naftaväljad. Kas seda võetaks arvesse?
<P>
Ma sooviksin samuti juhtida teie tähelepanu asjaolule, et Iraagi julgeolekuväed ei ole veel hästi välja õpetatud ja ei toimi hästi. Seega me ei peaks toetama mitte ainult õigusriiki, vaid peaksime olema ka valmis aitama neid, kui seda palutakse, andes abi nende julgeolekuvägedele. Vaja on ühtset lähenemist energia, majanduse ja stabiilsuse osas. Vaja on ühtset lähenemist Iraagi naaberriikide suhtes. Kas te annaksite palun juhtlõnga selle ühtse lähenemisviisi osas? Tänan teid fraktsiooni ALDE nimel!
<SPEAKER ID="130" NAME="Jill Evans">
fraktsiooni Verts/ALE nimel. - Austatud juhataja! Kas ma võiksin tänada kõrget esindajat paruness Ashtonit tema avalduse eest?
<P>
Ma arvan, et on asjakohane mainida, et meie tänane arutelu toimub Ühendkuningriigis toimuva Chilcoti uuringu taustal, mis käsitleb illegaalset sõda Iraagis ja seda, milliseid õppetunde võib sellest õppida ning palju teavet tuleb päevavalgele, mis kinnitab seda, mida paljud meist uskusid invasiooni ajal: et sõja põhjus oli režiimi muutus ja ressursside, mitte massihävitusrelvade kontroll. Sõjajärgse Iraagi pikaajalisel planeerimisel kasutavad tippdiplomaadid ja -sõjaväelased oma uuringu tõendusmaterjalina selliseid sõnu nagu "kohutav”, "sügavalt vigane” ja "haletsusväärselt õhuke”, seetõttu ei ole eriti imestada, et me näeme praegu selle tegevuse raskeid tagajärgi.
<P>
Paruness Ashton ütles, et mõningat edu on saavutatud ja loomulikult ongi, kuid endiselt on tõsiseid probleeme. Puuduvad õigusaktid vähemuste kaitsmiseks Iraagis. Jätkuvalt kestab suur põgenike probleem. Ametiühinglased, ajakirjanikud, naispoliitikud ja inimõigusaktivistid on kadunud või tapetud. Enesetapurünnakud jätkuvad. 7. märtsil toimuvate valimiste osas keelas Iraagi valimiskomitee möödunud nädalal, nagu mu kolleeg mainis, umbes 500 kandidaadil, peamiselt Sunni poliitikutel, kandideerimast. Nad on alaesindatud Iraagi Parlamendis ning see toob kindlasti kaasa rohkem pinget ja ebastabiilsust.
<P>
Möödunud aasta novembris nõudis ELi eesistuja tungivalt, et Iraak peataks surmanuhtluse ja kaotaks selle täielikult, kuid 900 inimest on endiselt surmajärjekorras ja surmanuhtlused otsustatakse sageli ebaõiglaste kohtuprotsesside tulemusena, millest mõned kestavad vaid mõne minuti.
<P>
ELil on kohustus aidata ehitada demokraatiat ja tagada inimõiguste järgimine ning Iraagiga sõlmitud kokkuleppe raamistikus on toodud kolm prioriteeti: aidata kujundada selliseid põhiteenuseid nagu tervishoid ja haridus, tugevdada õigusriiki ja toetada inimõiguste komisjoni
<P>
Partnerlus- ja koostööleping on tulevase töö alus, kuid me peame nõudma viivitamatut tegutsemist küsimustes nagu surmanuhtlus, haavatavate ja sihikule võetud rühmade kaitsmises ning demokraatia ja inimõiguste tugevdamises.
<SPEAKER ID="131" NAME="Struan Stevenson">
fraktsiooni ECR nimel. - Austatud juhataja, paruness Ashton! Valimised ei ole vabad ega õiglased Iraagis. Kümme päeva tagasi otsustas õigus- ja aruandluskomitee keelata dSaleh al-Mutlaqil, parlamentaarse National Dialogue Fronti (rahvusliku dialoogi rinde) juht ja Iraagi Parlamendi liige viimased neli aastat. Tal keelati osaleda eelolevatel valimistel. Ma ei usu, et see oli kokkusattumus, et see ennekuulmatu keeld koos enam kui 500 täiendava ilmaliku Iraagi poliitikuga kuulutati välja samal päeval, kui Manouchehr Mottaki, Iraani jäle välisminister külastas Bagdadi. Saleh al-Mutlaq on avameelselt kritiseerinud Iraani vahelesekkumist Iraaki ja nüüd mullad nõudsid tema kõrvaldamist valimistelt.
<P>
Ma tunnen kergendust, et USA asepresident Joe Biden on juba protesteerinud selle keelu vastu ja ma loodan, paruness Ashton, et te teete seda samuti. Kui dr al-Mutlaqi ja teiste kandidatuuri ei ennistata, siis me ei tohi ega saa tunnistada nende valimiste seaduslikkust.
<SPEAKER ID="132" NAME="Willy Meyer">
fraktsiooni GUE/NGL nimel. - (ES) Paruness Ashton, mul on kahju, kuid ma ei jaga teie optimismi. Hea on olla optimistlik, kuid me ei saa olla optimistlikud Iraagi suhtes, kui asjad on nii, nagu nad hetkel on.
<P>
Selle tunnistuseks on komisjon otsustanud mitte saata vaatlejaid, sest ta ei saa tagada nende ohutust. Ma usun, et see otsus räägib iseenda eest. See näitab selgelt, et niivõrd kui see puudutab Iraaki - ja ma tean, et te ei soovi rääkida minevikust, kuid meil ei ole valikut ja me peame rääkima minevikust -, vaatleme me riiki, mis on laastatud, üle 1 miljoni inimese on surnud ja 4 miljonit on kodutud ebaseadusliku, ebaõiglase, valedel põhineva sõja tulemusena. Seal ei olnud mitte mingeid massihävitusrelvi ega mingeid sidemeid Saddam Husseini ja al-Qaeda vahel. See on ilmne tõde selle kohta. Ainus asi, mis vastas tõele, oli Põhja-Ameerika naftatööstuse huvi saada kontroll toornafta üle Iraagis.
<P>
See on ilmne tõde. Peale selle, see tõsiasi ei saa põhjendatult jätkuda okupatsioonivägede kohalolekuga, mis hävitab kõike. Ma ei oleks üllatunud hetkel, kui opositsiooniparteide keelustamiseks tehtud otsus kutsuks esile tõelise elanikkonna vastasseisu. Mõned Euroopa saatkonnad ei välista hetkel sõjalise riigipöörde, tegeliku sõjalise riigipöörde võimalikkust Iraagis. Pilt on seetõttu väga sünge.
<P>
Ma kutsun teid üles viima okupatsiooniväed nii kiiresti kui võimalik ära. See tegur moonutab tegelikku olukorda Iraagis. ÜRO peaks seetõttu võtma kontrolli ja lubama üleminekuperioodi, mis tagab tagasipöördumise normaalsuse juurde selle abil, millest poleks tohtinud mitte kunagi loobuda, teisisõnu, rahvusvaheline õigus.
<SPEAKER ID="133" NAME="Bastiaan Belder">
fraktsiooni EFD nimel. - (NL) Austatud juhataja, kõrge esindaja! 2009. aasta jõululaupäeval - teisisõnu, kui meie olime oma jõuluvaheajal - olid mitmed kirikud Iraagis, Mesopotaamias suletud. Pommitamise ähvardused tingisid selle kurva olukorra, sama olukorra, mis neil oli möödunud aastal. Igal juhul on kirikud olenemata sellistest ähvardustest sageli tühjad, sest üha enam kristlasi on lahkumas riigist. Nende vastane vägivald on üha suurenemas, vaatamata vähenevatele arvudele. Enne jõule oli kolm surmarünnakut Mosulis. Peale selle sai kristlastele varem suhteliselt ohutus linnas Kirkukis osaks samuti mitme kuu jooksul lihtsalt lakkamatu hulk inimrööve ja tapmisi, mille tulemusena sajad kristlaste perekonnad põgenesid.
<P>
Kui 2003. aastal oli Iraagis ligikaudu 1,5 miljon kristlast, siis praeguseks on enam kui pool neist otsinud turvalisust usulise puhastamise eest põgenemises, selle usulise puhastamise eest, mida teostavad Islami ekstremistid. Kas Euroopa Ülemkogu, Euroopa Liidu 27 liikmesriiki vaatavad vaid vaguralt pealt, kui see Iraagi afgaaniseerimine toimub, on Iraagi kristlane küsinud. Ma kuulaksin meelsasti teie seisukohta selle osas, kõrge esindaja. Mis iganes see ka poleks, Mesopotaamia ilma iidse kristliku kogukonnata ei saa omada sallivamat tulevikku, ka ei ole see hea Euroopa julgeolekule pikaajalises perspektiivis.
<SPEAKER ID="134" NAME="Elena Băsescu" AFFILIATION="PPE">
(RO) 7. märtsi seadusandliku kogu ja presidendi valimised on tekitanud tohutult tegevusi, mis on seotud uute koalitsioonide ja liitude moodustamisega. Mõned Iraagi peaministri oponendid soovivad moodustada uuesti vanu liite, näiteks Iraagi ühendatud koalitsiooni. Teiselt poolt püüab peaminister meelitada ilmalikke rühmitusi või sõltumatud kandidaate ühinema õigusriigi koalitsiooniga.
<P>
Kuid me ei tohi unustada, et pärast neid seadusandliku kogu ja parlamendi valimisi peab valitsus korraldama referendumi Kirkuki kohta. On väga tugev võimalus, et julgeoleku olukord Iraagis halveneb juhul, kui neid valimisi vaidlustavad mõned Iraagi rühmitused või sisekonfliktide korral.
<P>
Bagdadi ametiasutuste ees seisvad põhiprobleemid on USAga sõlmitud SOFA kokkuleppe kohta referendumi ning nafta- ja gaasiseaduse koostamise edasilükkamine, naftahindade langus, suur arv hukkamisi - hetkel on 900 inimest saanud surmanuhtluse - ja piinamise kasutamine ülestunnistuste saamiseks. Inimõiguste olukorra üldine halvenemine põhjustab ELile suurt ärevust. Viimasena, kuid mitte vähem tähtsamana: korruptsioonitase on tõusmas. Üks näide selle kohta, mida ma sooviksin teile esitada, on endise Iraagi kaubandusministri arreteerimine.
<P>
Mis puudutab suhteid Iraagiga, siis püüab Rumeenia nihkuda sõjalisele julgeolekule panustamisest tsiviiljulgeolekule panustamisele. Minu riik on näidanud, et see peab oma partnerite ees võetud kohustusi, säilitades oma sõjalise kohaloleku Iraagis kuni missiooni täitmiseni.
<SPEAKER ID="135" NAME="Ana Gomes" AFFILIATION="S&amp;D">
(PT) Iraagi rahva saavutusi on vaja veelgi konsolideerida ja edendada, nagu ka julgeoleku olukorda. Viimaste kuude jooksul on toiminud julgustav liitude rekonfigureerimine, mis on aidanud palju kaasa, et saada üle etnilis-usulistest lõhedest, mis on Iraagi poliitikat viimastel aastatel märgistanud. Kurdistani nn muutuse partei edu on näide poliitilise elu normaliseerumisest Iraagis. Kuid valimiskomisjoni viimane avaldus, et ligikaudu 500 sunni poliitikul keelatakse kandideerimast, ei aita kaasa rahvuslikule leppimisele. See võib ohustada valimisprotsessi ja tekitada konflikte. Uudised surmanuhtluse rakendamisest on samuti heidutavad. Paruness Ashton! Euroopa juhid peavad püüdma veenda Iraagi ametiasutusi seda kaotama. EULEXi tugevdamine on samuti oluline selle osas.
<P>
Poolteist miljonit iraaklast elavad endiselt naaberriikides. Paljudel neist ei ole mitte kunagi võimalik tagasi pöörduda. 2003. aasta invasioonis osalenud Euroopa riikidel on eriline vastutus ja need peaksid võtma vastu rohkem neid põgenikke. Selle osas, nagu toetuse puhul riigi sees ümberasustatud inimestele, inimõiguste puhul üldiselt ja naiste õiguste puhul eriti ning korruptsioonivastase võitluse puhul on oluline, et Iraagi valitsus parandab valitsusväliste organisatsioonide seadust, et ühiskond saaks end vabalt organiseerida. On hädavajalik, et Euroopa Liit julgustab Iraagi ja Euroopa valitsusväliste organisatsioonide vahelist koostoimet. Demokraatia Iraagis konsolideerumise eeltingimus on ühiskond, mis on kodanikuühiskond, vaba ja dünaamiline.
<SPEAKER ID="136" NAME="Tomasz Piotr Poręba" AFFILIATION="ECR">
(PL) Austatud juhataja, paruness Ashton! Vaatamata rahvusvaheliste vägede tohutule kohustumisele ja sadadele ohvritele rahvusvahelise koalitsiooni hulgas, sealhulgas 23 Poola sõdurit, on olukord Iraagis endiselt halb. See on riik, kus meil tuleb tegeleda terroristlike rünnakutega ja usuliste vähemuste, sealhulgas kristlaste vähemuse tagakiusamisega. Loomulikult on saavutatud mõningat edu võrreldes mitu aastat tagasi olnud olukorraga. Kuid me saame veel ikka uudiseid terroristide rünnakutest, mis destabiliseerivad mitte ainult Iraaki, vaid kogu Lähis-Ida. Terroristide ja rahvusvahelise terrorismi sponsorite eesmärk on Iraagi destabiliseerimine. Palju tõendeid viitavad tõsiasjale, et Iraan vastutab terrorismi sponsoreerimise eest.
<P>
Mis on teie arvamus, paruness Ashton, Euroopa Liidu välisasjade ja julgeolekupoliitika kõrge esindajana, Iraani rolli osas Iraagi asjadesse sekkumises? Ma sooviksin julgustada teid võtma kindlama seisukoha ja tegema koostööd USAga, et saada lahendusi, mis mõjutavad Iraani ja avaldavad sellele survet lõpetada sekkumine Iraagi siseasjadesse. Minu arvates eksisteerib vaid siis võimalus luua teatud määral stabiilsust selles piirkonnas.
<SPEAKER ID="137" NAME="Jean-Luc Mélenchon" AFFILIATION="GUE/NGL">
(FR) Austatud juhataja, kõrge esindaja! Me ei jaga teie optimismi olukorra kohta Iraagis ega koalitsiooni kasude kohta, kuna see rajaneb pimedusel. Iraaki tungiti sisse ja okupeeriti teadlikult petturliku teabe alusel massihävitusrelvade olemasolu kohta.
<P>
Selle tulemusena veeti 27 ELi liikmesriigist 17 Iraagi rünnakusse ja okupatsiooni. Riik on varemeis, pärand on rüüstatud, elanikkond on jagunenud. Usuline fanatism värbab arvukaid võitlejate reserve. Iraani türannia sekkub siin vabalt. Valimised toimuvad taunitaval ja ebaõiglasel viisil.
<P>
Mida te teete ja mida me kavatseme teha, et võtta vastutusele need riigid, mis valetasid ja võiksid alustada homme Jeemeni või muu riigiga? Mis meetmeid kavatsete te võtta, et hukka mõista okupante ebatavapäraste keemiliste ja radioloogiliste relvade ja tühjendatud uraanimürskude kasutamise eest, mille tagajärjed tulevastele põlvkondadele on hästi teada? Kuidas me saame tagada, et neid relvi ei kasutata Afganistanis, sest me pigistasime silma kinni olukorra ees Iraagis?
<SPEAKER ID="138" NAME="Fiorello Provera" AFFILIATION="EFD">
(IT) Austatud juhataja, kallid kolleegid! Me tervitame siiralt eelolevaid valimisi Iraagis, sest need kujutavad täiendavat sammu demokraatia suunas. Need ei saa olema vabad ja õiglased, kuid me peame rahulduma samm-sammult liikumisega.
<P>
Iraagi ülesehitamine majanduslikus, kaubanduslikus ja kultuurilises mõttes ning selle julgeoleku tagamine on olulised demokraatia arendamise tingimused, kuid me peame samuti edendama riigi institutsioonide tugevdamist. Eri etniliste ja usuliste rühmituste rahulikku kooseksisteerimist Iraagis on võimalik saavutada institutsioonide uuendamisega, föderaalse valemi - föderalismi - rakendamisega -, mis võimaldab laia autonoomiat eri piirkondadele unitaarse riigi raames. Iraagi Kurdistani kogemus võiks olla kasulik lähtepunkt.
<P>
Ma sooviksin seetõttu saada teada paruness Ashtoni, kõrge esindaja, seisukohta riigi selle institutsionaalse aspekti kohta.
<SPEAKER ID="139" NAME="Alf Svensson" AFFILIATION="PPE">
(SV) Loomulikult räägitakse palju vägivallast ja kohutavatest õudustest, kui arutatakse Iraaki, kuid see on vaieldamatu ja demokratiseerimisprotsess on riigis käimas.
<P>
Ma sooviksin teile meelde tuletada, et 3912 naist kandideerisid üsna avatult möödunud aastal Iraagis toimunud valimistel. See on umbes 10 naist kandideerimas iga koha kohta. Seda tuleb vaadelda positiivse asjana, eriti Araabia riigis. See on samuti andnud meile mõningat lootust enne selle aasta parlamendi valimisi 7. märtsil, eriti seetõttu, et sunnid osalesid kohalikel valimistel. Nagu juba märgitud on, keelas valitsuse komisjon kaks nädalat tagasi 14 Sunni parteil ja mitmel sajal inimesel osaleda valimistel. Nende hulka kuuluvad kaitseminister Abdul-Qadir al-Obaidi ja Sunnide juhitud rahvusliku dialoogi rahvusliku dialoogi juht Saleh al-Mutlaq.
<P>
Iraagi parlamendivalimised on loomulikult olulised riigi tulevikule ja Iraagi tulevasele demokratiseerimisele, eriti selles osas, mis puudutab Iraagi etnilist ja usulist ühtsust. Ma sooviksin samuti rõhutada, et me peame kasutama selget keelt, kui räägime etniliste ja usuliste vähemuste kohtlemisest Iraagis. Nagu ma mainisin, on Iraagi parlamendi valimised otsustavad selle osas, kuidas me käsitleme lähitulevikus Iraaki. Mida ELi kõrge esindaja paruness Ashtoni arvates saab EL teha, et muuta eelolevad parlamendivalimised Iraagis kõikihõlmavateks ja demokraatlikemateks?
<SPEAKER ID="140" NAME="Zigmantas Balčytis" AFFILIATION="S&amp;D">
(LT) Viimastel aastatel on Euroopa Liit tugevdanud suurel määral oma suhteid ja mõju Lähis-Ida riikides. Euroopa Liit on alati pööranud suurt tähelepanu Iraagile ja koos rahvusvahelise kogukonnaga on osalenud nii Iraagi ülesehituses kui ka rahuhoidmise ja julgeoleku missioonides. Eri rühmitused võitlevad endiselt võimu pärast selles riigis, mis takistab riigi eri piirkondades alanud reformide elluviimist. Muret tekitab ka asjaolu, et 14 parteil on keelatud osaleda toimuvatel valimistel. Iraak on valinud tee demokraatia suunas ning seetõttu nii Euroopa Liit kui ka teised riigid peavad nõudma ja vajadusel aitama tagada, et võetud rahvusvahelisi kohustusi järgitakse ning inimõigusi ja -vabadusi austatakse. Ma usun, et Iraak on tõepoolest valmis tihedaks koostööks Euroopa Liiduga. Esmaspäeval ELi ja Iraagi vahel allkirjastatud vastastikuse mõistmise memorandum energeetikakoostöö alal tõendab selle kohustumist arendada pikaajalisi ja vastastikku kasulikke suhteid. Energeetika seisukohast on Iraak väga oluline Euroopa Liidule, kuid energiavarude kindlus on paratamatult seotud majandusliku ja poliitilise stabiilsusega riigis, mis on viimasel ajal puudunud. Kindlasti on see pikaajaline protsess, kuid ma usun, et Euroopa Liit, kõrge esindaja ja rahvusvaheline kogukond peavad pakkuma vahendeid ja lahendusi, et inimõiguste ja õigusriigi põhimõtetest saaksid tulevase poliitika põhitoed Iraagis.
<SPEAKER ID="141" NAME="Ryszard Czarnecki" AFFILIATION="ECR">
(PL) Austatud juhataja, paruness Ashton! Ma sooviksin öelda, et kui ma soovisin võtta paruness Ashtoni kõne kokku ühes lauses, siis ma ütleksin, et see oli ametlik optimism. Kuid ma usun, et Euroopa ja meie valijad eeldavad midagi spetsiifilisemat ja nad eeldavad tõde. Poliitikud näitavad, kes nad on mitte ainult sellega, mida nad ütlevad, vaid ka sellega, mida nad ei ütle, ja ma ei kuulnud teie kõnes, paruness Ashton, mitte midagi mõnede küsimuste kohta, mis on šokeerinud olulist osa Euroopa avalikust arvamusest, sealhulgas avalikku arvamust minu riigis. Ma pean silmas näiteks vähemuste, sealhulgas, ma rõhutan, kristlaste tagakiusamist. See on reaalsus, milles me saame olla kindlad.
<P>
Ma arvan, et minu kolleeg Porebal oli õigus selles, mida ta ütles hetk tagasi Iraani sekkumise kohta Iraaki. Kas see mitte ei pea paika Iraagi ametiasutuste ja nende skandaalse sekkumise kohta Camp Ashrafis, kuhu Iraani põgenikud on majutatud? Kas Iraagi ametiasutused ei tee just mitte seda? Mulle tundub, et seda tuleb väga tugevalt rõhutada, eriti seetõttu, et Iraagi ametisasutused saavad rahalist abi Euroopa Liidust, mida nad kasutavad seejärel väga ebakohasel viisil, näiteks sekkudes Camp Ashrafi.
<SPEAKER ID="142" NAME="Bogusław Sonik" AFFILIATION="PPE">
(PL) Austatud juhataja! Ma usun, et Iraaki võib kasutada näitena selle kohta, kuidas mõnikord on vaja kasutada jõudu, et murda selgroog diktatuuril, mis hävitab oma vastaseid tuhandetes, kasutades keemiarelvi. Need otsused on rasked. Seetõttu ma sooviksin, et me täna Iraagist rääkides peaksime meeles tuhandeid USAst, Itaaliast, Poolast ja teistest riikidest pärit sõdureid, kes on langenud Iraagis ja nende perekondasid. Nad läksid sinna, uskudes, et nad võitlevad hea põhjuse eest ja, nagu me siin kuuleme, on Iraak täna ehitamas üles demokraatiat.
<P>
Ma tean, et me kõik nõuame täna, et te oleksite aktiivsemad, paruness Ashton, kuid me soovime, et Euroopa Liit oleks aktiivsem. Palun minge Iraaki ja esitage olukorra hinnang, et Euroopa Liidu saadetavat abi kasutataks samadel lisatud tingimustel, nagu on siinkohal mainitud ja eelkõige vähemuste kaitsmise osas!
<SPEAKER ID="143" NAME="Janusz Władysław Zemke" AFFILIATION="S&amp;D">
(PL) Austatud juhataja! Hetkel on nii, et ainult poolakad kõnelevad, kuid meil on kogemusi Poola ja Poola sõdurite kaasamisest Iraagi julgeoleku taastamisel.
<P>
Ma jagan teie arvamust, paruness Ashton, et kahjuks on olukord Iraagis veidi parem, kui see oli, kuid see on endiselt üsna hapras seisundis. Lisaks liidu rakendatavatele mitmesugustele meetmetele teeksin ma ettepaneku kahe konkreetse meetme kohta, sest mulle tundub, et need puuduvad. Esimene küsimus puudutab midagi sellist, mida ei ole täna mainitud: minu arvates on ülimalt oluline Iraagi arengu ja stabilisatsiooni jaoks võtta vastu noorte iraaklaste koolitusprogramm Euroopas, sest Iraagis on endiselt puudus arstidest, inseneridest ja niisutusspetsialistidest. Ma arvan, et me saaksime Iraaki suurel määral aidata selles valdkonnas. Teine küsimus puudutab Iraagis leiduvate kultuuriväärtuste kaitset. Ma arvan, et EL peaks eelkõige aitama ehitada üles Babüloni. See on aare, mille kaitsmise eest peaksid kõik maailmas hoolt kandma.
<SPEAKER ID="144" NAME="Paul Rübig" AFFILIATION="PPE">
(DE) Austatud juhataja, paruness Ashton! Minu küsimus puudutab energeetikasektoris allkirjastatud vastastikuse mõistmise kokkulepet. Kas teie arvates on võimalik saavutada täiendavat arengut koos kas hr Oettingeri või hr De Guchtiga? Minu arvates oleks majanduse taastamine just see, mis toob rohkem stabiilsust Iraaki. Kui me soovime arendada suhteid energeetikasektoris, eelkõige Euroopa seadmete parema pakkumisega, et kasutada paremini ära seal olevaid energiavarusid, kusjuures meie ostaksime sealt energiat kompensatsiooniks, siis oleks meil mõlema poole jaoks vastastikku kasulik olukord. Sellekohane algatus mõne nädala pärast oleks suureks abiks.
<SPEAKER ID="145" NAME="Catherine Ashton">
liidu välisasjade ja julgeolekupoliitika kõrge esindaja / komisjoni asepresident. - Tänan teid kõiki olulise ja huvitava arutelu eest! Ma vaid püüan võtta kokku mõned selged küsimused, mille üle auväärsed parlamendiliikmed kõige rohkem muret tundsid.
<P>
Alustuseks tunnustaksin ma tähtsust, mida parlamendiliikmed osutavad vähemuste küsimusele. Nagu liikmed teavad, on partnerlus- ja koostöölepingute puhul meie töö üks põhiosasid selle tagamine, et inimõigused on lepingute keskmes. Me loodame, et me saame peagi sõlmida selle lepingu Iraagiga ning ma kohustun tagama, et selle puhul, mida me teeme, mõistetakse vähemuste küsimust. See on selgelt suure tähtsusega.
<P>
Ma jagan ka eesmärki, mida mitmed auväärsed parlamendiliikmed on tõstatanud surmanuhtluse küsimuse osas. Meie eesmärk on tõepoolest sellest lahti saada, kõikidel põhjustel, millele auväärsed parlamendiliikmed on õigesti viidanud.
<P>
Samuti nõustun ma, et me peame konsolideerima ja tugevdama poliitilisi protsesse, mis on suure tähtsusega kõiges, mida me teeme, ja tagama eelkõige selle, et meil oleks eelolevate valimiste osas arusaamine, mida me soovime saavutada. Ma mõistan mitmete auväärsete parlamendiliikmete, sealhulgas Silvia Costa ja Struan Stevensoni tõstatatud punkte, mis puudutavad komisjoni otsust kandidaatide keelustamise kohta.
<P>
Kandidaatide ülevaatamine kuulus alati valimiseelse protsessi käiku. Olemas on edasikaebamiskord, mille puhul ma usun, et sellel lastakse õigesti kulgeda. Ma mainiksin veel, et me kavatseme saata oma ELi missiooni järgmisel nädalal, mis on kuus nädalat enne valimispäeva. See võimaldab meil jälgida vahetult ja hoolikalt valimiseelset protsessi, mis pakub suurt huvi. Me usume ja loodame, et Iraagi ametiasutused tagavad kaasava valimisprotsessi, kõikidel neil põhjustel, mida auväärsed parlamendiliikmed on teinud absoluutselt selgeks selle kaudu, mida nad on öelnud.
<P>
Mitmed liikmesriigid on samuti tõstatanud energeetikaalase vastastikuse mõistmise kokkuleppe küsimuse ning selle olulisuse ja mõjukuse kohta. Selle tegemisel oleme me selgelt aru saanud, et Iraak on unitaarne riik ja kogu meie koostöö on Iraagi valitsusega. Me toetame täielikult Iraagi jäämist unitaarseks ja suveräänseks riigiks. Selle raames on oluline tugevdada koostööd - ja ma kuulsin, mida öeldi, eelkõige mida ütles Paul Rübig, kes kirjeldas vajadust mõelda täiendavalt koostöö tugevdamisest. Ma annan selle kohta tagasisidet ametisse astuvatele volinikele.
<P>
Kui ma ütlen, et julgeolekuküsimusega on probleeme, siis ma olen samuti teadlik, et Kirkuki küsimus on väga oluline, nagu muud vaidlustatud piirid. Ma kirjeldasin seda ühe peamise hetkel Iraagi ees seisva väljakutsega. Ma olen väga kindlalt veendunud, et Iraak peab lahendama need küsimused ise. See on Iraagi asi nendega tegelda. Kuid ma väga soovin toetada ÜRO abimissiooni Iraagis, mis on teinud märkimisväärseid jõupingutusi, et püüda alustada dialoogi ja protsessi. Kuid ettevaatlik olles ei looda ma, et dialoog jõuaks märkimisväärsele tasemele enne valimisi praeguses etapis.
<P>
Veel veidi ka energeetikakoostööst. Me näeme seda Iraagi põhjaliku ja ühtse energeetikapoliitika väljatöötamise osana. See on Iraagi ja Euroopa Liidu vahelisest tarnest ja tarnekindlusest ning peaks loomulikult hõlmama taastuvate energiaallikate, eelkõige päikese- ja tuuleenergia väljatöötamist ning ka tugevdama energiatõhususe meetmeid Iraagis. Ma samuti loodan, et me näeme tehnoloogilist, teaduslikku ja tööstuslikku koostööd eelolevatel kuudel ja aastatel. See märkus tehti hästi.
<P>
Minnes edasi delegatsiooni hiljutise tühistamise küsimuse juurde, tõstatas Willy Meyer küsimuse tulevase julgeoleku probleemidest. Ma soovin näha keskkonna paranemist, nagu ma olen märkinud, et lubada kasutada valimiste jälgimise missiooni Euroopa Parlamendi liikmete osavõtul. See on selgelt tohutu tähtsusega auväärsetele parlamendiliikmetele eelolevate valimiste protsessis ja, nagu ma märkisin, saadame sinna peagi inimesi.
<P>
Auväärsed parlamendiliikmed tõstatasid küsimuse vägede väljaviimisest. President Obama on loomulikult andnud teada kõikide võitlusvägede väljaviimisest 2010. aasta augustiks, mis praktikas tähendab seda, et väljaviimine algab varsti pärast riigisiseseid valimisi. See on jällegi märkimisväärne ja oluline. Ma olen märkinud, et me saadame peagi valimiste hindamise meeskonna. Ma loodan, et nad aitavad meil tegeleda küsimustega, mida auväärsed parlamendiliikmed on selles kontekstis tõstatanud.
<P>
Camp Ashrafi osas oleme me järjekindlalt ja korduvalt tuletanud Iraagile meelde, et seda keerulist küsimust tuleb käsitleda täielikus vastavuses rahvusvahelise õigusega ja tõepoolest ilma vägivallata.
<P>
Pöördudes tagasi selle juurde, kus me alustasime, siis ma olen optimistlik Iraagi suhtes. Seal on olulisi väljakutseid ja auväärsetel parlamendiliikmetel on õigus meile neid olulisi väljakutseid meelde tuletada. Kuid seoses saabuvate valimistega ja suurema koostöö võimalusega; võimalusega Euroopa Liidu jaoks, arvestades selle väärtuste süsteemi ja teemasid, mis meid eriti murelikuks teevad - nagu inimõigused, vähemuste õigused, surmanuhtlusega seotud küsimused, tõhusa energiajulgeoleku ja -varustuse alase koostöö arendamine ning tihedam koostöö valitsusega -, ent andes alati selgelt oma ootustest teada, näeme me Iraaki, mis on rahumeelne ja demokraatlik. Me peame tagame, et töötame järjekindlalt selle eesmärgi nimel!
<SPEAKER ID="147" NAME="Jaromír Kohlíček  " AFFILIATION="GUE/NGL">
kirjalikult. - (CS) Ma tean vaid mõnesid Euroopale suhteliselt lähedasi riike, millel on õnnestunud lükata oma demokratiseerimise protsess edasi mitmeks aastakümneks. Üks neist on kindlasti Iraak, kus ELi riigid on samuti kahjuks jätnud negatiivse märgi. Praegu on islami maailma üks kõige ilmalikumaid riike jäetud varemeisse, kus selle kolm kogukonda on pidevalt vaenujalal. Minevikust on säilinud vaid mälestused riigi suhtelisest heast haridus- ja tervishoiusüsteemidest ja suhteliselt hästi arenenud infrastruktuurist. See on ainus riik selles piirkonnas, kus kurdi vähemus oli autonoomne, kuigi riigis ei valitsenud demokraatlik režiim. Üldjoontes on küsimus selles, millist riiki selles piirkonnas võime kirjeldada tõeliselt demokraatlikku režiimi omavana? Asjaolu, et pärast USA armee invasiooni on Iraagi riik täielikult segi paisatud, koos selle sotsiaal-, tervishoiu- ja haridussüsteemide osalise likvideerimisega, annab märku tohutust sammust tagasi. Niinimetatud demokraatlike valimiste kattevari ei saa seda mitte mingil juhul varjata. Käimasolevad jõupingutused, mille eesmärk on juhtida tähelepanu praegustest probleemidest kõrvale Saddam Husseini režiimi väljapaistvate tegelaste lavastatud kohtuprotsessidega, on naiivsed. Ainult isik, kes ei ole absoluutselt tuttav selle olukorraga, võiks uskuda, et seda saab nii paranda. Hiljutise perioodi ainus positiivne aspekt on see, et nii USA administratsioon kui ka Iraagi valitsus on mõistnud, et paranemist ei saa olla ilma heade suheteta Iraaniga.
<SPEAKER ID="148" NAME="Artur Zasada  " AFFILIATION="PPE">
kirjalikult. - (PL) Mul on hea meel paruness Ashtoni kõne positiivse tooni üle, kuid ma pigem säilitaks teatud ettevaatlikkust oma hinnangus Iraagi olukorra kohta. Vaatamata mitmetele näilistele asjaoludele, on riik endiselt sisemiselt ebastabiilne ja kindlasti ei saa öelda, et demokraatia on juurdunud. Me ei saa rääkida stabiliseerimisest riigis, mille piirides on 1,8-1,9 miljon elanikku ümber asustatud. Samal ajal on lisaks miljon inimest riigist üldse lahkunud ning põgenike elamistingimused on äärmiselt halvad.
<P>
Oluline on vaadata üle meetodid, mida praegu kasutatakse välisabi andmiseks põgenikele Süürias ja Jordaanias ning Iraagis ümber asustatud inimestele. Seda abi tuleb anda piisavalt pika ajaperioodi jooksul. Kui kaua? Me ei tea seda veel. Kuid nii nagu arst ei lõpeta ravimist esimeste paranemise märkide ilmnemisel, ei tohi ka meie lubada end eksitada liigselt optimistlikest prognoosidest.
<P>
(Istungjärk katkestati kell 19.25 ja jätkus kell 21.00)
