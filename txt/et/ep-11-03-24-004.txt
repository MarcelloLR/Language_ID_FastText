<CHAPTER ID="004">
ELi ja USA vaheline lennutranspordileping - ELi ja Kanada vaheline lennutranspordileping - ELi ja Vietnami vaheline lennundusküsimusi käsitlev leping (arutelu) 
<SPEAKER ID="008" NAME="Juhataja">
Järgmine päevakorrapunkt on ühisarutelu järgmistel teemadel:
<P>
Artur Zasada transpordi- ja turismikomisjoni nimel esitatud soovitus nõukogu ja nõukogus kokku tulnud Euroopa Liidu liikmesriikide valitsuste esindajate otsuse eelnõu kohta ühelt poolt Ameerika Ühendriikide ning teiselt poolt Euroopa Ühenduse ja selle liikmesriikide vahelise lennutranspordilepingu muutmise protokolli sõlmimise kohta(15381/2010 - C7-0385/2010 - 2010/0112(NLE)),
<P>
Silvia-Adriana Ticău transpordi- ja turismikomisjoni nimel esitatud soovitus ettepaneku kohta võtta vastu nõukogu ja nõukogus kokku tulnud Euroopa Liidu liikmesriikide valitsuste esindajate otsuse eelnõu, mis käsitleb ühelt poolt Euroopa Ühenduse ja selle liikmesriikide ning teiselt poolt Kanada vahelise lennutranspordilepingu sõlmimist (15380/2010 - C7-0386/2010 - 2009/0018(NLE)), ja
<P>
Dominique Riquet' transpordi- ja turismikomisjoni nimel esitatud soovitus nõukogu otsuse eelnõu kohta Euroopa Liidu ja Vietnami Sotsialistliku Vabariigi valitsuse vahelise teatavaid lennundusküsimusi käsitleva lepingu sõlmimise kohta (14876/2010 - C7-0366/2010 - 2007/0082(NLE)).
<SPEAKER ID="009" NAME="Artur Zasada" LANGUAGE="PL">
Austatud juhataja! Hääletamisele esitatav protokoll on väga tähtis dokument. Euroopa Liidu ja Ameerika Ühendriikide lennundusturgude osakaal maailma lennuliiklusest on kokku ligikaudu 60%. Euroopa Liidu ja Ameerika Ühendriikide lennuettevõtjatele mittediskrimineerival alusel turu avamine tähendab reisijatele ja kaubaveoettevõtjatele paremaid teenuseid, see toob kaasa olulised majanduslikud eelised ja uute töökohtade loomise. Minu unistus on, et reisijad võidaksid turupõhimõtetel põhinevast lennuettevõtjate konkurentsist, et Ameerika Ühendriikidesse ümberistumisega lendudega reisijad läbiksid ühe turvakontrolli, et Euroopa Liidu ja Ameerika Ühendriikide reisijatel oleksid ühesugused õigused ja et nad neid õigusi loomulikult ka teaksid.
<P>
Kas see protokoll tagab selle? Ei! Ma olen sellegipoolest veendunud, et tegu on sammuga õiges suunas, mis teeb nende eesmärkide saavutamise tulevikus oluliselt lihtsamaks. ELi ja Ameerika Ühendriikide läbirääkimiste järjestikkudes voorudes rippus protokolli allakirjutamine mitu korda juuksekarva otsas. Lõpuks õnnestus see meil siiski vastu võtta. Selle tulemusel vältisime mitut ohtu, sealhulgas kõige suuremat ohtu - nimelt peatamisklausli rakendamist, mille tulemuseks oleks olnud lepingu peatumine ja mõlema läbirääkimisetapi tulemuste tühistamine. See oleks tähendanud naasmist seitsme aasta taguse juriidilise olukorra juurde, mis oleks olnud vastuvõetamatu. Kuuel ELi liikmesriigil ei ole Ameerika Ühendriikidega kahepoolset lennutranspordilepingut ning dokumendi tagasilükkamine tähendanuks, et need liikmesriigid ei oleks saanud korraldada lennuliiklust oma lennujaamade ja USA territooriumi vahel.
<P>
Lepingu teises etapis ei saavutatud lõppeesmärki, milleks mõlema poole turu täielik ja piiranguteta avamine, kuid leping sisaldab siiski mitut reforme soodustavat stiimulit. Eelkõige see, et kui USA muudab oma õigusakte, et võimaldada ELi investoritel omada enamusosalust USA lennuettevõtjates, siis lubab EL USA investoritele sama.
<P>
Mulle teeb eriti heameelt asjaolu, et rõhutatakse lepingu sotsiaalse mõõtme olulisust. Seda arvestades peaks komisjon kasutama lepingut selleks, et ergutada vastavusseviimist asjakohaste sotsiaalõiguse rahvusvaheliste aktidega, eelkõige Rahvusvahelise Tööorganisatsiooni ja OECD konventsioonides ning Rooma konventsioonis sätestatud tööstandarditega. See tagab, et lennuettevõtted järgivad töötajatele kehtivaid õigusi paremini. Leping tõhustab ka koostööd keskkonnaküsimustes, nõudes vastavust ja koostööd rohelise tehnoloogia ning kütuste ja lennuliikluse juhtimise valdkondades.
<P>
Raportöörina üritasin seada selle küsimuse laiemasse konteksti ning esitada nii protokolli head kui ka halvad küljed, mitte anda järele kiusatusele keskenduda üksnes selle nõrkadele ja tugevatele kohtadele. Ma ei alustanud tööd a priori eeldusega, et me peame protokolli kas vastu võtma või siis selle tagasi lükkama. Väga paljude kohtumiste ja arutelude järel jõudsin järeldusele, et ELil on dokumendi vastuvõtmisest palju rohkem võita kui kaotada.
<SPEAKER ID="010" NAME="Silvia-Adriana Ţicău">
raportöör. - (RO) Lissaboni lepingu jõustumisega 1. detsembril 2009. aastal laiendati tingimusi, mille puhul on rahvusvahelise lepingu sõlmimiseks nõutav Euroopa Parlamendi nõusolek. Lennunduslepingud kuuluvad nüüd nimetatud kategooriasse, kuna nad hõlmavad valdkonda, mille suhtes kohaldatakse seadusandlikku tavamenetlust.
<P>
Enne praegu kehtivat lepingut oli lennundus 19 ELi liikmesriigi kahepoolsete lepingute subjekt. Ma viitan siinkohal Euroopa Liidu ja Kanada vahelistele lepingutele. Paljud nimetatud lepingutest olid kitsendavad ega pakkunud vastavatele turgudele täielikku juurdepääsu.
<P>
Euroopa Kohus tegi 2002. aasta novembris otsuse, mille kohaselt ei ole nende kahepoolsete lepingute teatavad sätted kooskõlas ühenduse õigusega.
<P>
Läbirääkimisvolitus anti eesmärgiga luua ELi ja Kanada vaheline avatud lennunduspiirkond. See looks lennutranspordi ühtse turu, kus investeeringute tegemist ning Euroopa ja Kanada lennuettevõtjate teenuste pakkumist ei takistaks piirangud - seda ka mõlema poole siseturul.
<P>
ELi ja Kanada lennutranspordileping parafeeriti 30. novembril 2008. aastal, kiideti heaks ELi ja Kanada tippkohtumisel 6. mail 2009. aastal ja allkirjastati 17.-18. detsembril 2009. aastal.
<P>
Milline on lepingu sisu? Leping sisaldab järkjärgulist liiklusõiguste ja investeerimisvõimaluste andmist ning kaugeleulatuvat koostööd mitmes küsimuses, mis hõlmavad ohutust, julgestust, sotsiaalküsimusi, tarbijahuve, keskkonda, lennuliikluse korraldamist, riigiabi ja konkurentsi.
<P>
Kõik ELi lennuettevõtjad võivad teostada Kanadasse otselende ükskõik kust Euroopas. Lepinguga kõrvaldatakse Kanada ja ELi vahel kõik liinide, hindade ja iganädalaste lendude arvu piirangud. Lennuettevõtjatel on võimalik osaleda kaubanduskokkulepetes, nagu koodijagamise kokkulepped, mis on olulised rohkeid sihtkohti teenindavate lennuettevõtjate jaoks, ning kehtestada oma hinnad kooskõlas konkurentsiõigusega.
<P>
Kokkulepe sisaldab sätteid turu järkjärgulise avamise kohta. Esimene etapp kehtib siis, kui lennuettevõtjate välisomanduse piiriks on 25%, nii nagu see oli lepingu üle peetud läbirääkimiste lõppedes. Teine etapp algab niipea, kui Kanada on astunud vajalikke samme, mis võimaldavad Euroopa investoritel omada kuni 49% Kanada lennuettevõtjate aktsiakapitalist. Kolmas etapp algab siis, kui mõlemad pooled võimaldavad investoritel luua ja kontrollida teineteise turgudel uusi lennuettevõtjaid. Neljas etapp on viimane samm, mis annab täieliku õiguse teostada lende mõlema turu vahel, mõlema turu piires ja neist väljaspool, sealhulgas teise poole territooriumil asuvate punktide vahel. Viitan siinkohal kabotaažile.
<P>
Tahaksin raporti kohta paar märkust teha. Kui turule juurdepääsu küsimuses on leping kaugeleulatuvam kui USAga sõlmitud leping, siis sotsiaalse mõõtme olulisuse tunnustamisel ei ole leping nii selge.
<P>
On tähtis, et komisjon kasutaks lepingut ja eelkõige võimalust pöörduda ühiskomitee poole selleks, et ergutada vastavusseviimist asjakohaste sotsiaalõiguse rahvusvaheliste aktidega, eelkõige Rahvusvahelise Tööorganisatsiooni peamistes konventsioonides sätestatud tööstandarditega.
<P>
Arvestades, et ühiskomiteele on antud oluline roll, seda ka sellistes poliitiliselt tundlikes küsimustes nagu keskkonnakaitse- ja tööstandardid, peab komisjon tagama komitee töö küsimuses Euroopa Parlamendi täieliku teavitamise ja temaga konsulteerimise kooskõlas Euroopa Parlamendi ja Euroopa Komisjoni suhete raamkokkuleppega.
<SPEAKER ID="011" NAME="Dominique Riquet">
raportöör. - (FR) Austatud juhataja! Ma teen väga lühidalt. Mitte selle pärast, nagu oleks leping Vietnamiga vähem tähtis, vaid selle pärast, et Silvia-Adriana Ticău kordas eelmises raportis Kanada kohta õigus- ja reguleerivat raamistikku, milles Euroopa Liidu ja kolmandate riikide vahelisi lennunduslepinguid hakatakse kohaldama.
<P>
Seega on kontekst täpselt sama, mis selle raporti puhul, kui välja arvata see, et meie lihtsamas ja vähemnõudlikumas lepingus nähakse ette lennundusteenuste puhul Vietnami ja Euroopa riikide vahel varem kehtinud 17 kahepoolse lepingu horisontaalne regulatsioon ning loomulikult nende laiendamine kõigile ELi riikidele. Leping ei puuduta turu avamist, sest Vietnami majandus on käsumajandus ja seega ei saa turu avamisest juttugi olla. Niisiis on eesmärk - mida ütles juba eelmine raportöör - viia Euroopa Liidu ja Vietnami vahel senikehtinud kahepoolsed lennunduslepingud vastavusse Euroopa õigusaktidega.
<P>
Lepingu üks peamine tunnusjoon on kõigile ELi lennuettevõtjatele viitav määramissäte.
<P>
See annab kõigile ELi lennuettevõtjatele mittediskrimineeriva juurdepääsu Euroopa Liidu ja Vietnami vahelistele liinidele. See leping sisaldab ka ohutussätteid, mille eesmärk on lisaks konkurentsivastaste tavade vastastele sätetele sedalaadi säte standardida ja võrdsustada. Oleme põrkunud kokku mitmete raskustega, mis selgitab, miks lepinguni jõudmine aega võttis - täpsemalt seitse aastat.
<P>
Mis puutub kütuse maksustamise klauslisse, siis lõpuks lükkas Vietnam selle tagasi. See säte, mis on üldiselt komisjoni läbiräägitud lennunduslepingutesse lisatud, lubab maksustada kolmanda riigi lennuettevõtjat, kui see korraldab lendusid ELi territooriumil. Loomulikult tuleb ära märkida see, et Vietnam ei korralda praegu ega tulevikus Euroopa Liidus lende.
<P>
Lisaks lubas Vietnami valitsus alustada liikmesriikidega kahepoolseid läbirääkimisi, kui see on vajalik või kui mõni Vietnami lennuettevõtja peaks tõepoolest hakkama korraldama Euroopa Liidus lende.
<P>
Kokkuvõttes kaasneb lepingu ratifitseerimisega ilmselgelt rohkem eeliseid võrreldes sellega, kui sellist lepingut ei oleks, isegi kui see ei sisalda klauslit kütuse maksustamise kohta. See tagab aga ELi õiguse põhimõtete kahepoolse austamise kõigi ELi liikmesriikide puhul. Seetõttu kutsume endastmõistetavalt Euroopa Parlamenti lepingut ratifitseerima.
<SPEAKER ID="012" NAME="Siim Kallas">
komisjoni asepresident. - Austatud juhataja! Ma tahaksin parlamenti ja eelkõige raportööre tänada selle eest, et nad toetasid nende tähtsate lepingute puhul komisjoni. Transpordi- ja turismikomisjon toetas kindlalt kõiki kolme lepingut.
<P>
Mis puudutab USA lepingut, lubage mul alustuseks tänada raportöör Zasadat väga hea soovituse eest Ameerika Ühendriikidega teise etapi lennunduslepingu üle peetud läbirääkimiste kohta. Te mäletate kindlasti, et teise etapi arutelude eesmärk oli aidata kaasa Atlandi-ülese turu normaliseerumisele ning laiendada alates 2008. aasta märtsist kehtinud esimese etapi lepingu rakendamise käigus arenenud suurepäraste lennundussuhete sisu ja ulatust.
<P>
Mainiksin nüüd teise etapi lennunduslepingu põhipunkte. Teise etapi leping loob väljavaated lisainvesteeringuteks ja turulepääsu võimalusteks. Samuti tõhustub koostöö keskkonna, sotsiaalkaitse, konkurentsi ja julgeoleku vallas.
<P>
Keskkonna puhul kehtestatakse lepingus selge raamistik kohalike ja ülemaailmsete probleemide lahendamiseks. Lepinguga soovitakse vähendada reisijate, lennuettevõtjate ja lennujaamade julgeolekukoormat kogu Euroopas. Esimest korda on taolises lennunduslepingus tunnistatud vajadust tasakaalustada turule juurdepääsu võimalused tugeva sotsiaalse kaitsega läbi pühendumuse lepingu sätete rakendamisele viisil, mis ei õõnesta tööõigusi.
<P>
Kaubanduse valdkonnas sai Euroopa juurde õigusi, sealhulgas viivitamatu juurdepääsu programmile "Fly America”, välja arvatud kaitseküsimustes.
<P>
Teise etapi leping ei ole täiuslik. Nagu teiegi, oleksin ma soovinud, et kohe ja tagasivõetamatult muudetakse USA seaduseid, mis reguleerivad lennuliinide omandit ja kontrolli. See ei ole võimalik, kuid meil õnnestus saada Ameerika Ühendriikidelt lubadus, et eeskirjade reformimiseks hakatakse tulevikus tööd tegema. Lepingu raames on Euroopa ja Ameerika Ühendriigid võtnud endale eesmärgi eemaldada allesjäänud turutõkked, millega valdkonna ettevõtjad silmitsi seisavad, sealhulgas need, mis piiravad lennuettevõtjate juurdepääsu üleilmsele kapitalile.
<P>
Lubage mul nüüd pöörduda Kanada lepingu juurde. Minu tänusõnad transpordi- ja turismikomisjonile ning eriti Silvia-Adriana Ţicăule. Selle kaugeleulatuva lepingu eesmärk on avada turud täielikult liiklusõigusteks ja investeeringuteks ning samal ajal jõuda enneolematu eeskirjade ühtsuse ja ametiasutuste koostööni.
<P>
Turulepääsu teemal hõlmab leping liiklusõiguste ja investeerimisvõimaluste täielikku skaalat: see tähendab 100% osalust ja kontrolli. See saavutatakse järkjärgulise turu avamisega neljas etapis. Paljude mõlemale poolele kasulike eeliste seast väärib märkimist valdkonna ettevõtjatele võrdsete võimaluste loomine ning ühised või kooskõlas olevad standardid ohutuse, julgeoleku ja lennuliikluse juhtimise vallas. Viimasena, kuid mitte tähtsusetumana - olen veendunud, et tänu olemasolevate regulatiivsete kitsenduste kõrvaldamisele kaasneb lepinguga reisijate arvu oluline kasv, mitmesugused eelised tarbijatele ning uute töökohtade loomine.
<P>
Vietnami teemal lubage mul samuti kõigepealt tänada raportöör Riquet'd, kes seda horisontaalset lepingut toetas. Me oleme praeguseks partneritega kogu maailmas rääkinud läbi 45 sellist horisontaallepingut. 4. oktoobril 2010. aastal allkirjastas Vietnami peaminister oma Euroopa Liidu visiidi käigus lepingu, mis kujutab endast tähtsat sammu ELi ja Vietnami lennundussuhete tugevdamise teel.
<P>
Horisontaallepinguga taastatakse meie ja Vietnami lennundussuhete õiguskindlus, kuna 17 liikmesriigi ja Vietnami kahepoolsed lennunduslepingud viiakse kooskõlla ELi õigusega. Mis kõige tähtsam - ELi liikmesriikide ja Vietnami kahepoolsetest lennunduslepingutest eemaldatakse riikkondsuse piirangud. See võimaldab mis tahes ELi lennundusettevõtjal saada kasu Vietnami ja liikmesriigi kehtivatest kahepoolsetest lepingutest.
<P>
Suur tänu tähelepanu eest! Ootan huviga arutelu!
<SPEAKER ID="013" NAME="Mathieu Grosch">
fraktsiooni PPE nimel. - (DE) Austatud juhataja! Volinik Kallas! Head kolleegid! Ka mina tahaksin kõiki raportööre raportite eest tänada! Meie Euroopa Rahvapartei (kristlike demokraatide) fraktsioonis tunneme nende lepingute üle heameelt.
<P>
Üks leping asendab 27 lepingut, mis muidu oleks võidud selles valdkonnas sõlmida. Meie jaoks on tähtis ka tehniline ühtlustamine. See suurendab ohutust mitte ainult lennuettevõtjate endi, vaid ka reisijate jaoks. Mõlemad pooled peaksid turu avamist ja koostööd Euroopa tasandil ühtemoodi käsitlema. Tähtis on esile tõsta asjaolu, et leping Kanadaga on selle kohta väga hea näide, kuid leping USAga jätab mõnevõrra soovida.
<P>
Veel üks valdkond, mis mõnevõrra soovida jätab, on see, et nende lepingute sotsiaal- ja keskkonnaaspekte ei hakata regulaarselt kontrollima, kuid see peaks olema kõigi tulevaste lepingu osaks, sest majandusliku külje lihtsustumine peaks võimaldama meil kasutada lepinguid mitte ainult Euroopa, vaid ka globaalse turu mõjutamiseks. Tähtis on, et need lepingud toovad kasu ka reisijatele, kuna kontrolle lihtsustatakse ilma reisijaid hooletusse jätmata.
<P>
Lõpetuseks tahaksin öelda, et toetame seda lepingut, sest - nagu juba ütlesin - lõppkokkuvõttes asenduvad 27 lepingut ühega. See viitab selgelt sellele, et loodetavasti on osana lennuohutuse suurendamise ja ühtse Euroopa taeva meetmetest meil varsti 27 asemel ainult seitse või isegi kolm õhuruumi. See lihtsustab oluliselt selliste lepingute üle läbirääkimiste pidamist.
<SPEAKER ID="014" NAME="Saïd El Khadraoui">
fraktsiooni S&D nimel. - (NL) Austatud juhataja! Head kolleegid! Lugupeetud volinik! Soovin kõigepealt tänada kõiki kolme raportööri nende tehtud töö ja abiks olnud koordineerimise eest! Meil on võimalus põhjalikumalt käsitleda sedalaadi lepingu üldist käsitusviisi ja strateegiat, kui hakkame peagi arutama Brian Simpsoni raportit lennunduslepingute kohta.
<P>
Meie, Sotsiaaldemokraatide ja demokraatide fraktsioon Euroopa Parlamendis, toetame kindlalt meie liikmesriikide ja kolmandate riikide vaheliste vanade kahepoolsete lepingute asendamist. See tagab meie lennuettevõtjatele kõige paremini võrdsed võimalused. Ühtlasi tõhustub meie lennundussektori integreerumine ning loomulikult meie positsioon läbirääkimistel kolmandate riikidega.
<P>
Selles suhtes on tähtis, et me ei pööraks tähelepanu mitte ainult turu avamisele lennundusalastele lisaõigustele või muule sellisele, vaid ka reguleeriva raamistiku tugevdamisele keskkonna- ja sotsiaalküsimuste ning ohutuse ja julgeoleku vallas. Me peame need valdkonnad kooskõlla viima - väga kõrgel tasemel. Veel üks oluline punkt, mida siinkohal peab mainima, on see, et nüüd kui Lissaboni leping on jõustunud, ei oodata parlamendilt enam arvamust selliste lepingute kohta, vaid tõepoolest ka nende heakskiitmist. Minu sõnum komisjonile ja nõukogule on seega, et nad peaksid seda volitust täielikult ära kasutama ning seega peab parlament hiljem ütlema oma sõna lepingu heakskiitmise või muutmise kohta.
<P>
Mis puutub meile esitatud lepingutesse, siis usub meie fraktsioon, et leping Kanadaga on kõige lähemal meie silmas peetud mudelile - see on ulatuslik koostöö julgeoleku, sotsiaalküsimuste ja keskkonnakaitse vallas. Raportöör märkis õigusega, et sotsiaalküsimusi oleks tulnud kindlamas toonis sõnastada, kuid selle saab lahendada ühiskomitees, kes peab nüüd mõned punktid konkretiseerima. Lisaks koostööle kehtestatakse järk-järgult lisaõigused lennundusvaldkonnas ning laiendatakse järk-järgult võimalust omandada osalusi teineteise lennuettevõtjates.
<P>
Leping Vietnamiga tuletab meile meelde Aasia turu kasvavat tähtsust ja ma arvan, et siinkohal peame juhtima tähelepanu sellele, et nõukogu on aastaid venitanud komisjonile volituste andmisega, et see saaks hakata pidama läbirääkimisi selliste riikidega nagu Hiina ja India. Need volitused on enesestmõistetavalt ülitähtsad, kui me tahame edasi minna.
<P>
Tahaksin lõpetuseks öelda paar sõna Ameerika Ühendriikidega sõlmitava lepingu, eriti teise etapi kohta. Jutt on alast, mis hõlmab 60% maailma lennundusturust ja mis on seega väga tähtis. Ma olin aastaid tagasi esimese etapi heakskiitmisel täiskogu raportöör. Me ei ole Ameerika Ühendriikide teemal päriselt rahul, sest turulepääsu puhul peab veel üht-teist juhtuma. Me palume komisjonilt lubadust, et see ei ole lõpp, vaid komisjon jätkab turu avamist, ning et meid, parlamenti, kaasataks täielikult ühiskomitee tegevusse.
<SPEAKER ID="015" NAME="Gesine Meissner">
fraktsiooni ALDE nimel. - (DE) Austatud juhataja! Ka mina tänan kõigepealt raportööri! Me juba arutasime, et Lissaboni lepingu järgselt on parlamendil nüüd võimalik hääletada sedalaadi lennunduslepingute poolt või need tagasi lükata. Me ei saa sisu muuta, kuid me võime olla selle poolt või vastu. See ei lihtsusta alati asju, kuid vähemalt on tegemist uue ülesandega, millesse suhtume väga tõsiselt.
<P>
Erinevate kahepoolsete lepingute asendamine ühe standardse ELi lepinguga on mõttekas. Seda on lihtne seletada sellega, et õhuruumil ei ole ilmselgelt piire. Euroopa Liit on ühtlasi tugev majandusühendus ja seega on mõistlik arutada ELi ja eri kolmandate riikide vahel sõlmitud lepinguid, mida me praegu teemegi.
<P>
Meile on esitatud mitu väga erinevat lepingut. Alustan Vietnamiga. See ei ole nii keeruline leping. See puudutab erinevaid juurdepääse ja teenuseid ning ka ohutuseeskirju, kuid tegemist on suhteliselt lühikese lepinguga ja mainin seda seetõttu vaid möödaminnes.
<P>
Kõige ulatuslikum leping on Kanadaga. Selles lepingus ei käsitleta üksnes vaba juurdepääsu tagamist lennundusteenustele, mida võib kasutada erineval moel, vaid ka selliseid küsimusi nagu keskkond, ohutus ning turulepääs ja omandiõigus. Sel puhul oleme juba ammu läbinud esimese etapi (25%) ja jõudnud teise etappi - 49% osalus teineteise lennundusteenuste turul. Nüüd oleme jõudmas kolmandasse ja neljandasse etappi. Kolmandas etapis muutub võimalikuks lennuliinide rajamine teises riigis ja teises piirkonnas. Neljandas etapis lubatakse Euroopa lennuettevõtjatel lennata Kanadas punktist A punkti B.
<P>
USAga ei ole me nii kaugele jõudnud, kuigi oleme nendega pikalt läbirääkimisi pidanud. Tahan veel ühe märkuse teha. Siim Kallas ütles, et me kõik toetame seda küsimust, kuid USA puhul oleme reageerinud vaoshoitumalt, sest selle lepingu puhul ei ole tegemist tõelise partnerlusega. USA tahab meilt rohkem, kui on valmis andma. Me peame läbirääkimisi jätkama. See välja arvatud - me hääletame poolt, sest ilmselgelt on toimunud edasiminek.
<SPEAKER ID="016" NAME="Jacqueline Foster">
fraktsiooni ECR nimel. - Austatud juhataja! Ka meie tunneme heameelt ELi avatud taeva lepingu teise etapi eduka lõpetamise üle. Tõepoolest - pärast nii mitmeid aastaid on see pigem hiljaks jäänud. Ilmselgelt on lepingu kujul tegemist märkimisväärse läbimurdega, mille üle tuleb heameelt tunda. Möönan, et läbirääkijaid on teinud väga suuri edusamme julgeoleku, konkurentsi, turulepääsu ja keskkondliku koostöö vallas. Kuid nagu volinik, olen ka mina pettunud, et lepinguga ei saavutatud lõppeesmärki, milleks oli turu täielik avamine ilma piiranguteta kummalgi poolel. Kui tahame, et Euroopa lennuettevõtjatele tõesti tulu tõuseks, siis peab tulevastel aruteludel käsitlema suutmatust leida lahendus välismaise osaluse ja kontrolli (kabotaaž) küsimusele. Lepingud tähendavad loomulikult kompromissi, kuid see ei tähenda, et tahame tehingut ükskõik mis hinnaga.
<P>
Lennunduse valdkond on Euroopale väga tähtis. See soodustab majanduskasvu, kaubandust, investeeringuid ja turismi. Lennunduslepingud kolmandate riikidega pakuvad meie lennuettevõtjatele välisturgudel suuri võimalusi ja ma nõuan seega tungivalt, et komisjon jätkaks püüdlemist lennunduslepingute sõlmimiseks, mis on õiglased, jõulised ja toovad kaasa täieliku liberaliseerimise, millest võidavad nii Euroopa lennuettevõtjad kui ka tarbijad. Viimaseks - kas tohime lihtsalt lisada oma toetuse ELi ja Vietnami vahelisele lepingule.
<SPEAKER ID="017" NAME="Eva Lichtenberger">
fraktsiooni Verts/ALE nimel. - (DE) Austatud juhataja! Volinik Kallas! Head kolleegid! Me oleme viimastel aastatel sõlminud arvukalt lennunduslepinguid, milles on alati viidud liikmesriikide vanad lepingud ühise Euroopa sirmi alla. Nüüd on asjad hakanud Euroopa Liidu osaluse suhtes muutuma ja minu arvates on see väga tähtis.
<P>
Leping Vietnamiga järgib suuresti mudelit, mida oleme alati kasutanud, kuid leping Kanadaga on veelgi kaugeleulatuvam. Tunnen selle üle heameelt. Koostöö keskkonna- ja sotsiaalküsimustes on positiivne, kuid minu arvates on seda võimalik veelgi laiendada. Olukord USAga sõlmitava lepingu puhul on üsna teistsugune. Ma arvan, et andsime liiga vara alla. Turulepääsu puhul on küsimus õigluses ja selle lepingu sätted ei ole õiglased. Sellegipoolest oleme alla andnud. Teatavate sotsiaalaspektide lisamine ebaõnnestus suures ulatuses. Selles valdkonnas on liiga vähe tehtud. Me peame tagama, et ei toimuks sotsiaalset dumpingut, sest lennuettevõtjate puhul on küsimus ka ohutuses. Me peame selle lõpuks selgeks tegema.
<P>
Minu teine märkus on selle kohta, et keskkonnaküsimustes on väga suured probleemid. USA on hakanud avaldama märkimisväärset survet, et leevendada või tühistada öise lennu piirangud, mis on kehtestatud kohalike elanike kaitseks. Surve selles vallas on tohutu ja ma kardan, et peame järele andma. Peame tegema selgeks, et see tähendaks katastroofi kõigile, kes elavad lennujaama lähistel. Ohutuse küsimuses on USA järk-järgult survet suurendanud ja kahjuks ei ole Euroopa Liidus seda praktikat kahtluse alla seatud. See on viga ja ma tahan selle väga kindlalt välja öelda.
<P>
Tahaksin lõpetuseks mainida koodijagamist, mida esitatakse kui olulist saavutust. Tahaksin öelda vaid üht. Lõppkokkuvõttes piirab see reisijate valikuvõimalust. Ma ei saa valida, missuguse lennuettevõtjaga ma lendan ja väravasse jõudes võin avastada, et vastas on hoopis teine lennuettevõtja. Idee konkurentsist lennuettevõtjate valdkonnas on väljamõeldis ja seda eriti reisijate olukorra puhul.
<SPEAKER ID="018" NAME="Juozas Imbrasas" LANGUAGE="LT">
Austatud juhataja! Lissaboni lepingu jõustumisega 1. detsembril 2009. aastal laiendati tingimusi, mille puhul on rahvusvahelise lepingu sõlmimiseks nõutav Euroopa Parlamendi nõusolek. Lennunduslepingud kuuluvad nüüd nimetatud kategooriasse, kuna need hõlmavad valdkonda, mille suhtes kohaldatakse seadusandlikku tavamenetlust. Ma usun, et lepingute rakendamine toob kaasa olulisi majanduslikke eeliseid ja uute töökohtade loomise. Lisaks võib õigusnormide ühtsus edendada ausat konkurentsi. Kuigi teise etapi leping on märkimisväärne samm edasi, on tähtis, et sellesse ei suhtutaks kui Atlandi-ülese lennundusturu kujundamise protsessi lõppu.
<P>
Mis puutub Kanadasse, siis on hea, et kõik ELi lennuettevõtjad võivad teostada Kanadasse otselende ükskõik kust Euroopas. Lepinguga kõrvaldatakse Kanada ja ELi vahel kõik liinide, hindade ja iganädalaste lendude arvu piirangud. Selle lepingu kaugeleulatuv olemus on vägagi tervitatav. See tuleks võtta eesmärgiks ka teiste praegu käimasolevate läbirääkimiste puhul. Seetõttu usun, et Euroopa Parlament peaks andma ELi ja Kanada vahelisele lennutranspordilepingule nõusoleku.
<P>
Sama võib öelda Euroopa Liidu ja Vietnami Sotsialistliku Vabariigi vahelise lennunduslepingu kohta. Kõik need lennunduslepingud on Euroopa Liidule, meie lennuettevõtjatele ja kodanikele, kasulikud ja vajalikud.
<SPEAKER ID="019" NAME="Hella Ranner" AFFILIATION="PPE">
(DE) Austatud juhataja! Kõigepealt sooviksin kasutada võimalust ja tänada kõiki kolme raportööri raske töö eest! Need lepingud on lennureiside ja seega Euroopa Liidu jaoks väga tähtsad. Tahaksin siiski kasutada võimalust, et viidata veel kord 20. novembri 2010. aasta raamlepingule. Loodan, et komisjon hoiab institutsioonidevahelise hea ja tõhusa teabevoo huvides Euroopa Parlamenti asja- ja ajakohaselt kursis läbirääkimistest tulevaste lepingute üle.
<P>
Me teame, et läbirääkimised nende ja teiste lepingute üle on suurepärase kvaliteediga, kuid meile on tähtis teada lepingute jõustumisjärgseid nõrku ja tugevaid külgi, et meie panus oleks parem. Nii on lihtsam tagada parlamendi toetus lepingutele.
<SPEAKER ID="020" NAME="Inés Ayala Sender" AFFILIATION="S&amp;D">
(ES) Austatud juhataja! Homme saab aasta päevast, mil lõpuks pärast kaheksat rasket läbirääkimiste vooru allkirjastati Euroopa Liidu ja Ameerika Ühendriikide vaheline lennutranspordilepingu teine etapp. Seega usun, et peaksime olema rahul - loomulikult eriti mina -, et see saavutati Hispaania eesistumise ajal ning ehitus- ja transpordiministri José Blanco - kes saavutas lennundusküsimustes, sealhulgas ühtse taeva ja õhuliikluse kontrolli valdkonnas, kus jõuti läbirääkimiste lahenduseni - juhtimisel.
<P>
Tunnen samuti heameelt, et parlament kasutab selliste rahvusvaheliste lepingute heakskiitmisel oma uusi volitusi, eriti transpordi valdkonnas.
<P>
ELi ja USA vahelise lennutranspordilepingu teises etapis jäeti välja peatamisklausel, millega kaasnes vajadus jätkata edusammude tegemist ning parandada mitmeid keskkonna-, konkurentsi- ja reisijate õigustega seotud küsimusi, millega me ei ole veel täiesti rahul.
<P>
Esimest korda käsitletakse lepingus ka töösuhteid. Usun, et see on väga tähtis küsimus, sest võimaldab ühtlasi esimest korda kaitsta töötajate õigusi ning tulevikus kohaldada Rahvusvahelise Tööorganisatsiooni ning Majanduskoostöö ja Arengu Organisatsiooni konventsioone.
<P>
Lepingus kehtestatakse ka selged suunised - ja ma usun, et see on üsna märkimisväärne - vastastikuse usalduse kujundamiseks julgeolekuvaldkonnas. Nn ühe peatuse süsteemi võimalus peab jääma lahtiseks.
<P>
Usume seega, et tegemist on hea lepinguga, milles sätestatakse mittediskrimineeriv alus ja mis toob kaasa paremad teenused üldsusele ja ettevõtjatele ning mis on nii majanduslikult kui ka sotsiaalselt kasulik ja soodustab ausat konkurentsi. Kuid taas kord ei ole tegemist täiusliku lepinguga, sest Euroopa eesmärgid tähendavad seda, et peame teisest etapist kaugemale minema.
<P>
Peame seetõttu uurima kõiki oma võimalusi ja neid ära kasutama, sealhulgas ühiskomitee ja selle uued volitused, ning ka Rahvusvahelises Lennundusorganisatsioonis on tänu Euroopa lennujuhtimise moderniseerimise programmile SESAR jms avanenud võimalused. Kutsume seega asepresidenti Kallast üles seda lepingut lõpetama, selle täitmist tähelepanelikult jälgima ja loomulikult parlamendile aru andma.
<SPEAKER ID="021" NAME="Philippe Boulland" AFFILIATION="PPE">
(FR) Austatud juhataja! Lugupeetud volinik! Head kolleegid! Euroopa ja Ameerika Ühendriikide vaheline avatud taeva leping on edasiminek, kuid tegemist on pelgalt ühe etapiga, mis paneb Euroopa dilemma ette. Sellele on juhtinud tähelepanu transpordikomisjon ja komisjon ise. Me kas nõustume lepinguga, mis seab Euroopa ettevõtjad ebasoodsasse olukorda, või peatame lepingu ja riskime alates 2008. aastast saadud eeliste kaotamisega.
<P>
Lubage mul tõmmata paralleel kutseliste ja amatöörpilootide litsentsidega - seda käsitlevat teksti arutatakse enne suve -, sest pilootide, kellest mina olen üks, ees on dilemma. Euroopa Lennuohutusamet, soovides ühtlustada litsentse kogu Euroopas, teeb seda otseselt mõjutatud 80-90 000 üldlennunduspiloodi - kellest mõnel on ainult USA litsents - kahjuks ning - see on oluline punkt - selle valdkonnaga seotud ettevõtjate ja töökohtade kahjuks.
<P>
Soovin juhtida teie tähelepanu sellele projektile, millel ei ole ohutusega mitte midagi pistmist. USA litsentsi omanikega juhtub õnnetusi 31 korda vähem. Algmääruse (EÜ) nr 216/2008 eesmärkides sätestatakse litsentside, mille puhul ei peeta vajalikuks oodata 2014. aastaks edasi lükatud hüpoteetilisi lepinguid, tunnustamine ja neile võrdse hinnangu andmine.
<P>
Ma teen seega ettepaneku väga avatud taeva lepingu vastuvõtmiseks ja kui ma peaks oma lennukiga parlamenti tulema, siis kutsun teid endaga kaasa, et näeksite, et USA piloodilitsents on täiesti ohutu.
<SPEAKER ID="022" NAME="Juhataja">
Tänan teid kutse eest, Philippe Boulland, ma vaatan, mida teha saan!
<SPEAKER ID="023" NAME="Vasilica Viorica Dăncilă" AFFILIATION="S&amp;D">
(RO) Austatud juhataja! Soovin Silvia-Adriana Ţicăud selle kaugeleulatuva lepingu eest Kanadaga kiita. See leping on oluline etapp turu avamise protsessis. Samal ajal aitab see luua uusi lennuliine ja uusi võimalusi investoritele mõlemal pool Atlandi ookeani nii uute investeeringute väljatöötamise kui ka Euroopa ja Kanada kodanikele uute teenuste kasutuselevõtu puhul.
<P>
Arvan, et otsus lubada lennuettevõtjatel igal pool Euroopas ja Kanadas piiranguteta tegutseda on hindamatu ja sellest tõuseb kasu tarbijatele, lennuettevõtjatele ning mõlema riigi majandusele üldiselt. Lepingu rakendamine toob kaasa rohkem lennuettevõtjate teenuseid ja uusi kaubaveoteenuste võimalusi. Selline areng peab siiski ühtlasi panema tundma suuremat muret kliimamuutuse mõjude üle.
<P>
Tänu lepingule muutuvad Euroopa ja Kanada turud ohutumaks, sest tõhustub koostöö reisijate ja kaupade maksimaalse ohutuse tagamiseks sertifitseerimismenetluste ja kontrollide vastavusseviimisel.
<SPEAKER ID="024" NAME="Philip Bradbourn" AFFILIATION="ECR">
Austatud juhataja! Delegatsiooni Kanadaga suhtlemiseks esimehena on mul eriline rõõm võtta sõna ELi ja Kanada vahelise lepingu kohta. Ma arvan, et kindlasti tasub korrata lepingu olulisemaid punkte. Nagu juba mainitud, on esimeses etapis lennuettevõtjatel piiramatu vabadus osutada otseteenuseid ELi ja Kanada mis tahes punkti vahel, piiramata teenuseosutajate ja ka teenuste arvu. Liigume kolmandasse etappi; näeme, et investorid saavad teineteise riikides asutada uusi lennundusettevõtjaid; neljandas faasis on täielikud kabotaažiõigused ja võimalus omandada 100% lennuettevõtja osalusest.
<P>
Lepingus kehtestatakse ka vastastikused ohutus- ja julgeolekustandardid. See on tähtis, sest see tähendab, et lihtsustatud käsitusviis aitab kaasa reisijate, pagasi ja kaupade veole.
<P>
See on ELi ja meie lennundussektori jaoks tähtis leping. See võimaldab suuremat konkurentsi ja suuremaid valikuvõimalusi reisiva üldsuse jaoks. Ja mitte ainult see - ma usun, et tänu oma terviklikkusele võib seda lepingut kasutada teiste riikidega tulevikus sõlmitavate lepingute mudelina. Resolutsioon näitab selgelt Kanada kui meie kõige rohkem ennetavaid meetmeid kasutava rahvusvahelise partneri positsiooni ja ma toetan seda kogu südamest.
<SPEAKER ID="025" NAME="João Ferreira" AFFILIATION="GUE/NGL">
(PT) Austatud juhataja! Need lepingud on osa lennutranspordisektori käimasolevast liberaliseerimisprotsessist. Ilmselgelt on need kantud ideoloogiast. Isegi selles strateegilises sektoris tahetakse kärpida riigi sekkumise ja reguleerimise õigust, avades uksed monopolistlikule koondumisele, mis on alati pühaks peetava vaba konkurentsi tulemus.
<P>
Rahvusvahelises lennutranspordis edendatakse ärivõimaluste soodustamise ettekäändel sektoris rahvusvaheliste korporatsioonide huvisid rahvuslike äriühingute, sealhulgas riiklike äriühingute, nagu Portugali TAP, ja nende strateegiliste huvide arvelt.
<P>
See tähendab, et kaotajateks jäävad nii töötajad kui ka reisijad. Töötajad kaotavad, sest liberaliseerimine võimaldab rahvusvahelistel korporatsioonidel kasutada dumpingut, mis pealesunnitult halvenevate töötingimuste tõttu toob kaasa kindlusetustunde tööl. Kaotavad ka reisijad, sest muude asjade hulgas kipub lennuohutus jääma ettevõtjate tasuvusanalüüside meelevalda.
<P>
Siin ei ole midagi uut. Olukord sellistes muudes süvenevalt liberaliseeritud sektorites nagu raudteeveondus annab kuhjaga tunnistust vabaturu tõekspidamiste praktikas rakendamise tagajärgedest.
<SPEAKER ID="026" NAME="Siim Kallas">
komisjoni asepresident. - Lugupeetud juhataja! Sooviksin austatud parlamendiliikmeid nende märkuste eest tänada! Loomulikult on kõige keerulisem küsimus leping USAga ja selle läbirääkimisprotsess. Ma võin teile kinnitada, et see protsess ei ole kindlasti lõppenud. Tegemist on protsessi ühe osaga ja me kavatseme läbirääkimisi Ameerika Ühendriikidega kindlasti jätkata, kuid tahaksin rõhutada, et Ameerika Ühendriigid on väga raske partner. Nagu paljud teist mainisid, on ELi ja Ameerika Ühendriikide osakaal maailma lennundusest 60%. See, mida me koos töötades otsustame, määrab ühtlasi ära lennunduse raamistiku ja keskkonna kogu maailmas, nii et see koostöö on kogu maailma jaoks ülioluline. Samuti tuleb väga selgelt välja öelda, et ameeriklastel on samasugused parlamentaarsed menetlused: neil on USA Kongress, millega on just protektsionistlike meeleolude tõttu väga keeruline hakkama saada, kuid me teeme koostööd ja arendame oma suhteid.
<P>
Lähen mõne nädala pärast Washingtoni ja me oleme otsustanud töötada viies suunas: esiteks ohutus, teiseks julgeolek, kolmandaks tehnoloogiline koostöö - kirjutasime Budapestis alla tähtsale kokkuleppele lennuliikluse juhtimisvõrgu koostalitlusvõime kohta, mis on Euroopale konkurentsieeliste säilitamiseks väga tähtis -, neljandaks keskkond ning viiendaks kaubandus ja äritegevus.
<P>
Äritegevusest rääkides: nagu te teate ja nagu mainisite, on omandiõigusele kehtestatud naeruväärsed piirangud. On siiski täiesti selge, et me ei saa sundida Ameerika Ühendriike alla andma. Peame pidama läbirääkimisi, mis mõnikord ei olegi nii ilmne. Peame läbi rääkima ja arvestama nende muredega. Olukord tundub üsna lootustäratav, kuid me ei saa kindlasti võita vastasseisu äri või eriti tehnoloogia küsimuses: seda tuleb vältida, sest see võib olla väga ohtlik.
<P>
Nõnda siis, nagu öeldud, otsustasime oktoobris liikuda nimetatud viies suunas ja kindlasti tulevad järgmised lepingud ning üritame koos uue USA Kongressiga hõlbustada turu avamist, mis on kõige raskem osa - nagu mitmed teist juba mainisid.
<P>
Tahaksin öelda ka seda, et jah, Vietnami leping on oma mahult teiste lepingutega võrreldes loomulikult märksa väiksem, kuid on väga tähtis, et kujundaksime lennunduspiirkonna, milles tegutsetakse samade eeskirjade kohaselt ja täidetakse samu eeskirju, ning just see on nende lepingute eesmärk, eriti - see on kolmandate riikidega peetavates läbirääkimistes raske koht - ELi lennuettevõtjate tunnustamine. Te teate, et see on olnud väga tundlik küsimus, kuid lepingutega kolmandate riikidega loome paremaid võimalusi ka Euroopa lennuettevõtjatele.
<P>
Tänan teid märkuste eest! Ma luban, et hoian teid kursis edaspidisega. Oleme transpordikomisjonis mitu korda arutanud nende läbirääkimiste kontseptsioone ja edasisi arengusuundi ning ka sel puhul peame läbirääkimisi pidama keeruliste partneritega. See on kõigi läbirääkimiste igavene tõde, kuid pilt polegi nii halb. Oleme ELi lennuettevõtjate tunnustamises ja mitmes muus küsimuses saavutanud palju, muu hulgas Ameerika Ühendriikidega. Siinkohal saan teile kinnitada, et ma kohtun USA transpordipoliitika juhtidega uuesti; teatav koostöötahe ja soov meie konfliktseid probleeme lahendada on olemas.
<SPEAKER ID="027" NAME="Artur Zasada" LANGUAGE="PL">
Austatud juhataja! Ma olen väga tänulik kõigi arvamuste eest Euroopa Liidu ja Ameerika Ühendriikide vahelise lennutranspordilepingu kohta. Olen nõus, et leping ei ole täiuslik; tegemist on veel ühe sammuga õiges suunas, kuid kindlasti ei ole me jõudnud teekonna lõppu. Me ei saanud menetluslikel põhjustel dokumenti muudatusi teha. Lepingu tagasilükkamine oleks siiski tähendanud mõlemas läbirääkimisetapis saavutatu ohverdamist.
<P>
Lisasin oma raportisse üleskutse teatavate muudatuste tegemiseks, millele peaks oma töös keskenduma ühiskomitee või mis peaks saama kolmanda läbirääkimisetapi aluseks. Kutsun eelkõige üles liberaliseerima veelgi liiklusõigusi, looma lisaks võimalusi välisinvesteeringuteks, võtma vastu märksa kaugeleulatuvama seisukoha keskkonnakaitse kohta ja kooskõlastama paremini reisijaõiguste poliitilisi strateegiaid, et tagada reisijatele kõrgeim võimalik kaitsetase.
<P>
Head kolleegid! Minu töö selle dokumendiga ei ole veel lõppenud. Kavatsen jälgida lepingu sätete asjakohase rakendamise või nende laiendamise tagamiseks nimetatud ühiskomitee tegevust. Üritan tagada, et ühiskomitees oleks Euroopa Parlamendi nimel esindatud alaline vaatleja. Kui komitee ei täida sellele pandud lootusi, siis peaks parlament nõudma komisjonilt läbirääkimiste kolmanda etapi alustamist.
<P>
Viimaseks tahaksin loomulikult südamest tänada kõiki variraportööre nende märkuste ja abi eest raporti koostamisel.
<SPEAKER ID="028" NAME="Silvia-Adriana Ţicău">
raportöör. - (RO) Austatud juhataja! Euroopa Liidu ja Kanada vahelist lennutranspordilepingut võib kirjeldada kui kõige kaugeleulatuvamat lennutranspordilepingut Euroopa Liidu ja olulise maailmapartneri vahel.
<P>
See parandab tunduvalt nii mõlema riigi turgude ühendusi kui ka inimeste sidemeid, samuti loob see välisomanduse eeskirjades järk-järgult suurema vabaduse tekkides lennundussektorile uusi võimalusi. Leping on kaugeleulatuvam ja spetsiifilisem kui ELi ja USA leping, kuna selles on arvestatud ka küsimustega, mis puudutavad liiklusõigusi, omandiõigust ja kontrolli, seda isegi pärast muutmise protokolli ajutist kohaldamist, mis on seega teine etapp.
<P>
Komisjoni korraldatud uuringu kohaselt tooks avatud leping Kanadaga esimese aastaga juurde pool miljonit reisijat ning mõne aasta jooksul võiks lisanduda 3,5 miljonit reisijat, kes kasutaks ära sellise lepinguga pakutavaid võimalusi.
<P>
Leping tooks tänu madalamatele lennuhindadele tarbijatele kasu vähemalt 72 miljoni euro ulatuses ning lisaks sellele aitaks see luua uusi töökohti.
<P>
Austatud juhataja! Meile teeb selle lepingu kaugeleulatuvus heameelt. Sellest peaks saama muude käimasolevate läbirääkimiste eesmärk ja eeskuju.
<P>
Lõpetuseks soovitan Euroopa Parlamendil heaks kiita ELi ja Kanada vaheline lennutranspordileping.
<SPEAKER ID="029" NAME="Dominique Riquet">
raportöör. - (FR) Austatud juhataja! Teen väga lühidalt, sest nagu volinik Kallas ütles: leping Vietnamiga on lihtne ja kõik on selle heaks kiitnud. Sellega ei olnud raporti koostamisel raskusi ja selle suur plusspunkt on see, et tänu vastastikkuse põhimõtte järgimisele suhetes riigiga, mis toimib teistsuguse majandusmudeli kohaselt, avaneb Vietnami turg kõigile Euroopa sidusrühmadele.
<P>
Ma arvan, et seda lepingut tuleks ka geograafiliselt tähtsaks sammuks pidada, sest see avab meile Ida ja Kagu-Aasia riigid. Ma arvan, et seetõttu jääb üle üksnes öelda, et ma olen väga rõõmus, et saavutasime selle lepinguga, mis avab Vietnami ja Euroopa vahel natuke rohkem reisimisvõimalusi, rahuldava tulemuse.
<SPEAKER ID="030" NAME="Juhataja">
Ühisarutelu on lõppenud.
<P>
Hääletus toimub täna kell 11.30.
<P>
Kirjalikud avaldused (kodukorra artikkel 149)
<SPEAKER ID="031" NAME="Nuno Teixeira" LANGUAGE="PT">
Viimastel aastatel on Euroopa Liit rääkinud läbi ja sõlminud teiste riikidega mitmeid lepinguid lennundusvaldkonnas.
<P>
Euroopa Kohtu arvamuse kohaselt on kehtivate kahepoolsete lepingute tavapärased määramissätted vastuolus ELi õigusega, sest nendega diskrimineeritakse ühes liikmesriigis asutatud, kuid teiste liikmesriikide kodanike omatavaid ja kontrollitavaid ELi lennuettevõtjaid. Kuna selliste lepingutega rikutakse Euroopa Liidu toimimise lepingu artiklis 49 sätestatud asutamisvabaduse põhimõtet, on EL algatanud ja arendanud läbirääkimisi, et sõlmida ühelt poolt ELi ja teiselt poolt kolmandate riikide vahel lepingud lennutranspordi kohta. Nende lepingute põhielemendid on julgeolek, reisijate õigused, sertifitseerimise vastastikune tunnistamine ja koostöö reguleerimise vallas.
<P>
Seda silmas pidades tahaksin juhtida tähelepanu parlamendi piiratud rollile nende dokumentide puhul. Lissaboni lepingu jõustumise järel on parlamendi arvamus siduv, kuid ainult juba allakirjutatud teksti puhul; parlament ei saa esitada oma ettepanekuid sisu kohta ega seda muuta.
<SPEAKER ID="032" NAME="Judith A. Merkies" AFFILIATION="S&amp;D">
kirjalikult. - (NL) Hollandi Tööpartei delegatsioon Euroopa Parlamendis ei pea kindlasti seda teise etapi lepingut täiuslikuks, kuid on seisukohal, et see toob kaasa edusammud tähtsates valdkondades. Lisaks takistab see Ameerika Ühendriike kasutamast peatamisklauslit, mis oleks lepingu puudumisel võimalik. Lepingu peatamine võib tähendada, et Euroopa reisijad ja lennuettevõtjad ei saa enam kasutada olulisi eeliseid, mida nad tänu sellele protokollile on alates 2008. aasta märtsist saanud nautida. Eeliste ja heade külgede hulgas on kokkulepped lennuettevõtjate personali töötingimuste kohta, heade tavade jagamine müravähendamise kohta, keskkondliku koostöö tõhustamine jm. Hollandi Tööpartei delegatsioon Euroopa Parlamendis tunnistab vajadust pidada korralikku arutelu ohutusnõuete (nt skannerite kasutamine) ja selliste nõuete mõju üle reisijate privaatsusele ja tervisele. Lisaks soovime tõsta esile vajadust, et Euroopa ja USA kodanike privaatsus oleks kesksel kohal ning et seda austataks reisijate isikuandmete vahetamisel ELi ja USA vahel. Ülitähtis on, et parlament oleks praegu ja edaspidi läbirääkimistesse kaasatud ning Euroopa eeskirju ei kaotataks.
<SPEAKER ID="033" NAME="Kinga Gál" AFFILIATION="PPE">
kirjalikult. - (HU) Euroopa kodanike muresse nende andmekaitseõiguste austamise pärast tuleb tõsiselt suhtuda. Peame tähtsaks, et Euroopa Liidu ja Ameerika Ühendriikide vahel oleks leping andmekaitse kohta kriminaal- ja kohtuasju puudutava koostöö vallas. Meil on hea meel, et eesistujariik tegeleb andmete kaitse küsimusega aktiivselt. Peame eriti arvestama justiits- ja siseküsimuste nõukogu veebruari kohtumisel vastu võetud nõukogu järeldusi andmekaitse kohta. Ootame komisjoni ettepanekuid, et tagada nii meie vabaduste kui ka meie andmete turvalisuse kaitse ja austamine.
