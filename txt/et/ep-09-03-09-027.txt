<CHAPTER ID="027">
Komisjoni 2006. ja 2007. aasta konkurentsipoliitika aruanded (lühiettekanne)
<SPEAKER ID="229" NAME="Juhataja">
Järgmine päevakorrapunkt on 2006. ja 2007. aasta konkurentsipoliitika aruannete kohta koostatud raporti; lühiettekanne Jonathan Evansi poolt majandus- ja rahanduskomisjoni nimel.
<SPEAKER ID="230" NAME="Jonathan Evans">
raportöör. - Austatud juhataja, Euroopa Komisjon esitab igal aastal konkurentsiaruande ning Euroopa Parlamendil on tavaks see üle vaadata ja koostada selle kohta omaalgatuslik raport.
<P>
Antud juhul on aja tõttu 2006. ja 2007. aasta aruanded kokku võetud, aga mainides volinik Barrot' varem mainitud asjaolu, on aruannete läbivaatamise kontekst üsna märgatavalt muutunud, sest alustasime nendega tutvumist mõnda aega tagasi. Toona keskendusime konkurentsipoliitika moderniseerimisele tervikuna, tohutule tööle, mille oli ära teinud volinik Mario Monti ja praegune volinik Neelie Kroes, ning selle mõjule komisjoni võimalusele võidelda turul omatava mõjuvõimu kuritarvitamise vastu ja tegelda tulemuslikumalt liitumiste ja riigiabiga. Üldjoontes on see olnud väga hea asi neis aruannetes ja seda on väga selgelt näha ka parlamendi raportist. Komisjon on kartellide vastu võitlemises rekordiliselt palju ära teinud, oleme näinud leebema kohtlemise süsteemi arengut, komisjoni kohaldatud rekordilisi trahve ja rekordilisi tegevusi seoses liitumiste ja riigiabiteatistega.
<P>
See on protsess, mis tähendab üha kiirenevat moderniseerimist, sest komisjon on praegu koostamas valget raamatut ettepanekutega erakahjunõuete sisseviimiseks. Ka see on midagi, mida meie komisjon ja parlament on toetanud.
<P>
Meie komisjon on juhtinud tähelepanu konkreetselt kahele probleemile - meie arvates tootjate ja jaemüüjate vahelisele ebavõrdsele suhtele, eelkõige toidu jaemüügi osas. Parlament on koostanud sellekohase kirjaliku deklaratsiooni, millele on alla kirjutanud enam kui pooled parlamendiliikmed. Meie komisjon on samuti väljendanud mõningast muret positsiooni kuritarvitamise üle teenustesektoris.
<P>
Ent kontekstimuutust mainisin seetõttu, et pärast aruannete avaldamist komisjoni poolt on komisjoni töö - eelkõige riigiabi osas - võtnud hoopis uued mõõtmed. Komisjon näeb peaaegu iga päev praeguses finantssegaduses toimuvate ettevõtete päästmiste mõju. On oluline (ja meie raportis väidetakse nii), et nende asjadega tegelemisel tunnistaksime mõningaid takistusi efektiivsele avatud turule.
<P>
Väga oluline on, et kui komisjon annab oma heakskiidu, annab ta selle kooskõlas asutamislepinguga ega loo tulevikus sellist olulist mõjuvõimu turul, et see viiks juba oma olemuselt kuritarvitamiseni.
<P>
Praegu on Ühendkuningriigi pangandussektor selgelt üks selline valdkond, kus pärast majandusolude rahunemist peaksime vaatama läbi uue struktuuri, et kas see sobib vabale, õiglasele ja avatud turule. Volinik Kroes on meile seda lubanud, aga sellegipoolest pani meie komisjon need suunised raportisse. Üldiselt oleme arvamusel, et komisjoni tuleb selle töö eest kiita, ja selline oligi raport, mis minu arvates võetakse homme vastu väga suure häälteenamusega.
<SPEAKER ID="231" NAME="Jacques Barrot" LANGUAGE="FR">
Austatud juhataja ja hr Evans, kõigepealt tänan teid Neelie Kroesi ja kogu komisjoni nimel.
<P>
Meil on hea meel Euroopa Parlamendi poolt selles raportis väljendatud selge toetuse üle rangele ja jätkusuutlikule konkurentsipoliitika kohaldamisele nendes tegevusvaldkondades: trustide ja kartellide vastases võitluses, liitumiste läbi omandamiste ohjamises ja riigiabis.
<P>
Komisjonil on eriti hea meel selle üle, kui oluliseks peab Euroopa Parlament konkurentsi peadirektoraadi personalivajadust, sest majanduskriisi ajal selle töökoormus kasvab.
<P>
Majanduslanguses on komisjon endiselt otsustanud otsustavalt võidelda protektsionismi pooldavate üleskutsete vastu. Komisonil on hea meel Euroopa Parlamendi hoiatuse üle mitte peatada konkurentsieeskirjade kohaldamist, mis pakuvad selles jõupingutuses olulist abi. Hr Evans, kunagi ei tohiks unustada, et need konkurentsieeskirjad on olemas ka selleks, et soodustada tootlikkust ja võimaldada meil olla pärast kriisi veelgi paremas vormis.
<P>
Aasta 2009 peab olema koostööaasta. Loodame kõikide Euroopa institutsioonide ja rahvusvaheliste partnerite abile, et majandus taaskäivitada ja tagada turgude korrektne toimimine.
<P>
Tänan teid, hr Evans. Võite olla kindel, et pr Kroes, kes on teile seda ehk juba öelnud, oli teie raportist väga huvitatud.
<SPEAKER ID="232" NAME="Juhataja">
See päevakorrapunkt on lõpetatud.
<P>
Hääletus toimub homme.
<P>
Järgmine päevakorrapunkt pidi olema meeste ja naiste võrdset kohtlemist ja juurdepääsu etenduskunstides käsitleva raporti; lühiettekanne Claire Gibault' poolt naiste õiguste ja soolise võrdõiguslikkuse komisjoni nimel.
<P>
Minu arvates on see väga huvitav raport. Kahjuks teatas pr Gibault meile, et ta ei saa täna õhtul oma raportit esitleda. Kodukorra kohaselt ei saa ma kellelegi teisele sõna anda, sest ta ei ole kedagi delegeerinud. Seega jääb tema raporti lühiettekanne ära.
<P>
Aga hääletus raporti üle toimub homme nagu päevakorras kirjas.
<P>
Kirjalikud avaldused (kodukorra artikkel 142)
<SPEAKER ID="991" NAME="Louis Grech  " AFFILIATION="PSE">
kirjalikult. - Tunnen heameelt komisjoni jõupingutuste üle konkurentsipoliitika valdkonnas, tulemusliku kartellivastase võitluse üle ning 2006. ja 2007. aastal rikkujatele kohaldatud rekordiliste trahvide üle. Toetan täielikult komisjoni järeldust, et Euroopa energiaturud ei toimi korralikult. Seetõttu on väga kahju, et Euroopa Ülemkogu ei ole suutnud lahendada komisjoni poolt sektorianalüüsis esile toodud probleeme. Energiakulud on osa leibkonna eelarvest, mis kasvab ärevust tekitava kiirusega, ja finantskriisi mõju suurendab ELis tõenäoliselt vaesust olulisel määral. On lubamatu, et energiaturu ebatõhusus moonutab turgu ettevõtete ja tarbijate kahjuks. Ebaratsionaalsete energiahindade vastu võitlemiseks peaksime ehk looma kõikides liikmesriikides sõltumatud energiaregulaatorid, kellel oleks pädevus tagada, et igasugune hinnatõus kommunaalteenustes, nagu energia, vesi, kanalisatsioon, lennujaamamaksud jms, oleks põhjendatud.
<SPEAKER ID="990" NAME="Eoin Ryan  " AFFILIATION="UEN">
kirjalikult. - Toetan parlamendiliige Evansi koostatud raporti tarbijakaitse üleskutseid, eelkõige nõuet, et komisjon viiks läbi online-reklaami sektoriuuringu. Segadust tekitavad online-pakkumised ja reklaam eksitavad tarbijaid sageli, vaatamata Euroopa õigusaktidele, millega püütakse seda vältida. Komisjon peab tegutsema, et tagada selle valdkonna õigusaktide järgimine, et need ei oleks vaid suusõnalised tarbijaõigused.
<P>
Kiidan heaks nõuded, et komisjon viiks läbi uuringu konkurentsi mõjust tarnijate ja jaemüüjate ebavõrdsele suhtele. See on eriti suur probleem Iirimaal. Sellisel konkurentsipoliitika ebavõrdusel ei tohiks lubada jätkuda; nii karistatakse tarbijaid juba niigi problemaatilises majandusolukorras veelgi.
<P>
Samuti kiidan heaks üldise grupierandi määruse, mis lubab liikmesriikidel eelistada abi andmisel VKEsid, piirkondlikku arengut, koolitust, tööhõivet ja riskikapitali. Ettevõtlikkust ja uuendusi toetavad ning VKEsid abistavad meetmed tuleks sellistel rasketel aegadel kiiresti kasutusele võtta. VKEd on majanduse nurgakivi ja meie kohus on tagada meie parim ühisabi neile.
