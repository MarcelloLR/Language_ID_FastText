<CHAPTER ID="016">
Programm Erasmus Mundus 2009-2013 (arutelu)
<SPEAKER ID="144" NAME="Juhataja">
Järgmine päevakorrapunkt on kultuuri- ja hariduskomisjoni nimel Marielle De Sarnezi koostatud raport ettepaneku kohta võtta vastu Euroopa Parlamendi ja nõukogu otsus, millega kehtestatakse tegevusprogramm kõrghariduse kvaliteedi parandamiseks ja kultuuridevahelise mõistmise edendamiseks kolmandate riikidega tehtava koostöö kaudu (Erasmus Mundus) (2009-2013) - C6-0228/2007 - 2007/0145)COD)).
<SPEAKER ID="145" NAME="Marielle De Sarnez">
raportöör. - (FR) Härra juhataja, arutleme täna õhtul programmi Erasmus Mundus 2009-2013 üle, milles oleme viimaks nõukoguga kokkuleppele jõudnud. Seetõttu saab programm kehtima hakata 2009. aasta jaanuaris ja olla kasulik üliõpilastele, kes alustavad õppeaastat septembris. Siinkohal tahaksin tänada kolleege, kes koostasid tööhõive- ja sotsiaalkomisjoni, naiste õiguste ja soolise võrdõiguslikkuse komisjoni, eelarvekomisjoni, arengukomisjoni ja väliskomisjoni arvamused, ning samuti kolleege kultuuri- ja hariduskomisjonist. Muidugi tahaksin tänada ka Euroopa Komisjoni. Samuti tahaksin tänada ühingu Erasmus Mundus presidenti ja rakendusameteid, kes abistasid meid oma eksperditeadmistega ja eelkõige kogemustega.
<P>
Peaaegu täpselt viis aastat pärast Erasmus Munduse vastuvõtmist on mul hea meel esitleda teile seda teise põlvkonna programmi, mille eesmärgid on endiselt edendada Euroopa kõrghariduse kvaliteeti, võimaldada ELi-välistest riikidest ja Euroopast pärit andekaimatel üliõpilastel osaleda kõrgetasemelistes ühisprogrammides vähemalt kolmes ülikoolis ning kasutada kvaliteetseid vastuvõtutingimusi ja suuri stipendiume.
<P>
Eelmise programmi andmed räägivad iseenda eest: aastatel 2004-2008 valiti ja kiideti heaks 103 magistriõppekava, üle 6000 üliõpilase sai Erasmus Munduse stipendiumi, Euroopa ülikoolidesse tuli üle tuhande õppejõu ELi-välistest riikidest ning programmis osales üle 400 kõrgharidusasutuse Euroopast ja mujalt.
<P>
Uus programm koosneb kolmest meetmest. Esimene avab programmi doktorantidele ja võimaldab ka Euroopa üliõpilastel stipendiume saada, kuigi madalamal tasemel. Teine on pühendatud ainult partnerlusele ELi-väliste kõrgharidusasutustega ja kolmas hõlmab rahvusvahelist teabekampaaniat. Eelarve on 950 miljonit eurot. Võrdlusena võib öelda, et esimese programmi eelarve oli ainult 230 miljonit eurot.
<P>
Euroopa Parlament on programmis teinud mõned ülimalt olulised täiendused ja ma tahaksingi need teile ette lugeda, et teid omamoodi tänada. Esimene täiendus on see, et nüüd valitakse üliõpilasi akadeemilise kvaliteedi alusel ja see kehtib ka partnerluse raames. Teiseks järgitakse võimalikult tasakaalus esindatuse saamiseks geograafilise jaotuse kriteeriume. Kolmandaks järgitakse meeste ja naiste võrdse kohtlemise ning mittediskrimineerimise põhimõtteid. Neljandaks tuleb kaotada halduslikud takistused ja menetlused, eelkõige seoses viisadega. Liikmesriigid peavad võtma vajalikke meetmeid, et lihtsustada viisa andmist üliõpilastele, kes tulevad ELi-välistest riikidest ja liiguvad ringi mitmes liikmesriigis. Peame seda punkti eriti tähtsaks, kuigi seda oli läbirääkimistel nõukoguga pisut raske lahendada.
<P>
Järgmiseks julgustatakse vastuvõtvates ülikoolides võõrkeeli õppima. Doktorantuuriga on seotud vähemalt kolme Euroopa riigi kõrgkoolid. See võimaldab uurimisteemade ja -tööde suurt mitmekesisust ning palju rohkem liikumisvõimalusi. Stipendiumid on paremini välja töötatud ning nendes arvestatakse õppemaksu ja hinnangulisi kulutusi õppetööle. Tihedat koostööd on tehtud Taani alalise esindusega ja Taani haridusministeeriumi õppemaksueksperdiga ning see on võimaldanud jõuda kõigile vastuvõetava kompromissini. Julgustatakse avaliku ja erasektori partnerlust ülikoolidega ja pööratakse erilist tähelepanu ajude väljavoolu probleemile. Teise meetme raames eraldatakse ja kasutatakse vahendeid kooskõlas arenguvahendite ja välissuhete valdkonna vahendite eesmärkidega. Ülikoolides pakutav teave muutub selgemaks. Lõpetuseks saab hindamisaruanne, mis tuleb koostada kahe aasta pärast, üksikasjalikum ning selles on andmed meetmete ja geograafiliste piirkondade lõikes eraldi.
<P>
Daamid ja härrad, kokkuvõttes on Erasmus Mundus suurepärane programm ja annab raskel ajal Euroopast positiivse kuvandi. Niisiis loodan, et parlament võtab selle vastu ning täidab paljude Euroopa ja kogu maailma üliõpilaste, õppejõudude ja teadlaste soovid.
<SPEAKER ID="146" NAME="Ján Figel'">
komisjoni liige. - Härra juhataja, mul on hea meel siin olla ja taas tänada tugeva poliitilise toe eest hariduse valdkonnas, nimelt järgmise viie aasta teise programmi Erasmus Mundus eest. Minu meelest näitab seda tuge hästi see, kui kokkuleppele jõutakse esimesel lugemisel.
<P>
Eriti tahaksin tänada raportöör Mariella De Sarnezi, aga samuti kultuuri- ja hariduskomisjoni ja teisi parlamendikomisjone, konkreetselt väliskomisjoni ja arengukomisjoni kui partnereid tõhustatud koostöös.
<P>
Nagu raportöör ütles, on see maailmakvaliteediga programm. See edendab kultuuridevahelist mõistmist, aga ka inimestevahelisi sidemeid ja programmi loomisest alates on Euroopas tekkinud üle saja ühise magistriprogrammi. Üliõpilastele ja õppejõududele on antud üle 7000 stipendiumi. Ja minu arvates suudame suurema eelarvega, nagu mainiti (suur tänu veel kord Euroopa Parlamendile ja nõukogule), rahuldada kasvavat nõudlust selle programmi järele ja vaimustust selle üle. Programmi teine etapp jätkab seniseid meetmeid, aga seal on ka uuendusi. Seal on uusi elemente, sest see tähendab programmi laiendamist doktorantuurile, see tähendab seda, et ühisprogrammides saavad osaleda ka kolmandate riikide ülikoolid, ning selle raames antakse Euroopa üliõpilastele täielikke õppestipendiume, et nad saaksid osaleda ühistes magistrantuuri- ja doktorantuuriõpingutes.
<P>
Nagu juba öeldud, tulevad Erasmus Munduse "koostööaknad” ühte majja ehk ühe katuse alla. Selle meetmega seotud partnerlussuhted jätkuvad: need võimaldavad teadmiste, üliõpilaste ja professorite vahetust kõikidel kõrghariduse tasanditel. Muidugi arvestatakse jätkuvalt asjaomaste riikide vajaduste ja prioriteetidega, aidates sellega kaasa nende arengule.
<P>
Lõpetuseks tahan öelda, et mul on väga hea meel, et Euroopa Parlament ja nõukogu toetasid programmi ülesehitust sellisena, nagu see välja pakuti; samuti on mul hea meel väärtuslike täienduste üle sellistes küsimustes nagu viisad, ebasoodsas olukorras rühmad ja uute doktorantuuriõppekavade miinimumnõuded.
<P>
Lubage mul lõpetada tänusõnadega Euroopa Parlamendile, sest töö ei olnud lihtne. Meie komisjonis oleme täiesti nõus saavutatud kokkuleppega, mis kajastub kompromissmuudatusettepanekutes, mille esitasid Marielle De Sarnez, Doris Pack, Ljudmila Novak, Christa Prets ja Helga Trüpel. Niipea kui ametlik õigusloomeprotsess on lõpule viidud, avaldame konkursiteate, et tagada seniste õppekavade sujuv jätkumine ja uute programmide valimine.
<SPEAKER ID="147" NAME="Samuli Pohjamo">
väliskomisjoni arvamuse koostaja. - (FI) Härra juhataja, väliskomisjoni arvamuse koostajana tahaksin rääkida programmi välispoliitilisest küljest. Vahendid selle jaoks võetakse Euroopa naabruspoliitika ja partnerluse rahastamisvahendist ning ühinemiseelse abi rahastamisvahendist.
<P>
Väliskomisjoni esitatud muudatusettepanekutega püüti tagada, et programmi eesmärgid kajastaksid neid poliitilisi prioriteete. Samuti tuletas väliskomisjon kõigile meelde, et Euroopa Parlamendil on õigus ühisabi rakendamise üle järelevalvet teostada, ja nõudis viisapoliitika parandamist. Paljusid väliskomisjoni muudatusettepanekuid on arvesse võetud, selle eest tahaksin tänada raportöör De Sarnezi ning kultuuri- ja hariduskomisjoni. Lisaks soovin rõhutada, kui oluline on usaldusväärset finantsjuhtimist käsitlev institutsioonidevaheline kokkulepe ning otsus 1999/468/EÜ, eelkõige selle artikkel 8, mille kohaselt peab komisjon konsulteerima Euroopa Parlamendiga.
<P>
Lõpetuseks tahan kõigile taas meelde tuletada ELi väärtusi ja välispoliitika eesmärke programmi elluviimisel ning vajadust kolmandates riikides programmi paremini tutvustada.
<SPEAKER ID="148" NAME="Alessandro Battilocchio">
arengukomisjoni arvamuse koostaja. - (IT) Härra juhataja, daamid ja härrad, esiteks tahaksin tänada raportöör De Sarnezi, kes on koostanud suurepärase koondraporti, vaatamata sellele, et komisjon ja eelkõige nõukogu ei ole alati olnud parlamendi tungivatele palvetele avatud.
<P>
Arengukomisjon kiitis minu raporti ühehäälselt heaks. Mõne meie kommentaariga nõustuti; teiste küsimustega ei ole me päris rahul. Aga vastutustundest oleme otsustanud tagasi tõmbuda, sest arvame, et kõige olulisem on kogu pakett esimesel lugemisel vastu võtta, et programm võiks alata järgmise aasta esimesel jaanuaril.
<P>
On suurepärane, et üliõpilaste rahastamine on neljakordistunud, aga tahaksin juhtida tähelepanu sellele, et märkimisväärne summa võetakse arenguks mõeldud vahenditest - arengukoostöö rahastamisvahendi ja Cotonou lepingu arvelt. Seetõttu kanname hoolt selle eest, et nõuda täielikku vastavust üldisele õiguslikule raamistikule, eelkõige mis puudutab arengukoostöö rahastamisvahendit. Seniks tahaksin soovida edu paljudele Euroopa ja kogu maailma noortele, kes sõpruse ja jagamise vaimus ning sooviga õppida ja areneda saavad osa sellest erakorralisest hariduskogemusest.
<SPEAKER ID="149" NAME="Teresa Riera Madurell">
naiste õiguste ja soolise võrdõiguslikkuse komisjoni arvamuse koostaja. - (ES) Härra juhataja, volinik; naiste õiguste ja soolise võrdõiguslikkuse komisjon on arvamusel, et programmi esimese etapi edu oli naiste osaluse poolest vähelubav - naiste osakaal oli 44%, aga osalus oli riigiti väga erinev ja naisõppejõude oli ainult 22%, millega ei saa meie arvates kuidagi rahul olla.
<P>
Teises etapis on meil seega kaks eesmärki: esiteks seista taas võrdsete õiguse eest hariduse omandamisel, et ühiskonnad oleksid õiglased ja demokraatlikud, ning teiseks suurendada naiste osalust, et teaduses ja kultuuris anne kaotsi ei läheks. Seda kõike on võimalik saavutada sootundlike valikukriteeriumidega, sooliselt tasakaalustatud esindatusega programmi komiteedes ja soolisel alusel esitatud andmetega hindamisaruannetes.
<P>
Me teame, et paljudes riikides takistab naiste olukord soolist võrdõiguslikkust, aga meie arvates oleks komisjonilt vaja selles valdkonnas lisapingutust.
<P>
Kiitus raportöörile.
<SPEAKER ID="150" NAME="Ljudmila Novak">
fraktsiooni PPE-DE nimel. - (SL) Programmi Erasmus Mundus üle arutlesid paljud parlamendikomisjonid, nii et raportööril ei olnud kompromisslahenduste leidmine kerge. Pooldame Euroopa Rahvapartei (Kristlike Demokraatide) ja Euroopa Demokraatide fraktsioonis väga programmi võimalikult varast, esimesel lugemisel vastuvõtmist, et seda oleks võimalik uuel aastal rakendama hakata.
<P>
Üleilmne areng nõuab eri kogemuste ja teadussaavutuste vahetust, samuti noorte teadlaste õhutamist aktiivsusele. Programm edendab hariduse kvaliteeti ja sugude võrdset esindatust ning samuti võimaldab erivajadustega inimestel võrdsetel alustel osaleda.
<P>
Kuigi soovime meelitada siia kolmandate riikide noori teadlasi, ei tohi me seda tehes aidata kaasa ajude äravoolule riikidest, kus on niigi puudus koolitatud personalist, kes rahuldaks nende oma vajadusi vaesuse vastu võitlemisel. Liigagi sageli juhtub, et ühe käega anname abi, aga teisega võtame veel rohkem tagasi.
<P>
Euroopa Rahvapartei (Kristlike Demokraatide) ja Euroopa Demokraatide fraktsioon pooldab selles programmis (aga ka mujal) haldustakistuste kaotamist ja viisade andmise süsteemi parandamist, et parimad üliõpilased ja teadlased saaksid pühenduda õppimisele ja teadustööle oma valdkonnas ega peaks muretsema haldustakistuste pärast, mis raskendavad nende õppetöö algust.
<SPEAKER ID="151" NAME="Lissy Gröner">
fraktsiooni PSE nimel. - (DE) Härra juhataja, volinik, daamid ja härrad, programmi Erasmus Mundus toetamisega edastab Euroopa Parlament kriisi ajal õige signaali. Üksteisele lähemale liikumine hariduse kaudu ja ELi arendamine üleilmseks õppimise tippkeskuseks on sotsiaaldemokraatide üks traditsioonilisi nõudmisi.
<P>
Ent 950 miljoni euro suurune eelarve näib selle perioodi jaoks tagasihoidlik, eriti kui võrrelda seda sadade miljarditega, mida praegu pangajuhtide saamatuse tõttu kulutatakse.
<P>
Jätkata tuleb tippkvaliteedi poole püüdlemist, mis oli programmi esimese etapi aluseks. Uue programmiga püütakse ka edendada kultuuridevahelist mõistmist ja koostööd kolmandate riikidega ning kiirendada nende arengut kõrghariduse valdkonnas. Kõige olulisemad uued punktid on esimese algatusega võrreldes ühiste doktorantuuriõppekavade kaasamine, suuremad stipendiumid ja tihedam struktuurne koostöö kolmandate riikide ülikoolidega.
<P>
Edusamme on tehtud kõigis kolmes valdkonnas. Magistrantuuri- ja doktorantuuriõppekavade eesmärk on propageerida Euroopa kõrghariduse kvaliteeti kogu maailmas. Ka selles on tehtud edusamme. Arvesse on võetud kolmandatest riikidest pärit üliõpilastele mõeldud kulutuste suurenemist ja tänu meie raportööri läbirääkimisoskustele on programmi Erasmus Mundus III parlamendi soovil sisse viidud paremad põhikriteeriumid.
<P>
Meie eesmärgid - geograafiline tasakaal, sugupoolte võrdne esindatus, viisaprobleemide kaotamine - on saanud nõukogu toetuse. Olime selles edukad programmiga Noored ja peame seda Erasmusega kordama.
<SPEAKER ID="153" NAME="Hannu Takkula">
fraktsiooni ALDE nimel. - (FI) Härra juhataja, volinik Figel', alustuseks tahaksin tänada selle programmi Erasmus Mundus eest meie suurepärast raportööri Marielle De Sarnezi. Nagu volinik mainis, on see tõepoolest oluline programm - see on eeskuju. See on üks neid edulugusid, mida me Euroopa Liidus oleme suutnud luua, näha ja rakendada, ning ma arvan, et see programm oma uuel kujul laieneb ja on veel edukam.
<P>
Nüüd anname ka kolmandate riikide üliõpilastele võimaluse selles programmis osaleda, kasutada seda oma teadmiste ja oskuste parandamiseks ja minna siis tagasi oma riiki ja ka seal õitsengut luua. Arengukoostöö ja sotsiaalne külg peavad olema olulised osad, sest euroopalik lähenemine peab olema selline, et oleme valmis andma endast midagi ka teistele maailmajagudele, ehitades nii üles mitte ainult Euroopat, vaid kogu meie ühist maailma.
<P>
Noored teadlased, üliõpilased ja õppejõud on Lissaboni strateegia eesmärkidele vastaval Euroopa ülesehitamisel esiridades. Uuenduslikkus, uurimistegevus ja lisandväärtuse loomine - seda on meil vaja, kui tahame tulevastel kümnenditel tagada jätkusuutlikku majanduskasvu.
<P>
Selles programmis on erilist tähelepanu pööratud võrdsuse küsimusele. Peame tagama võrdsuse püsimise ja samamoodi oluline on tagada, et puuetega inimesed saaksid samuti täiel määral neis programmides osaleda. Üks mure, mida paljudes sõnavõttudes on väljendatud, on varasemad probleemid bürokraatia ja viisapoliitikaga; loodetavasti suudame ka need kaotada ja tagada sellega programmi väga kiired tulemused. Niimoodi näeme sellest tulenevaid edulugusid.
<P>
Tänan teid, härra juhataja ja proua De Sarnez. See on suurepärane töö ja siit tasub edasi minna.
<SPEAKER ID="154" NAME="Mikel Irujo Amezaga">
fraktsiooni Verts/ALE nimel. - (ES) Volinik, proua De Sarnez, arvan, et teie valmisolek muudatusettepanekute suhtes üksmeelele jõuda sai kultuuri- ja hariduskomisjonis peaaegu üksmeelse tänu ja tunnustuse osaliseks ning sama on siin.
<P>
Nagu te oma kõnes ütlesite, on üks paljudest programmi eesmärkidest anda edasi positiivne kuvand. Meie arvates on raporti positiivseks tulemuseks edukas püüdlus saavutada tasakaal esialgses ettepanekus kvaliteediks nimetatu ja arengukoostöö tegeliku tähenduse vahel. Vajadus tagada, et see kvaliteet ei tekitaks ajude äravoolu, kajastub muudatusettepanekutes minu meelest selgelt. Oleme suutnud jõuda selles üldisele üksmeelele ja meie arvates on see selgelt raporti positiivne tulemus. Teine positiivne asi on nõudmine suurema kontrolli järele kogu stipendiumide andmist käsitlevas lõikes; see oli algselt meie fraktsiooni muudatusettepanek, mis kiideti heaks. Seetõttu veel kord suur tänu proua De Sarnezile ning kiitus kultuuri- ja hariduskomisjonile selle raporti eest.
<SPEAKER ID="155" NAME="Koenraad Dillen" AFFILIATION="NI">
(NL) Härra juhataja, ma hääletan homme otsustavalt selle raporti vastu, sest programm Erasmus Mundus on praegusel kujul mulle täiesti vastuvõetamatu. See on vastuvõetamatu sellepärast, et selles eelistatakse ELi-väliseid üliõpilasi Euroopa üliõpilastega võrreldes põhjendamatult liiga palju.
<P>
Arvud räägivad iseenda eest. Alates programmi algusest 2004. aastal on selles osalenud umbes 4150 üliõpilast väljastpoolt liitu. Üheaastase õppekava stipendium on 21 000 eurot, kahe aasta jaoks 42 000 eurot. See tähendab, et väljastpoolt liitu osalevatele üliõpilastele kulutatakse kokku tervelt 161 850 000 eurot.
<P>
Need umbes 200 ELi üliõpilast, kes programmis osalesid, said väljaspool Euroopat õppimiseks keskmiselt vaid 3100 eurot. See tähendab vaid 620 000 euro suurust kogumaksumust.
<P>
Sedalaadi diskrimineerimine on mulle vastuvõetamatu ja programmi laiendamine on täiesti vale.
<SPEAKER ID="156" NAME="Manolis Mavrommatis" AFFILIATION="PPE-DE">
(EL) Härra juhataja, volinik, alustuseks tahaksin raportööri kiita suurepärase töö eest ja teiste parlamendikomisjonide töö eduka koordineerimise eest. Programmi raames anti aastatel 2004-2008 kolmandate riikide üliõpilastele 4424 stipendiumi ja selles osales 323 ülikooli. See annab ettekujutuse selle suurusest.
<P>
Uus programm Erasmus Mundus peab kohanema suurema liikuvusnõudega, kuid säilitama samas oma taseme. Euroopa magistrantidele ja doktorantidele tuleb kindlasti anda stipendiume, et parandada nende liikuvust Euroopas ja kolmandates riikides, sest varem kohaldati nende liikumise suhtes ajapiiranguid.
<P>
Samuti olen raportööriga nõus, et stipendiumi määramisel tuleb arvesse võtta õppemaksu suurust, üldisi õppekulusid ja üliõpilase elamiskulusid sihtriigis. Lõpetuseks tahan öelda, et komisjon peaks kaaluma võimalust pakkuda eristiimuleid sellistele riikidele nagu Kreeka, Austria, Slovakkia ja üldiselt Euroopa Liidu uued liikmesriigid, kes on Erasmus Munduse ühingutes alaesindatud. See tähendaks ühtsemat poliitikat haridusega seotud liikuvuse parandamisel Euroopa Liidus.
<SPEAKER ID="157" NAME="Christa Prets" AFFILIATION="PSE">
(DE) Härra juhataja, härra volinik, on väga teretulnud, et pärast viit aastat (mis on programmi kestus) on juba näha paranemist ja seega saame selle kõrgemale tasandile viia nii sisuliselt kui ka rahaliselt.
<P>
Euroopa Parlament ei võta tavaliselt raportit nii õhinal esimesel lugemisel vastu, aga arvan, et see raport on nii hästi kirja pandud ja me saame selle sisuga nii väga nõus olla, et olulisem on sellega esimesel lugemisel ühele poole saada kui projekti takistada. Ükski üliõpilane ei mõistaks, milleks meil veel teist lugemist vaja oli. Minu arvates on väga oluline edendada kultuuridevahelist mõistmist ja koostööd kolmandate riikidega, mitte loetleda piinliku täpsusega arve, et mida see ja too meile annab, nagu mõned parlamendiliikmed just tegid. Vahetus on alati olnud kasulik ja me oleme sellest alati võitnud. Kõik pooled võidavad. Sellele teistmoodi vaatamine on kitsarinnaline ja veidi väiklane.
<P>
Samuti peame programmi paremini propageerima, reklaamima seda vähese osalusega riikides veelgi enam ja muutma paljud asjad lihtsamaks. Kokkulepe viisaküsimuses on väga oluline ja põhimõtteline, nagu ka näiteks osalustasude ühtsus riigiti. Projekti edasiarendamiseks on vaja rohkem võrdlusaluseid ja lihtsustamist. Kõikide riikide geograafiline esindatus peaks olema muidugi võimalikult laialdane, et projekt oleks veelgi edukam.
<P>
Võime nende viie aasta üle tõesti uhked olla ja tulevikus saavutame kindlasti veel paremaid tulemusi. See on kooskõlas vahetuse valdkonnaga ja Euroopa kultuuridevahelise dialoogi aastaga 2008, mis ei peaks piirduma vaid igasuguste aruteludega, vaid rakenduma ka praktikas.
<SPEAKER ID="158" NAME="Ramona Nicole Mănescu" AFFILIATION="ALDE">
Härra juhataja, tahaksin proua De Sarnezi kiita väga laiahaardelise raporti ja selle suuremeelsete eesmärkide eest. On väga oluline, et see programm aitab andekatel üliõpilastel ja õppejõududel saada Euroopa Liidus kvalifikatsiooni ja kogemused, et rahuldada tööturu nõudeid, ning konkreetselt partnerluse raames julgustada neid oma kogemusi ja kutseoskusi kodumaale naastes jagama.
<P>
Tahan rõhutada, et Erasmus Mundus tagab tänu suuremale liikuvusele Euroopa Liidu ja kolmandate riikide vahel kõrgharidusasutuste paremini üles ehitatud rahvusvahelise koostöö, mis parandab nii juurdepääsu Euroopa kõrgharidusele kui ka selle nähtavust kogu maailmas. Rõhutan, et programmi elluviimisel tuleb pidada silmas akadeemilise kvaliteedi eesmärke ja tasakaalustatud geograafilist esindatust, vältides teatud Euroopa riikide alaesindatust ning Aasia üliõpilaste liiga suurt hulka võrreldes näiteks Vahemere maade või AKV riikide omadega.
<SPEAKER ID="159" NAME="Rodi Kratsa-Tsagaropoulou" AFFILIATION="PPE-DE">
- (EL) Härra juhataja; volinik, alustuseks tahaksin kiita teid usinuse ja esitatud uue programmi eest. Samuti tahaksin tänada raportöör De Sarnezi ja oma kolleege, kes töötasid selle nimel, et ettepanek oleks parem ja kokkulepe hea. Lubage mul tuua esile selle programmi olulisus liikuvuse jaoks Euroopas, sest see võimaldab eurooplastel tutvuda välismaailmaga ning aitab kaasa Euroopa rollile tänapäeva maailma arengus ja kultuuridevahelises dialoogis.
<P>
Lubage mul tuletada parlamendile meelde, et see programm võib toimida kui lisand meie käsutuses olevale kahele uuele instrumendile - Euroopa ja Vahemere piirkonna ülikoolile ning Euroopa Innovatsiooni- ja Tehnoloogiainstituudile; peame siin kasutama ära kõiki võimalusi, ilma et midagi kattuks.
<P>
Samuti tahaksin märkida, et peame arvestama nii kvalitatiivse hindamise ja analüüsi kui ka arvnäitajatega, mis on mõnikord positiivsed ja mõnikord negatiivsed. Peame vaatama, mis riigid ei osale ja miks, sest Erasmuse kohaldamise, käsitlemise ja hindamise viisid on tõepoolest ülikooliti erinevad.
<P>
Seetõttu on kahju, et moonutuste, haridusasutuste vale lähenemise või eri riikide bürokraatia tõttu neid võimalusi ei kasutata.
<SPEAKER ID="160" NAME="Silvia-Adriana Ţicău" AFFILIATION="PSE">
(RO) 2004. aastal õppis teistes riikides 2,5 miljonit tudengit, aga neist 70% õppis tegelikult vaid kuues riigis. 2007. aastal kulutati 1,84% Euroopa Liidu SKTst uurimis- ja uuendustegevusele. Tahaksin esitada teile veel mõned arvud: 81% uurimis- ja arendustegevusele eraldatud vahenditest kasutati tööstussektoris, aga ainult 42% tööstusettevõtteid tegeles uuendustegevusega. See tähendab, et kui me tahame konkurentsivõimelist majandust, peab meil olema teadlasi ning magistri- ja doktorikraadiga inimesi.
<P>
Programmi Erasmus on vaja jätkata. Peame laiendama seda ka doktorantidele. Samuti peame eraldama rohkem raha Euroopast pärit osalejatele. Tahaksin rõhutada, kui oluliseks peetakse uues programmis Erasmus Mundus võõrkeelte õppimist. Lõpetuseks tahaksin öelda, et sellele Erasmuse osale, mis tegeleb noorte ettevõtjatega, tuleks samuti eraldada rohkem vahendeid.
<SPEAKER ID="161" NAME="Zita Pleštinská" AFFILIATION="PPE-DE">
- (SK) Lugupeetud volinik, raudse eesriide langemine on noortele andnud Euroopa Liidu 27 riigis tohutuid võimalusi, eelkõige hariduse valdkonnas. Vahetuskülaskäigud ja doktoriõpingud Euroopa tunnustatud ülikoolides kaotavad suhtlustakistused ning seetõttu kuulasin ma huviga üksikasjalikku teavet, mida raportöör ja volinik Figel' esitasid.
<P>
Mäletan enda tudengiaastaid, kui mulle, slovakile anti võimalus õppida Budapesti Ülikooli arhitektuuriteaduskonnas. Vaatasin kadedusega oma kaastudengeid, kes said minna Pariisi töökogemusi hankima. Mina ei saanud Prantsusmaa viisat. Tänu taevale, et meie lastel selliseid probleeme enam pole.
<P>
Seetõttu tahaksin ka ühineda kolleegidega, kes rääkisid vajadusest muuta viisade saamise kord lihtsamaks kolmandate riikide - Ukraina, Valgevene, Gruusia ja Moldova - üliõpilastele, kes tahavad teada, kuidas ELi tudengid elavad. See oleks selge märguanne neile riikidele, keda me tahame ELile lähendada.
<SPEAKER ID="162" NAME="Marusya Ivanova Lyubcheva" AFFILIATION="PSE">
(BG) Härra juhataja, volinik, meie jaoks on eriti tähtis laiendada programmi Erasmus Mundus kohaldamisala selle kaudu, et püüame muuta ta tõhusaks abivahendiks liikmesriikide ja teiste selle geograafilisse kohaldamisalasse kuuluvate riikide kõrghariduse taseme parandamisel. Kui tööturu jaoks on eriti oluline tagada tööjõu liikuvus, siis ühtne haridus- ja majanduspiirkond peab pakkuma liikuvust kvalifikatsiooni omandamiseks.
<P>
Tahaksin kiita komisjoni ja raportööri pingutuste eest, mida nad on teinud, et saavutada selle laiendatud programmi rakendamisel tulemusi. See programm on üks põhjus ja võimalus luua samalaadse sisuga haridusprogramme, mis mitte ainult ei soodusta seda protsessi, vaid aitavad anda tulevikus ülikoolilõpetajaid ja doktorante ning täidab ELi majanduslikele prioriteetidele vastava hariduse nõudeid. Lõimumine hariduses on üldise arengu tagatis. See programm on veelgi ajakohasem seetõttu, et paljudes riikides on viimasel ajal huvi doktorantuuriõppekavade vastu vähenenud ning kõrghariduse hankimise ja andmise keskkond on muutunud.
<P>
Aitäh.
<SPEAKER ID="163" NAME="Mihaela Popa" AFFILIATION="PPE-DE">
(RO) Kui räägime Erasmus Mundusest, siis räägime meelelaadi vahetamisest, vahetusest, mis toimub eelkõige liikuvuse, arvamuste vahetamise ning mitmekeelsuse ja - nagu volinik ütles - inimestevaheliste suhete edendamise kaudu.
<P>
Erasmus Mundus on üliõpilastele, doktorantidele ja õppejõududele nii oluline sellepärast, et elame liikuvas Euroopas, kus iga riik säilitab oma identiteedi, aga samal ajal püüab tunda ja mõista teda ümbritsevaid riike. Võimalus pääseda teabele ligi õigel ajal, kohaselt ja professionaalselt on ülimalt oluline, et üliõpilased saaksid kõikidest Euroopas Liidus pakutavatest võimalustest kasu.
<P>
Sellepärast esitasin selle raporti projekti kohta muudatusettepaneku, milles palusin luua magistriõppekavade jaoks liikuvuskava, mis sisaldaks Euroopa Erasmus Munduse teabeportaali. See programm on oluline eelkõige Euroopa Liidu aluseks olevate väärtuste propageerimiseks avalikkuse seas. Selle all mõtlen ma inimõiguste austamist, sotsiaalset mitmekesisust, sallivust ja rahu, mida meil sel planeedil nii väga vaja on.
<SPEAKER ID="164" NAME="Dumitru Oprea" AFFILIATION="PPE-DE">
(RO) Rumeenia Iaşi linna raadiojaamades räägiti täna hommikul kolmapäeval toimuvatest erakordsetest sündmustest seoses liikuvusega programmi Erasmus raames. Üle saja noore enam kui 17 riigist kogunevad ülikooli auditooriumi, kus ülikooli juhtkond ja kõik noored tervitavad neid traditsiooniliselt soola-leivaga. Mida rohkem võikski tahta kui selliseid sündmusi, kus kogu Euroopast pärit noored tulevad kokku kultuuride paljususe ja mitmekeelsuse nimel? Arvan, et programmi laiendamine parimatele üliõpilastele, kes oskavad kõige rohkem võõrkeeli, oleks teretulnud - see oleks midagi, millest Euroopa saaks kindlasti kasu.
<SPEAKER ID="165" NAME="Czesław Adam Siekierski" AFFILIATION="PPE-DE">
(PL) Noortevahetus on liidu üks juhtivaid projekte. Noortevahetus on üks parim viis meie ressursse kasutada, sest see on oluline panus tõelise ühtsuse ja koostöö loomiseks kogu maailmas.
<P>
Erasmus Munduse teisest programmist rääkides tahaksin tõstatada sihtkohtade küsimuse. Pean silmas arengumaadesse või Balkani riikidesse sõitvaid eurooplasi. Arvan, et lisaks stipendiumide kavandatud suurendamisele tuleks püüda panna eurooplasi neisse riikidesse rohkem reisima. Need, kes osalevad vahetustes nimetatud vähempopulaarsete riikidega, õpiksid paremini tundma kohalikke tavasid, kultuuri ja poliitikat. Nad õpiksid tundma kaugeid maid ja inimesi. Meie teadmised neist kipuvad olema killustatud ja nende aluseks on sageli negatiivsed stereotüübid.
<P>
Minu arvates peaksime edendama noortevahetust Valgevene, Ukraina ja Gruusiaga. Nende riikide tudengitele oleks meie kõrgharidusasutustes õppimine suurepärane võimalus areneda lääne standardite järgi. Neil peaks olema võimalus omandada meie demokraatia toimimise põhimõtted. Need oleksid neile eeskujuks.
<P>
Euroopa Liit on väga pühendunud nende riikide läänemeelsete poliitikute toetamisele. Tänastest tudengitest võib saada homne eliit. Nad võivad kasutada meie kõrgharidusasutustes viibimise ajal õpitut selleks, et mõjutada muutusi oma kodumaal.
<SPEAKER ID="166" NAME="Tadeusz Zwiefka" AFFILIATION="PPE-DE">
(PL) Härra juhataja, Euroopal on hädasti vaja häid oskustöölisi, teadlasi ja häid asjatundjaid. Sellepärast on mul väga hea meel Erasmus Munduse järgmise etapi üle, mille eesmärk on tekitada selliseid inimesi. Arvestades Euroopa kõrgharidusasutuste praegust reitingut maailmas, toimub programm väga õigel ajal. Kahjuks ei ole see reiting praegu nii hea kui mõned kümnendid tagasi.
<P>
Ent tahaksin esile tuua mõned programmi Erasmus Mundus juriidilised probleemid. Kõikides liikmesriikides kaksiktunnistusi ei aktsepteerita. Seetõttu on kõnealuste meetmete läbiviimiseks vaja muuta liikmesriikide õigusakte. Teine väga oluline küsimus, mida soovin tõstatada, on see, et peaksime vaatama, kes programmist abi saab. Meile tulevad kolmandate riikide üliõpilased, aga neist mõne kodumaal ei ole kahjuks endiselt demokraatiat. Mulle on teada antud, et Valgevene ei saada meile oma parimaid, vaid ainult neid, keda toetab president Lukašenka diktatuur ja kohalik KGB.
<SPEAKER ID="167" NAME="Jamila Madeira" AFFILIATION="PSE">
(PT) Härra juhataja, daamid ja härrad, palun veel kord hilinemise pärast vabandust. Tähistame sel aastal Euroopa kultuuridevahelise dialoogi aastat. Vajadus, et kõik osaleksid, ning arusaam, et haridus, teadmised ja eri kultuuride vaheline suhtlemine on olulised, on juba juurdunud tõed. Sellepärast on mitmetes valdkondades läbi viidud palju selle aastaga seotud algatusi.
<P>
Ka programmil Erasmus Mundus on selles oma roll ja see on selle uue perspektiivi raames juba lisatud uude määrusesse. Programm Erasmus Mundus aitab oluliselt kaasa ELi tippkeskuste loomisele, mis piirab teatud määral ajude äravoolu Euroopa Liidust. Samuti on sellel oluline osa Euroopa väärtuste propageerimises kolmandate riikide kodanike seas, kes tulevad siia õppima ja kes leiavad vanas maailmas erakordse kultuurilise ja keelelise mitmekesisuse, mis on väga ligitõmbav ja mis eristab meid muu maailma eeskujudest.
<P>
Ent dialoogi ja kultuuridevahelise mõistmise teel on olnud ka probleeme. Erasmus Munduse üliõpilaste viisade probleem ja sagedased probleemid viisade hankimise ja pikendamisega on pannud tudengid sageli elama Euroopa Liidus poolsalaja, sest nad käivad samadel kursustel, aga nende turistiviisad on mõnikord aegunud.
<P>
Minu arvates on väga oluline ja hädavajalik leida lahendus, mis tagab nende üliõpilaste viisadega seotud küsimustes kiiruse, läbipaistvuse ja tõhususe. Keelteoskus on samuti oluline, sest see võimaldab kultuurilist mõistmist ja kooseksisteerimist väljaspool rangelt akadeemilist keskkonda. Seetõttu peab see eeldus olema kindlasti tagatud. Lõpetuseks pean tänama proua De Sarnezi kogu selle protsessi läbiviimise viisi eest ja tasakaalustatud raporti eest.
<SPEAKER ID="168" NAME="Ján Figel'" LANGUAGE="SK">
Tahaksin tänada eelkõige väga elava arutelu eest, milles rõhutati üksmeelt suurema ja parema liikuvuse nimel, teisisõnu Euroopa nimel, mis valmistab konkreetselt hariduse abil oma ja välisüliõpilasi ette avatuma rahvusvahelise keskkonna ja suurema vastutustunde jaoks. Tahaksin esitada selle teema kohta vaid mõned märkused.
<P>
Olen täiesti nõus, et Erasmus Mundus on väga oluline vahend - mitte ainult liikuvuse jaoks, vaid ka näiteks selleks, et muuta Euroopa ülikoolid ligitõmbavamaks ja luua Euroopa kõrgharidusruum, see tähendab Bologna protsessi jaoks. Ja mõne aasta pärast on tulemused näha, sest see ei hõlma mitte ainult kogu Euroopat, vaid ka Euroopa-väliseid riike, kes osalevad protsessis, ning Euroopal on tänapäeva maailma rahvusvahelises liikuvuses suurem roll. Näiteks osaliselt tänu Erasmus Mundusele saame nüüd Hiina ametliku statistika põhjal öelda, et Hiina üliõpilasi suundub Euroopasse rohkem kui Ameerika Ühendriikidesse.
<P>
75% Shanghai edetabeli tippülikoolidest osaleb programmis Erasmus Mundus. See on vaid nelja aasta järel suurepärane tulemus. Mis puudutab valiku kvaliteeti, siis näiteks asjaolu, et igale programmi kohale on viimase nelja aasta jooksul olnud kaheksa kandidaati (mis teeb suhteks 8 : 1), on valikuks suurepärane eeltingimus ja samuti kinnitab see suurt nõudlust programmi järele ja selle kvaliteeti. Ühele ülikoolile või konsortsiumile seitsmest antakse võimalus. Seega valitakse seitsmest pakkumisest üks konsortsium. Asjaolu, et edukad on 15%, tõestab kvaliteeti.
<P>
Mis puudutab teavet, siis teeme kõik võimaliku, et see jõuaks sinna, kus seda ei ole, et programmi jaotus ja osalus oleks rohkem tasakaalus. Eelkõige kehtib see uute liikmesriikide kohta, aga ka rahvusvahelises plaanis. Nagu teate, loome väga olulist veebilehte aadressil study-in-europe.org, mis on kasulik kõigile, kes tahavad saada asjaomast teavet. Lisaks korraldame konkreetsetele sihtrühmadele mõeldud sihipäraseid teabekampaaniaid.
<P>
Sellepärast programmi kohandataksegi, et see võimaldaks kahesuunalist liikuvust - mitte ainult ELi liikmesriikidesse, vaid ka neist välja -, see on minu arvates väga oluline kvalitatiivne muutus, mis annab tulemusi. Oleme huvitatud ühisdiplomitest ja ühisõppekavadest, mis aitaksid kaasa reformidele ja Euroopas õppimise ligitõmbavamaks muutumisele. Lõpetuseks tahan öelda, et nagu praegu, on Erasmus Mundus ka nelja aasta pärast üks kvaliteetsemaid rahvusvahelisi tippklassi programme, nii et minu arvates parandab see aja jooksul Euroopa ülikoolide seisundit, et nad ei oleks enam edetabeli teises pooles, vaid maailma parimate seas. See on meie koostöö mõte.
<P>
Tänan teid väga ja edu programmi rakendamisel!
<SPEAKER ID="169" NAME="Marielle De Sarnez" LANGUAGE="FR">
Härra juhataja, tänan kõiki kolleege, kes sõna võtsid. Toetan kõike, mida nad põhiküsimuse kohta ütlesid, ja mul on väga hea meel ülimalt laialdase üksmeele üle, mis meid täna õhtul ühendab.
<P>
Suur tänu Euroopa Komisjonile abi eest selles töös. Suur tänu kultuuri- ja hariduskomisjonile, selle esimehele ja sekretariaadile, kes on olnud väga tegus. Suur tänu kõikidele kultuurikomisjoni liikmetele. Suur tänu ka neile arengukomisjoni, väliskomisjoni ning naiste õiguste ja soolise võrdõiguslikkuse komisjoni liikmetele, kes sõna võtsid.
<P>
Tahaksin lühidalt öelda, et olen teie eesmärkidega täiesti nõus. Peame parandama naiste osalust programmis ning tagama vahendite kasutamise kooskõlas arengu- ja välissuhete eesmärkidega. Selles küsimuses peab Euroopa Parlament olema ja on tulevastel aastatel tähelepanelik.
<P>
Kui jõuame kokkuleppele esimesel lugemisel, mis, ma usun, saab homme hommikul reaalsuseks, siis sellepärast, et igaüks meist on täitnud oma osa täiel määral ja positiivselt. Meie kontaktid Euroopa Komisjoniga, parlamendiliikmete muudatusettepanekud, arutelud kultuurikomisjonis, arvamused koostanud komisjonide töö - kõik see on lõpptulemuseks andnud kvaliteetse programmi. Olen teile selle eest südamest tänulik. Arvan, et sel moel oleme hakkama saanud kasuliku ülesandega ja näidanud, et Euroopa suudab olla ühtaegu nii nõudlik kui ka suuremeelne.
<SPEAKER ID="170" NAME="Juhataja">
Arutelu on lõppenud.
<P>
Hääletus toimub teisipäeval.
<P>
Kirjalikud avaldused (kodukorra artikkel 142)
<SPEAKER ID="999" NAME="Alessandro Battilocchio  " LANGUAGE="IT">
Tänan teid, härra juhataja; nagu ma oma varasemas sõnavõtus juba mainisin, on arengukomisjon programmi Erasmus Mundus eesmärkidega nõus ja toetab seda ettepanekut. Minu raportis olid ettepanekud, mida raportöör võttis arvesse. Ent tahaksin paluda komisjoni: ärgem korrakem vanu vigu. Vaid mõni kuu tagasi olime sunnitud pöörduma Euroopa Kohtusse, et tagada vastavus arengukoostöö rahastamisvahendit käsitlevatele õigusnormidele. Põhimõte, millest tahame kinni pidada, on lihtne ja sirgjooneline: arengu jaoks mõeldud vahendeid tuleb ka tegelikult kasutada täiel määral arendustegevuse jaoks. Võtame volinik Figel'i sellesisulise lubaduse teadmiseks ja jälgime tähelepanelikult, et vastavast õiguslikust raamistikust peetaks täielikult kinni.
<SPEAKER ID="998" NAME="Genowefa Grabowska  " LANGUAGE="PL">
Euroopa Parlamendi liikmena ja pikaajalise õppejõuna olen olnud tunnistajaks kõrgharidusasutuste ja üliõpilaste omavahelistest sidemetest saadavale kasule. Sellepärast toetan täielikult meie ees olevat raportit ja nõustun raportööri ettepanekutega. ELi algatatud üliõpilasvahetus on nüüd väga hästi arenenud ja sellest on saanud hiilgav näide riikideülesest erakordselt tulemuslikust koostööst. Juba üle miljoni üliõpilase on saanud võimaluse õppida teises Euroopa riigis. Erasmus Mundus on uuem üliõpilaste liikuvuse ja akadeemilise koostöö programm. See pakub endiselt inimestele väljastpoolt ELi võimalust õppida Euroopa riikides. Lisaks on Euroopa tudengitel tänu sellele programmile võimalus saada kogemusi kõikjal maailmas asuvatest partnerasutustest.
<P>
Euroopa Parlament on ELi ainus demokraatlikult valitud institutsioon. Arvan, et tema tähelepanu sellele programmile tugevdab programmi ja tagab sellele suurema tähtsuse liikmesriikides, ülikoolilinnades ja asjast huvitatud kõrgharidusasutustes.
<P>
Sellepärast toetan kõiki ettepanekuid ja ideid, kuidas kaotada veel alles jäänud takistused, sealhulgas haldustakistused, mis muudavad programmi vähem kättesaadavaks ja võivad heidutada võimalikke osalejaid. Eelkõige palun viisadega seonduva maksimaalset lihtsustamist programmis osalejate jaoks. Olen kindel, et see on vaeva väärt. Kui lubame programmis osaleda võimalikult paljudel üliõpilastel, on see parim võimalik investeering. Selle tulemus on varjatud intellektuaalne kapital, millele Euroopa võib alati loota.
<SPEAKER ID="171" NAME="Maria Petre  " AFFILIATION="PPE-DE">
kirjalikult. - (RO) Tunnistagem kõik programmi Erasmus esimese etapi edu. Teiseks etapiks selles tehtud muudatused on suurepärased ja kolmandate riikide kaasamine on hea mõte. Samas võib täheldada programmis osalevate neidude protsendi vähenemist.
<P>
Minu arvates tuleks koostööprogrammis tegelda selliste eesmärkidega nagu kvaliteethariduse andmine, Euroopa ülikoolide õppejõudude isikliku arengu soodustamine, sotsiaalsele sidususele kaasaaitamine ning kodanikuaktiivsus ja võrdsuse edendamine sotsiaalsete soostereotüüpide kaotamise teel. Samuti arvan, et programm peaks lihtsustama maapiirkondades ja majanduslikult ebasoodsamates piirkondades elavate ning õpiraskustega neidude juurdepääsu.
<P>
See on ainus viis, kuidas saada pikas plaanis jagu isasugusest diskrimineerimisest ja suurendada noorte ja naiste aktiivset osalust oma kodumaa sotsiaalses, majanduslikus ja poliitilises elus. Sellega saame anda programmile, mis on mõeldud kõikidele Euroopa ja kolmandate riikide koolide noortele, reaalselt kasuliku sisu.
