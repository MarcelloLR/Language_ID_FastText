<CHAPTER ID="014">
Ohtlike kaupade sisevedu (arutelu) 
<SPEAKER ID="173" NAME="Juhataja">
Järgmisena on päevakorras Bogusław Liberadzki transpordi- ja turismikomisjoni nimel esitatud raport ettepaneku kohta võtta vastu Euroopa Parlamendi ja nõukogu direktiiv ohtlike kaupade siseveo kohta - C6-0012/2007 -.
<SPEAKER ID="174" NAME="Jacques Barrot">
komisjoni asepresident. - (FR) Hr juhataja, daamid ja härrad, mul on hea meel esitada teile ettepanek ohtlike kaupade sisevedu käsitleva direktiivi muutmiseks.
<P>
Ohtlike kaupade vedu moodustab 8% kõikide kaupade veost, peaaegu miljon vedu iga päev. Me peame tagama ohtlike kaupade liikumisvabaduse ja transpordiliikide koostoime nii riiklike kui ka rahvusvaheliste teenuste korral, pidades samal ajal silmas ohutuse aspekti, et kaitsta meie keskkonda, meie kodanikke ja sektori töötajaid.
<P>
See ettepanek on mõeldud ohtlike kaupade vedu reguleeriva nelja direktiivi ja nelja komisjoni otsuse kaasajastamiseks, liites need üheks õigusaktiks. Tegemist on ühenduse õiguse olulise lihtsustamisega kõnealuses valdkonnas.
<P>
Lisaks vajab ühenduse pädevuses olev reguleerimisala laiendamist, et hõlmata vedu siseveekogudel - sektor, mis ei ole käesoleval ajal kaetud mitte ühegi ühenduse õigusnormiga. Ilmselt on tegemist vähem olulise sisetranspordi liigiga, kuid õnnetusel siseveekogul võivad olla tõsised tagajärjed. Ühtsed eeskirjad kõigile ohtlike kaupade vedudele siseveekogudel võimaldavad neid riske minimeerida. Lõpuks puudutab ettepanek nii rahvusvahelisi kui ka riigisiseseid vedusid.
<P>
Need on ettepaneku, mille raportöör on hr Liberadzki, eesmärgid. Enne kui arutelu algab, lubage mul tänada teie raportööri ning transpordi- ja turismikomisjoni ettepaneku toetamise eest.
<SPEAKER ID="175" NAME="Bogusław Liberadzki  " AFFILIATION="PSE">
raportöör. - (PL) Hr juhataja, volinik, mul on väga meeldiv esitada transpordi- ja turismikomisjoni nimel raport, millega me tervitame eelkõige asjaolu, et komisjon on esitanud direktiivi eelnõu, mida me täna arutame.
<P>
Nõustume teiega täielikult, volinik, et see konsolideerib ja samal ajal vähendab õigusaktide arvu, mis puudutavad ohtlike kaupade vedu. Teiseks oleme nõus, et sellel õigusaktil võib olla väga suur mõju nii transpordiohutusele kui ka elanikkonna elukvaliteedile. Ja viimaks, õigusaktid, mida me soovime vastu võtta, või pigem paljudest erinevatest allikatest kokku liita, sellega nende hulka vähendades, põhinevad ÜRO koostatud soovitustel ohtlike kaupade veo kohta maanteel, raudteel ja siseveekogudel, mis Euroopa Liidu piires kokku moodustab üle 110 miljardi tonni/km aastas.
<P>
Selle raporti tutvustamisel tahaksin rõhutada, et transpordi- ja turismikomisjon on selle peaaegu üksmeelselt heaks kiitnud, pidades seda nii oluliseks kui ka vajalikuks, ja leides, et ohtlike kaupade vedu käsitlevate eeskirjade laiendamine reisirongidele viib kvaliteedi uuele tasemele. Selles sätestatakse ka, millal liikmesriigid võivad põhjustel, mis pole rangelt seotud julgeolekuga, kehtestada teatud erandid üldkohaldatavatest määrustest, ja kuidas need erandid tuleks kehtestada ja kuidas neid ELi tasandil käsitleda.
<P>
Tahaksin paluda kõiki siinviibijaid toetada neid muudatusi, mis on läbi arutatud ja sisse viidud, eriti muudatusettepanekut 44, millega me võtame nõukogu soovil lisaks sõidukitele kasutusele vagunite ja siseveelaevade mõiste, et vältida mis tahes võimalikku vääritimõistmist, ja ma palun teid selle poolt hääletada. Ma tahaksin teid eelkõige paluda ka hääletada muudatusettepaneku 45 poolt, mis sõnastati pärast ulatuslikku arutelu hea kompromissina. See osutab artikli 1 lõike 3 punktile b, kuhu me lisasime sõnad "seal, kus see on õigustatud, on võimalik ette kirjutada marsruut ja kasutatavad transpordivahendid". Muudatusettepaneku 16 võiks välja jätta kui mittevajaliku või me võiksime selle vastu hääletada.
<P>
Ma tahaksin teid paluda hääletada ka muudatusettepanekute 46 ja 47 vastu, sest näib, et need eeskirjad on tekstis juba olemas ja seetõttu nad ainult koormavad määrust mõttetult. Lõpuks tahaksin tänada variraportööre nende koostöö eest, mis oli väga produktiivne. Ma tahaksin eriti tänada nõukogu ja komisjoni - nõukogu nii Saksamaa kui ka Portugali eesistumise ajal. Meil oli umbes viis töökohtumist. Meil ei olnud märkimisväärseid erimeelsusi ja me suutsime lahendada kõik tekkinud lahkarvamused. Minu arvates oli see eeskujulik koostöö.
<SPEAKER ID="176" NAME="Renate Sommer" LANGUAGE="DE">
Hr juhataja, volinik, daamid ja härrad, jah, ettepanek võtta vastu direktiiv ohtlike kaupade siseveo kohta on oluline, sest ELis veetakse ohtlikke kaupu igal aastal umbes 110 miljardit tonni/km: 58% maanteel, 25% raudteel ja nüüdseks 17% siseveekogudel.
<P>
Direktiivi eelnõu eesmärgiks on lihtsustada ja kooskõlastada olemasolevad ohtlike kaupade vedu reguleerivad eeskirjad. See laiendab ka ELi sätete kohaldamisala, mis praegu hõlmab maantee- ja raudteevedusid, siseveeteedel teostatavatele vedudele. Selline lihtsustamine vähendab bürokraatiat ja parandab transpordiliikide koostalitlust. Maantee-, raudtee- ja siseveetranspordi ühtlustatud eeskirjad tagavad kogu ühenduses sise- ja piiriüleste vedude korral ohutuse ühesuguse taseme. Transpordivahendite suhtes kehtivad ühtlustatud eeskirjad lihtsustavad ja edendavad mitmeliigilist transporti.
<P>
Reguleerimisala laiendamine siseveetranspordile on tervitatav samm. See tähendab, et kõikidel ühenduse siseveeteedel kehtivad samad ohutuseeskirjad. See avaldab positiivset mõju töötamistingimustele veesõidukites, transpordiohutusele ja keskkonnakaitsele. Ühesugused eeskirjad vähendavad kulusid, sest enam ei ole vaja hankida erinevaid litsentse ja lube. Veel enam, see tõstab tõenäoliselt siseveetranspordi potentsiaalset kasutamist ja turuväljavaateid; lõppude lõpuks püüame suunata rohkem ohtlike kaupade vedusid siseveeteedele.
<P>
Transpordi- ja turismikomisjoni poolt heaks kiidetud muudatusettepanekud peegeldavad suures ulatuses nõukogu seisukohti. Oleme jõudnud kokkuleppele ja üritame selle võimaluse korral esimesele lugemisele viia. Lubage mul rõhutada, et ma palun sellel täiskogul vastu võtta üks eriline muudatusettepanek, mida raportöör juba mainis ja mis esindab kompromissi. On oluline, et see toimik sisaldaks mõistlikke sätteid. Siin oleme komisjoni ja nõukoguga ühel meelel. Muudatusettepanek puudutab sätet, mis lubab liikmesriikidel kehtestada konkreetseid ohutusnõudeid ja võib-olla ka ette kirjutada transpordivahendi liiki, kui nad suudavad seda komisjonile põhjendada.
<P>
Kokkuvõtteks lubage mul soojalt tänada raportööri, kellega meil oli nii meeldiv koostööd teha, ja paluda parlamenti see raport esimesel lugemisel heaks kiita.
<SPEAKER ID="177" NAME="Brian Simpson">
fraktsiooni PSE nimel. - Hr juhataja, tahaksin oma fraktsiooni nimel tänada raportööri mitte ainult raporti, vaid ka tema kaasamisvõime eest, mis tõi selle olulise teema käsitlemiseks kokku parlamendi, nõukogu ja erinevad fraktsioonid.
<P>
Parlamendiliikmed teavad, et praegu kehtivad ühenduse õigusnormid selle valdkonna kohta on hõlmatud eelkõige nelja direktiiviga, mis käsitlevad ohtlike kaupade vedu. Ohtlike kaupade rahvusvaheliste raudteevedude eeskirju käsitlev direktiiv ja ohtlike kaupade rahvusvaheliste autovedude eeskirju käsitlev direktiiv reguleerivad vastavalt raudtee- ja maanteevedusid, ohtlike kaupade vedu siseveeteedel on hõlmatud nende kahe direktiivi lisadega.
<P>
Uue direktiivi eelnõu laiendab nüüd ühenduse õigustiku reguleerimisala siseveeteedele ja me peame seda ettepanekut toetama.
<P>
Mõned inimesed võivad arvata, et raportöör ei ole direktiivi reguleerimisala muutmisega piisavalt kaugele läinud, ja on ka teisi, peamiselt tööstussektorist, kelle arvates direktiiv on liiga kontrolliv ja läheb liiga kaugele.
<P>
Tegelikult on raportöör saavutanud õige tasakaalu ja käsitluse tähtsaim aspekt on kindlasti see, et me seame sisse ühtse reguleerimissüsteemi ohtlike kaupade veoks siseveeteedel, kus on kehtestatud standardid ja kus igaüks, kaasa arvatud liikmesriigid, teavad oma vastutust.
<P>
Kõnealune raport annab meile lisandväärtuse, nagu selgitas meie raportöör. See suurendab ohutust ning olen veendunud, ja samuti arvab minu fraktsioon, et just seetõttu väärib raport meie täielikku toetust.
<SPEAKER ID="178" NAME="Jeanine Hennis-Plasschaert" LANGUAGE="NL">
Nagu juba öeldud, hr juhataja, ettepanekuga püütakse kaasajastada ja koondada olemasolevad ohtlike kaupade sisevedu käsitlevad direktiivid ja määrused. Üks õigusakt hõlmab nüüdsest lisaks maantee- ja raudteetranspordile ka siseveetranspordi. Tunnistan ausalt, et paneksin imeks, kui keegi oleks selle vastu. Ma ei suuda ette kujutada, et keegi seaks kahtluse alla meetmete kasulikkuse ja vajalikkuse, mis tagaksid, et sellised veod toimuksid nii ohutult kui võimalik. Kui neid meetmeid saab ühendada ja selgemalt sõnastada, on see kasulik meile kõigile.
<P>
Parlamendikomisjonis kinnitasime suurema osa raportööri peamiselt tehnilistest muudatustest. Raportöör tegi väga tihedat koostööd nõukoguga ja seda tüüpi direktiivi puhul on see üldiselt ka kõige tõhusam käsitlusviis. Ka see on kiiduväärt, et raportöör on väga huvitatud kokkuleppe saavutamisest esimesel lugemisel. Kuid fraktsioon ALDE oli üsna üllatunud muudatusettepaneku 45 üle ja leiab, et see on mõnevõrra pealiskaudne. Miks mitte jääda muudatusettepaneku 16 teksti juurde, millega igaüks oli rahul, meie kaasa arvatud? Miks minna kaasa kõigega, mida nõukogu tahab, isegi kui see töötab logistikaahela tõhususe vastu? Miks mitte sellest nõukoguga rääkida? Mitte kõik liikmesriigid ei ole selle kompromissi poolt. Mida raportöör ja samuti proua Sommer ning hr Jarzembowski ja hr Simpson on saavutanud, kui liikmesriigid võivad meelevaldselt eelistada üht transpordiliiki teisele? Kindlasti on selge, et iga transpordiliik peab talle eriomasel viisil tagama oma tegevuse ohutuse ja tõhususe. Miks ei peaks turuosalised saama seda ise kindlaks määrata? Me kindlustasime selle muudatusettepanekuga 16 juba varem ja seetõttu ma palun teid tungivalt heita veel üks pilk muudatusettepanekule 45 ja võib-olla veel kord selle üle järele mõelda.
<P>
Ma tänan raportööri tema raske töö eest, kuid arvan, et sellest on kahju, et ta laskis ennast ahvatleda tagaukse kaudu tagasi sisse laskma sätet ettekirjutatud transpordiliikide kasutamise kohta. Palun teid jälle tungivalt veel kord kaaluda oma seisukohta muudatusettepaneku 45 osas.
<SPEAKER ID="179" NAME="Leopold Józef Rutowicz">
fraktsiooni UEN nimel. - (PL) Hr juhataja, uue direktiivi eelnõu ohtlike kaupade siseveo reguleerimiseks on vajalik õigusakt. See koondab varasemad ELi õigusaktid üheksainsaks õigusaktiks ja laiendab selle kehtivuse ka veetranspordile.
<P>
Ohtlike kaupade vedu käsitlevate rahvusvaheliste eeskirjade lisamine eelnõusse muudab direktiivi rahvusvahelise mõjualaga konsolideeritud õigusaktiks. Uus direktiiv võimaldab, siiski piiratud ulatuses, võtta arvesse ka konkreetseid riigisiseseid tingimusi juhul, kui selleks sunnivad majanduslikud nõuded ja riigi teede olukord. Näitena võiks siin tuua suurte veokite kasutamise ulatuse.
<P>
Tehtud muudatusettepanekud on tehnilise iseloomuga ja ei anna põhjust muretsemiseks, välja arvatud muudatusettepanekud 46 ja 47. Tahaksin tänada raportööri hr Liberadzkit konstruktiivse panuse eest raporti ettevalmistamisse. Fraktsioon UEN asub seisukohale, et direktiiv vastab asjaosaliste ootustele.
<SPEAKER ID="180" NAME="Eva Lichtenberger">
fraktsiooni Verts/ALE nimel. - (DE) Hr juhataja, volinik, daamid ja härrad, need on mitmeliigilise transpordi jaoks, mis, ma loodan, tulevikus suureneb, väga positiivsed eeskirjad, sest nad on läbipaistvamad ja kergemini mõistetavad. Lõpuks ometi on hõlmatud siseveetee, nagu fraktsioon Verts/ALE ühes varasemas raportis nõudis. Mul on raske mõista, miks see võttis nii kaua aega. Reostus, mille on põhjustanud õnnetus, milles osales väga toksilisi kemikaale vedanud alus, võib loomulikult olla veelgi tugevam, kui see juhtub jõel, võrreldes sellega, kui õnnetus juhtub avamerel.
<P>
Ma pean rangeid eeskirju, mida liikmesriigid võivad kehtestada, ja nende laienemist transpordivahendite määramisele vajalikuks, oluliseks ja õigeks. Tingimused meie mitmekesistel transporditeedel on äärmiselt erinevad. Näiteks võivad seal olla kõrged sillad, millele päästeüksused ei pääse juurde. Seal võib olla väga tihe liiklus, mis võib teatud olukorras muuta ohtlike kaupade veo isegi veel ohtlikumaks. Ohtlikke kaupu veetakse sageli linnade lähistel. Kõik see tähendab, et me peame tagama liikmesriikidele võimaluse sellistele ohtudele paindlikult reageerida.
<P>
Selle raporti keskne teema on siiski, nagu paljudel muudel juhtudel, järelevalve. Riigid peavad süstemaatiliselt jälgima eeskirjadest kinnipidamist, muidu on meil tühjad sõnad, mis räägivad ohutusest, mida tegelikult kahjuks ei ole olemas. Kui aus olla, siis on mõnes Euroopa riigis selles valdkonnas tõsised puudused. See on ka väga suur väljakuste, mis tuleb lahendada tuletõrjujate ja päästejõudude väljaõppe abil.
<P>
Ma loodan, et see toimib ka stiimulina kõnealuse järelevalve karmimaks muutmiseks ja lõpuks ometi transpordiga seotud ohtude minimeerimiseks - olgu vee peal, raudteel või maanteel.
<SPEAKER ID="181" NAME="Jacky Henin">
fraktsiooni GUE/NGL nimel. - (FR) Hr juhataja, see, et tööstuses ja kaubanduses kasutatakse täppisajastatud tarnesüsteeme, mille põhiline eesmärk on lühidalt öeldes kiire maksimaalne kasum, tähendab, et ohtlikud kaubad asuvad aina vähem aega ladudes ja turvalistes tehastes ja üha rohkem aega maanteedel, jõgedel ja raudteedel ning merel.
<P>
Euroopa Komisjon on väga paljude aastate jooksul teinud kõik selleks, et vähendada eraettevõtjate tulu suurendamise huvides transpordisektori reguleerimist, võtmata arvesse üldisi huvisid. Isegi sedavõrd, et kui keegi tõstatab avaliku julgeoleku küsimuse, poeb komisjon viivitamata subsidiaarsuse põhimõtte taha peitu.
<P>
Nagu alati, kiitleb Euroopa Komisjon, kuidas ta on tööandjatega tihedat koostööd teinud, unustades nagu alati töötajad, kes oleksid võinud talle väga palju õpetada, eriti transpordisektori üldise dereguleerimise, sotsiaalse dumpingu ja keeldumise kohta kehtestada maanteetransporditöötajate töötingimuste ja väljaõppe korraldamiseks siduvad õigusnormid. On tekkinud tõsine suurõnnetuste oht, mis hõlmab tulevikus ohtlike kaupade saadetised. Nende otsuste vastuvõtjad vastutavad tagajärgede eest.
<P>
Siiski võiks see parlament hääletada lihtsate ja tõhusate meetmete poolt, näiteks veoautoparklate märgistamine Seveso alana ja ohtlike kaupade sorteerimine raudtee transiidipunktides; kõigi ohtlike kaupade geograafilise asukohamääramise süsteemiga reaalajas jälgimise kohustuse seadmine tagamaks, et omavahel kokkusobimatuid tooteid ei hoitaks koos, ja asjaomaste töötajate koolitamine vajalike ohutusmeetmete osas. Kuid enamik inimesi peab seda mittevajalikuks kuluks. Noh, teie võite nii arvata, kuid ärge meie toetusega arvestage!
<SPEAKER ID="183" NAME="Luca Romagnoli">
fraktsiooni ITS nimel. - (IT) Hr juhataja, daamid ja härrad, hr Liberadzki suurepärane raport ja tema hästi läbi mõeldud ettepanek ohtlike kaupade sisevedu käsitleva direktiivi vastuvõtmiseks ei vaja pikka arutelu. Ma hääletasin selle poolt komisjonis ja ma kinnitan oma poolthäält siin ning usun, et paljud kolleegid fraktsioonist ITS järgivad minu eeskuju.
<P>
Mida rohkem kasvab liidu liikmesriikide vaheline sisekaubandus, seda kasulikum on minu arvates kaubandustingimuste võrreldavaks muutumine, eriti ohutuse mõttes, kuid ka kontrolli ja sellega seotud haldusmenetluste seisukohalt. Oleks ebamõistlik kritiseerida või, mis veelgi halvem, isegi tagasi lükata sellist tehnilist dokumenti, mille osas on läbi viidud laialdane ja informeeritud konsulteerimine liikmesriikide arvukate ekspertide osavõtul.
<P>
Ma tahaksin kasutada seda võimalust tänada lisaks hr Liberadzkile ka ohtlike kaupade komisjoni tehtud töö eest, võttes arvesse, et seda tööd on tehtud järjepidevalt kooskõlas selles valdkonnas kehtivate rahvusvaheliste kokkulepetega.
<P>
Tahaksin lõpetada märkusega, et muudatusettepanekud, või vähemalt paljud esitatud muudatusettepanekud tuleks minu arvates heaks kiita, eriti muudatusettepanek 2 põhjenduse 14 kohta, muudatusettepanekud, mis puudutavad tähelepanekuid nende liikmesriikide ilmse väljajätmise ja seetõttu neile erandi andmise kohta, kellel veel ei ole raudteesüsteemi, ja ausalt öelda kavatsen ma toetada ka muudatusettepanekut 45.
<SPEAKER ID="184" NAME="Jörg Leichtfried" AFFILIATION="PSE">
(DE) Hr juhataja, hr asepresident, daamid ja härrad, esiteks tahaksin kasutada võimalust õnnitleda oma head sõpra, raportööri Bogusław Liberadzkit tõeliselt tasakaalustatud ja eduka raporti puhul. Nagu proua Sommer juba märkis, transporditakse ELis igal aastal 110 miljardit tonni/km ohtlikke kaupu. Nagu hr Henin, eelistaksin ka mina, et vähemalt osa sellest kogusest oleks talletatud ladudesse. Kahjuks ei ole see nii ja sellepärast peame selle küsimusega tegelema.
<P>
Esimene, oluline punkt selles raportis on mahuteid ja sõidukeid puudutavate olemasolevate ohutusnõuete on kaasajastamine ja koordineerimine. Teine oluline punkt on nende nõuete laiendamine maanteelt ja raudteelt siseveeteedele. Kui vaatleme viimaste aastate transpordisuundumusi, saab väga selgeks, et siseveeteede tähtsus aina suureneb. Ma olen ühel meelel proua Lichtenbergeriga, et õnnetused jõgedel on loomulikult eriti ohtlikud.
<P>
Need meetmed - ja nüüd ma räägin nagu inimene, kes elab transiidiriigis - võivad kaasa tuua ka ülemineku raudteeveole. See on loomulikult väga hea. Meie Austrias loomulikult tervitame seda raportit, eelkõige seetõttu, et Austria esitab oma geograafilise asukoha tõttu transpordi valdkonnas osalejatele väga kõrgeid ohutusnõudeid. Leian ka selle äärmiselt kiiduväärt, et tulevikus on igal liikmesriigil õigus reguleerida või keelata oma territooriumil ohtlike kaupade sisevedu. Minu arvates tähendab see eelkõige keskkonnakaitse erinõuete kehtestamist ja teatud ohtlike kaupade veo keelamist või piiramist.
<P>
Kui raport võetakse vastu raportööri esitatud sõnastuses, saab see olema väga hea raport ja me kõik võime tulemusega rahul olla.
<SPEAKER ID="185" NAME="Nathalie Griesbeck" AFFILIATION="ALDE">
(FR) Hr juhataja, volinik, daamid ja härrad, ka mina tahaksin tänada meie raportööri töö eest, mida ta juhtis tõesti väga tehnilistel teemadel, mis on seotud ohtlike kaupade veoga, mis moodustavad peaaegu 10% kogu Euroopa kaupadest. Ma tervitan kindlasti asjaolu, et raport mitte ainult ei heida valgust eeskirjadele, mis mõjutavad elanikkonna julgeolekut, vaid seda on laiendatud ka siseveekaubavedudele, sest paljud meist arvavad, et seda transpordiliiki tuleks kogu Euroopas arendada kui maanteetranspordi alternatiivi. See äratab suuri lootusi ka Euroopa kodanikes.
<P>
See on samm õigustiku lihtsustamise suunas haldusmenetluse osas nii kaubasaatjate kui ka kaubasaajate jaoks, aga ka oluline samm ohtlike kaupade ohutusega tegelevate töötajate väljaõppe seisukohalt. Kuigi me peame määratlema oma seisukohad üksikasjalikumalt teatud punktide osas, mis on tõstatatud muudatusettepanekutes, tähendab raport kahtlemata sammu edasi selguse ja eriti ohutuse osas.
<SPEAKER ID="186" NAME="Alyn Smith" AFFILIATION="Verts/ALE">
Hr juhataja, ma kordan siiralt oma fraktsiooni kolleegi pr Lichtenbergeri märkusi. Me tervitame seda paketti kui sammu õiges suunas, olgugi et meil on teatud reservatsioonid. Meie muudatusettepanekute eesmärgiks on paketi tugevdamine, eriti väljaõppe osas õnnetuse korral tegutsemiseks ja üksikisikute õiguse osas teada, mis kaupa veetakse.
<P>
Mina isiklikult tahaksin veel kaugemale minna. Tahaksin sama raamistikuga hõlmata sõjalised ja tsiviilkasutusega tuumamaterjalid. On kurb tõde, et Šotimaal paiknevad sõjalised tuumarajatised ja tsiviilkasutusega tuumajaamad ning tuumamaterjale veetakse pidevalt. Ajaleht Sunday Herald avalikustas hiljuti, et viimase seitsme aasta jooksul on Šotimaal toimunud 67 vedudega seotud tuumaohutuse rikkumist. Nii et kindlasti on ruumi olukorra parandamise, ja ma usun, et EL saab meetmeid võtta seal, kus Ühendkuningriigi valitsus toime ei tule. Seni aga tervitan ikkagi tegevust iga sammu suunas, mis annab inimestele suuremad õigused teada, mis neid ohustab Euroopa teedel ja veeteedel, ja teada, et nad pole ohus. Raport aitab seda teha, seepärast kiidame selle heaks.
<SPEAKER ID="187" NAME="Silvia-Adriana Ţicău" AFFILIATION="PSE">
(RO) Hr juhataja, volinik, kallid parlamendiliikmed, ajavahemikul 1995-2004 suurenes kaubavedu 28% võrra, ja 2020. aastaks prognoositakse 50% suurust kasvu. 58% kaubavedudest toimub maanteel, 25% raudteel ja 17% laevatatavatel siseveeteedel. Ohtlikud kaubad moodustavad 8% veetud kaupadest. See transpordiliik ohustab tugevalt piirkondi, kust kaubad läbi veetakse ja seetõttu peab Euroopa Liit võtma vajalikud meetmed selle transpordiliigi ohutuse suurendamiseks.
<P>
Euroopa Liidu olemasolevad õigusaktid hõlmavad ainult ohtlike kaupade vedu maanteel ja raudteel, kuid meretransporti reguleerivad ainult rahvusvahelised konventsioonid, mille osalised on liikmesriigid. Pärast Rumeenia ja Bulgaaria ühinemist ELiga on Doonau peaaegu kogu ulatuses muutunud laevatatavaks siseveeteeks. Doonau voolab läbi seitsme Euroopa pealinna ja möödub paljude linnastute lähedalt, sellepärast on ohtlike kaupade veo ohutus Doonaul äärmiselt tähtis.
<P>
Oluline on ohtlike kaupade veo suhtes kohaldatavaid meetmeid paralleelselt tugevdada hädaabiteenistuste sekkumismeetmetega kõnealuste vedudega seotud õnnetusjuhtumite korral. Ohvrite arv on äärmiselt suur, isegi nende seas, kes peaksid õnnetuse korral sekkuma.
<P>
Veelgi enam, ohtlike kaupade vedu tuleks läbi viia vähem koormatud ajavahemikel ja marsruutidel, nii et kaasnevad ohud oleksid miinimumini viidud. Ma arvan, et ohtlike kaupade veo ohutuse huvides peaks üleminekuperiood selle direktiivi rakendamiseks olema nii lühike kui võimalik.
<SPEAKER ID="188" NAME="Jacques Barrot">
komisjoni asepresident. - (FR) Hr juhataja, daamid ja härrad, ma tahaksin esmalt veel kord tänada hr Liberadzkit ning transpordi- ja turismikomisjoni selle suurepärase raporti eest, ja ma tõesti loodan nagu teiegi, et see võimaldab meil eelnõu kohe esimesel lugemisel vastu võtta. Tegelikult just sellepärast, et soovime väga selle heakskiitmist esimesel lugemisel, oleme valmis nõustuma muudatusettepanekutega, mis kajastavad institutsioonidevahelisi kokkuleppeid. Me ei pea siiski soovitavaks muudatusettepanekuid, mis ohustaksid kokkuleppe saavutamist esimesel lugemisel.
<P>
On tõsi, nagu kõik rõhutavad, et raport aitab õigustikku lihtsustada ja muudab niiviisi selle kohaldamise ja siseveeteedele laiendamise lihtsamaks. Ma nõustun parlamendiga, et siseveeteede võrku tuleks laialdaselt arendada. Euroopale võiks see olla võimaluseks saavutada soovitud üleminek ühelt transpordiliigilt teisele. Seda ma tahtsingi selgitada.
<P>
Ma tänan veel kord parlamenti ja tema raportööri suurepärase töö eest selle raportiga, mida toetasid ekspertteadmised. Ma usun, et võib öelda, et selle raporti koostamise käigus läbi viidud konsulteerimine oli absoluutselt eeskujulik.
<SPEAKER ID="189" NAME="Juhataja">
Arutelu on lõppenud.
<P>
Hääletamine toimub homme.
<P>
Kirjalik avaldused (kodukorra artikkel 142)
<SPEAKER ID="190" NAME="Christine De Veyrac" AFFILIATION="PPE-DE">
kirjalikult - (FR) Ohtlike kaupade veo pidev suurenemine on loonud vajaduse täiendada Euroopa õigustikku, et lihtsustada ja kooskõlastada selliste kaupade veole kohaldatavaid eeskirju.
<P>
Meie vastutame avaliku julgeoleku kaitse eest ja see kehtib ka ohtlike kaupade veo puhul. Seetõttu pean tähtsaks, et liikmesriigid suudaksid vajaduse korral ning proportsionaalsel ja läbipaistval viisil nõuda kohustuslike marsruutide kasutamist. Neil peab ka olema võimalik vedajatelt nõuda ühe transpordiliigi eelistamist teisele, kui nad on veendunud, et see on nende kodanike jaoks ohutum.
