<CHAPTER ID="017">
Sisserände kontaktametnike võrgustiku loomine (arutelu) 
<SPEAKER ID="106" NAME="Juhataja">
Järgmine päevakorrapunkt on kodanikuvabaduste, justiits- ja siseasjade komisjoni nimel Agustín Díaz de Mera García Consuegra koostatud raport, mis käsitleb ettepanekut võtta vastu Euroopa Parlamendi ja nõukogu määrus, millega muudetakse nõukogu määrust (EÜ) nr 377/2004 sisserände kontaktametnike võrgustiku loomise kohta - C7-0055/2009 -.
<SPEAKER ID="107" NAME="Agustín Díaz de Mera García Consuegra">
raportöör. - (ES) Austatud juhataja! Ma tahaksin alustuseks tänada oma kaasparlamendiliikmeid Sylvie Guillaume'i, Stanimir Ilchevit, Cecilia Wikströmi ja Rui Tavarest. Nende toetus on kõnealuse raporti kvaliteeti parandanud.
<P>
Ma tahan eelkõige juhtida nõukogu ja komisjoni tähelepanu terminoloogiale. Minu arvates oleks asjakohasem, kui me kasutaksime inglise keeles mõistet "irregular immigration”. Siiani on kõigis ELi jõustatud õigusaktides osutatud varjatud sisserändele kui ebaseaduslikule sisserändele.
<P>
Kuigi on tõsi, et mõnes liikmesriigis kujutab korda mitte järgiv riiki sisenemine või riigis viibimine endast kuritegu ja mõnes liikmesriigis ei ole ingliskeelsel sõnal "irregular” õiguslikku ega semantilist tähendust, ei ole paljudes teistes liikmesriikides selline riiki sisenemine või riigis viibimine ebaseaduslik, mistõttu ei peaks me üldjuhul sellist tegevust kuriteona liigitama.
<P>
Sel põhjusel tehakse raporti seletuskirjas ettepanek, et institutsioonid vaataksid üle kasutatava terminoloogia, rõhutades vajadust leida täpsemad ja asjakohasemad määratlused ebaseadusliku sisserände kui nähtuse määratlemiseks.
<P>
Jätkan käesoleva teema sisulise käsitlemisega. Sisserände kontaktametnike võrgustik loodi nõukogu määrusega (EÜ) nr 377/2004. Kõnealuses õigusaktis sätestatakse, et sisserände kontaktametnikud on liikmesriigi esindajad, kelle sisserändetalitus või muud pädevad asutused on määranud, et luua ja säilitada välismaal kontakte vastuvõtjariigi asutustega eesmärgiga aidata kaasa ebaseadusliku sisserände tõkestamisele ja selle vastu võitlemisele, ebaseaduslike sisserändajate tagasisaatmisele ning seadusliku rände juhtimisele.
<P>
Pärast määruse jõustamist on asutatud Frontex, mille ülesanne on kooskõlastada liikmesriikidevahelist operatiivkoostööd välispiiri haldamisel; abistada liikmesriike piirivalvurite koolitamisel; viia läbi riskianalüüse, jälgida välispiiri kontrolli ja valve seisukohalt oluliste uuringute arengut; abistada liikmesriike olukorras, kus välispiiril vajatakse tõhustatud tehnilist ja operatiivabi, ning anda liikmesriikidele vajalikku abi ühiste tagasisaatmisoperatsioonide korraldamisel.
<P>
On selge, et Frontexile usaldatud tähtsat ülesannet on võimalik täita tõhusamalt, kui tuginetaks sisserände kontaktametnike võrgustiku teadmistele ja kogemustele, eriti kui võtta arvesse asjaolu, et kõnealusel Euroopa asutusel puuduvad bürood või esindajad väljaspool ELi territooriumi.
<P>
Määruse (EÜ) nr 337/2004 kavandatava muutmise eesmärk on anda Frontexi käsutusse sisserände ametnike teadmised ja kogemused ning vastupidi. Algmäärus seda ei sätestanud.
<P>
Peale selle tehakse kavandatava muudatusega ettepanek võimaldada juurdepääs kontaktametnike võrgustiku kogutud teabele ICONeti kaudu, mis on liikmesriikide migratsiooniametitele loodud turvaline teabe- ja koordineerimisvõrk, võimaldada juurdepääs Välispiirifondile, et edendada kontaktametnike võrgustiku loomist, ning lisaks tehakse ettepanek lihtsustada mehhanismi, mis on mõeldud aruannete esitamiseks võrgustiku tegevuse kohta ja sisserände seisukohast huvi pakkuvate konkreetsete piirkondade kindlaksmääramiseks.
<P>
Ettepaneku asjakohaseks õiguslikuks aluseks on Euroopa Ühenduse asutamislepingu artikli 63 lõike 3 punkt b ja artikkel 66.
<P>
Siinkohal ma lõpetan, lugupeetud juhataja. Oma täiendavad tähelepanekud esitan teises voorus.
<SPEAKER ID="108" NAME="Cecilia Malmström">
komisjoni liige. - Austatud juhataja! Suur tänu kodanikuvabaduste, justiits- ja siseasjade komisjonile ning konkreetsemalt raportöör Agustín Díaz de Mera García Consuegrale ja variraportööridele töö eest, mida nad on teinud selle väga olulise dokumendiga, ning ma tunnustan nõukoguga saavutatud kokkulepet.
<P>
Kavandatav muudatus võimaldab tihedamat koostööd Frontexi ja sisserände kontaktametnike võrgustiku vahel, mis omakorda parandab teabevahetust veebipõhise turvalise IT-platvormi kaudu ning tagab nõukogu ja parlamendi nõuetekohase teavitamise nende võrgustike tegevusest.
<P>
Mul on samuti hea meel, et parlamendi tehtud muudatusettepanekute tulemusena kohaldatakse inimõigustel põhinevat lähenemisviisi, kui antakse aru ebaseadusliku sisserändega seotud küsimusi käsitleva olukorra kohta teatavates kolmandates riikides. Lubage mul öelda, et ma nõustun täielikult raportööriga, et me peaksime sisserände puhul kasutama inglise keeles omadussõna "irregular”. Kahjuks kasutatakse aluslepingu artiklis 79 sõna "illegal”. Seepärast on seda kasutatud ka siin, kuid ma ise kasutan inglise keeles alati väljendit "irregular migration”, mistõttu ma nõustun teiega täielikult.
<P>
Tänu teie tehtud muudatustele reguleerivas raamistikus ja kooskõlas Stockholmi programmiga kohandatakse kontaktametnike võrgustikku, et suurendada selle osa rände algpõhjuste paremal mõistmisel, pidades silmas nende ilmingute õigesti käsitlemist. Seega ma loodan, et kui te homme muudetud määruse üle hääletate, võetakse see viivitusteta vastu. See võimaldab meil tõhusamalt kasutada seda väga olulist rändevoogude juhtimiseks mõeldud koostöövahendit.
<SPEAKER ID="109" NAME="Carlos Coelho" LANGUAGE="PT">
Lugupeetud juhataja, austatud volinik, head kolleegid! Me toetame Euroopa Parlamendis alati neid ettepanekuid, mille eesmärk on reageerida asjakohaselt vajadusele juhtida nii seaduslikke kui ka ebaseaduslikke rändevooge. Ka kõnealuse ettepanekuga vastatakse osaliselt sellele vajadusele. Sellega püütakse sisse viia muudatused - mida Agustín Díaz de Mera García Consuegra juba asjatundlikult kirjeldas - nõukogu määrusesse (EÜ) nr 377/2004 sisserände kontaktametnike võrgustiku loomise kohta, et saavutada selle tähtsa koostöövahendi ja alles hiljem loodud Euroopa Liidu liikmesriikide välispiiril tehtava operatiivkoostöö juhtimise Euroopa agentuuri (Frontexi) vajalik koostoime.
<P>
Praegu enam kui 130 riiki lähetatud kontaktametnike ülesanne on säilitada liikmesriikide välisesindajatena vajalikud sidemed vastuvõtjariigi asutustega, et aidata ebaseaduslike sisserändajate tagasisaatmiseks ja seadusliku sisserände juhtimiseks kaasa ebaseadusliku sisserände tõkestamisele ja selle vastu võitlemisele. Et Frontexil puuduvad väljaspool liidu territooriumi alalised esindajad, ei ole enam mingit kahtlust sellise koostöö tähtsuses. Frontex peab jätkama kontaktametnike kogutud teabe põhjal riskianalüüsidega ning liikmesriikide ja kolmandate riikide operatiivkoostöö tugevdamisega.
<P>
Selle võrgustiku abil saadud teave edastatakse seejärel läbi ICONeti (liikmesriikide migratsiooniteenistustele mõeldud turvalise veebipõhise teabe- ja koordineerimisvõrgu). Samal ajal võimaldab see teave kasutada selle võrgustiku jaoks Välispiirifondi vahendeid.
<P>
Agustín Díaz de Mera García Consuegra paneb ilmselt juba imeks, miks ma alles praegu jõuan selleni, et tuua esile tema suurepärane töö mitte üksnes raporti kvaliteeti ja raporti nimel tehtud jõupingutusi silmas pidades - sest see on tema raportite puhul tavaline -, vaid ka seoses agara tegutsemisega selle nimel, et jõuda kõnealuses tähtsas küsimuses kokkuleppele esimesel lugemisel.
<SPEAKER ID="110" NAME="Claude Moraes">
fraktsiooni S&D nimel. - Lugupeetud juhataja! Kasutades võimalust kõnelda fraktsiooni S&D variraportööri Sylvie Guillaume'i nimel, soovin tänada raportöör Díaz de Mera García Consuegrat selle eest, et ta pidas talle omaselt aktiivselt nõu kõikide variraportööridega ja edendas läbirääkimisi nõukoguga.
<P>
Kui komisjoni ettepanek koosneb peamiselt tehnilistest muudatustest, siis kõnealune raport on minu arvates võimaldanud kontaktametnike tegevuse keerukust ja ulatust paremini mõista ja arvesse võtta. Sisserände kontaktametnike tegevus on kahtlemata üsna keerukas ja läbipaistmatu. Seepärast on läbipaistvuse huvides hädavajalik edendada teabe vahetamist ühelt poolt Euroopa Parlamendiga ning teiselt poolt selliste organisatsioonidega nagu ÜRO Pagulaste Ülemvoliniku Amet (UNHCR) ja Euroopa Varjupaigaküsimuste Tugiamet. Väga tähtis on ka keskenduda sisserände kontaktametnike tegevuse puhul inimõigustele ja neid edendada. Seda mainis äsja ka volinik. On kindlasti meenutamatagi selge, et erinevatest rühmadest koosnevate rändevoogude käsitlemise kontekstis võib sisserände kontaktametnike lähetamine kolmandatesse riikidesse põhjustada põhiõiguste vaatenurgast mitmeid probleeme, mis on seotud eelkõige inimeste õigusega riigist, sh oma riigist, lahkuda ning varjupaigataotlejate õigusega pageda ja leida tagakiusamise eest kaitset.
<P>
Mis puudutab tulist arutelu terminoloogia üle, siis on meil seletuskirjas leitud selle lõputu vaidluse jaoks rahuldav kompromiss. Lõpetuseks tänan Agustín Díaz de Mera García Consuegrat ja teatan, et meie fraktsioon toetab tema raportit täielikult.
<SPEAKER ID="111" NAME="Stanimir Ilchev" LANGUAGE="BG">
Austatud juhataja! Ka mina soovin ühineda nendega, kes on avaldanud tunnustust raportöör Díaz de Mera García Consuegrale tema jõupingutuste eest, sest ta lõi keskkonna, milles meil oli võimalik arutada edukalt tema kavandatud muudatusi, neist kõige keerulisemaid parandada ja jõuda kompromissile, mis laseb meil nüüd tehtud tööga rahul olla.
<P>
Fraktsiooni ALDE esindajana tahaksin esmalt juhtida tähelepanu sellele, et jõudsime saavutatud tulemusteni suuresti just seetõttu, et sel korral lõimisime laiemasse sisserände ja sisserändeprotsesside juhtimise teemasse inimõiguste küsimuse. Sel viisil - järgides inimõigusi - saame jätkuvalt tagada nii immigratsiooniametnike kui ka Frontexi töötajate inimliku ja sobiliku suhtumise.
<P>
Teiseks seisneb meie töö suur väärtus selles, et paraneb koostöö nii teabe edastamisega tegelevate ametnike seas kui ka nende ja Frontexi vahel. Ja lõpetuseks, Frontex kasutab meie ühiseid jõupingutusi selleks, et luua uus oskusteave, mis on ulatuslikum ja funktsioonide poolest mitmekesisem. See oskusteave jääb vastutavate institutsioonide ja isikute käsutusse, et nad saaksid kontrollida sisserändeprotsesse tõhusamalt. Ja miks on meil vaja juhtida sisserändeportsesse tõhusamalt? Põhjus on selles, et sisserändeprotsessid ei rauge, vaid saavad tõenäoliselt lähitulevikus hoogu juurde.
<SPEAKER ID="112" NAME="Franziska Keller">
fraktsiooni Verts/ALE nimel. - Austatud juhataja! Minagi soovin tänada raportöör Díaz de Mera García Consuegrat suurepärase töö eest. Sisserände kontaktametnikes ei tuleks näha üksnes väljasaatmise hõlbustajaid - mulle ei meeldiks tegelikult üldse, et neisse sel moel suhtutaks. Nad peaksid kontrollima vastuvõtjariigis tähelepanelikult inimõiguste olukorda ning eelkõige varjupaigataotlejatele ja tagasisaadetutele pakutavat kaitset.
<P>
Mul on väga hea meel, et raportööril õnnestus lisada raportisse mitmel korral viide inimõigustele ja nende kohta aru andmisele. See aspekt puudus esialgsest ettepanekust täielikult.
<P>
Mulle valmistab heameelt ka Euroopa Parlamendile antud tähtis roll, sest tegemist on ainukese Euroopa Liidu otsevalitava organiga, millel on pärast Lissaboni lepingut veelgi suurem osatähtsus - millest ei ole päris kõik ilmselt veel aru saanud.
<SPEAKER ID="113" NAME="Rui Tavares" LANGUAGE="PT">
Lugupeetud juhataja! Soovin kõigepealt - nagu seda on juba mitmel korral tehtud - kiita Agustín Díaz de Mera García Consuegrat hiilgava töö eest ning selle eest, et ta tegi kogu protsessi vältel meiega koostööd ja osales dialoogis, mis käsitles eelkõige valusat küsimust, kas selles ja ka teistes dokumentides sisalduvad viited puudutavad "irregulaarseid sisserändajaid” või "ebaseaduslikke sisserändajaid”. Selles küsimuses ilmutas raportöör Díaz de Mera García Consuegra väga edasiviivat ja paindlikku suhtumist. Tõsi on ka see, et aluslepingud ja nõukogu enda seisukoht ei võimaldanud tal selle teemaga kaugemale minna ning luua ebaseaduslike ja dokumentideta sisserändajate jaoks ulatuslikum ja tehniliselt korrektsem määratlus.
<P>
Minu arvates on praegu küsimus selles - ja nii on see olnud ka paljude varasemate Euroopa Parlamendis sisserände teemal peetud arutelude puhul -, et meil on peaaegu lõpuni välja töötatud ja täielik repressiivne sisserändepoliitika: Euroopa Liidu liikmesriikide välispiiril tehtava operatiivkoostöö juhtimise Euroopa agentuuri (Frontexi), Schengeni lepingu ja isegi kontaktametnike esmane ülesanne (mida praegu taas muudetakse) on kontrollida piire, mis on repressiivne tegevus.
<P>
Pealegi teavad kõik Euroopa Parlamendi vasakpoolsed ja üha enam ka parempoolsed, et sisserändepoliitika, mis sisaldab vaid repressiivseid meetmeid, ei ole mingi sisserändepoliitika, sest üks õige sisserändepoliitika vajab seadusliku sisserände kanalite jaoks ka seaduslikku osa.
<P>
Kui me hääletaksime vaid Agustín Díaz de Mera García Consuegra raportit, vaid tema esitatud mõtteid, oleksin ma täielikult poolt. Ent selle asemel me hääletame nõukoguga esimesel lugemisel saavutatud kompromissi, nii et minu arvates ei ole me läinud nii kaugele, kui me oleksime võinud minna.
<SPEAKER ID="114" NAME="Paul Nuttall">
fraktsiooni EFD nimel. - Lugupeetud juhataja! Üks suveräänse riigi tunnus on see, et ta kontrollib ise, kes tohib ja kes ei tohi riiki tulla. Kahjuks on mitmed Ühendkuningriigi valitsusasutused loovutanud selle volituse Brüsseli näota bürokraatidele, keda rahvas ei ole valinud. Milliseks katastroofiks see on osutunud! Meil on nüüd olukord, kus meie riigis toimub kontrollimatu Euroopa Liidu sisseränne, mille tagajärjel on vähenenud palgad ja inimesed - põlisrahva esindajad - on jäänud tööta. Ma ei usu, et kõnealusel ELi sisserände kontaktametnike võrgustikul on mingitki jõudu sellist arengut peatada.
<P>
Lisaks on meie riigis kahetasandiline sisserändesüsteem, mille kohaselt on Austraaliast või Uus-Meremaalt või ükskõik kust mujalt saabujate jaoks arvuline piirang. Kui sa aga oled pärit Lätist või Poolast või mõnest teisest ELi liikmesriigist, võid sa tulla meie riiki, millal aga soovid. See on põhimõtteliselt vale. Väidetavalt aitab selline võrgustik kontrollida ebaseaduslikku sisserännet, ent mis juhtub siis, kui näiteks selline riik nagu Rumeenia annab sisuliselt kodakondsuse sadadele tuhandetele ebaseaduslikele sisserändajatele? See muudab kogu süsteemi naeruväärseks.
<P>
Ma toetan seda, et meie piiride üle oleks kontroll Ühendkuningriigi valitud poliitikutel. Ma ei poolda olukorda, kus seda teevad ametnikud, kel puudub aruandekohustus ja keda rahvas pole valinud. Leian, et seda võrgustikku ei oleks vaja tugevdada, kui igal liikmesriigil oleks volitus kontrollida ise, kes tema riiki siseneb ja kes mitte. Seepärast palun tungivalt kõiki see raport tagasi lükata.
<P>
(Sõnavõtja nõustus vastama sinise kaardi küsimusele kodukorra artikli 149 lõike 8 alusel.)
<SPEAKER ID="115" NAME="Krisztina Morvai" AFFILIATION="NI">
(HU) Austatud juhataja! Kolleeg Ühendkuningriigist kõneles raskustest, millega seisavad nende riiki toimuva sisserände tagajärjel silmitsi Briti töötajad. Mina olen pärit Ungarist, riigist, kust paljud inimesed - näiteks meditsiiniõed, arstid ja teised kvalifitseeritud tervishoiutöötajad - on kahjuks sunnitud suunduma töö leidmiseks Inglismaale, sest palgad on Ungaris väga väikesed. Need inimesed said Ungaris väga kõrgetasemelise väljaõppe ja Ungari on praegu tunnistajaks ...
<P>
(Juhataja katkestas kõneleja.)
<SPEAKER ID="116" NAME="Paul Nuttall" AFFILIATION="EFD">
Austatud juhataja! Kui meedikud ja hambaarstid ja teised nendesarnased tahavad tulla Ühendkuningriiki tööle - ja me vajame nende oskusi -, siis loomulikult tulgu, kuid praegu on meie turg küllastunud: me ei saa kontrollida, kes tuleb Euroopa Liidust ja kes mitte. See on põhimõtteliselt vale. See on halb ja inimesed jäävad selle pärast tööta.
<P>
Toon teile ühe näite. Taksojuht, kes mu täna hommikul lennujaama sõidutas, oli müürsepp, kes jäi oma tööst ilma kohale saabunud Poola tööliste tõttu, kes olid nõus Briti töölistega võrreldes odavama palga eest töötama. Nüüd on ta taksojuht. See ei saa õige olla.
<SPEAKER ID="117" NAME="Philip Claeys" AFFILIATION="NI">
(NL) Austatud juhataja! On ütlematagi selge, et iga asutus, mis osaleb võitluses ebaseadusliku sisserändega, võib arvestada minu toetusega. Kui sisserände kontaktametnikud suudavad tõhustada näiteks Frontexi tööd, on see hea.
<P>
Tahaksin rõhutada, et me ei peaks kulutama nii palju aega institutsiooniliste ja bürokraatlike protsesside silmitsemisele ning kaotama sellega võime näha puude taga metsa. Ebaseadusliku sisserände küsimus on poliitiline probleem, mille lahendamiseks on vaja poliitilist tahet.
<P>
Saime täna teada, et meil on ikka veel liikmesriike - näiteks Belgia -, kes toetavad poliitilistel ja ideoloogilistel põhjustel ebaseaduslikku sisserännet. Nad toetavad ebaseaduslikke sisserändajaid sellega, et reguleerivad nende staatust või annavad neile elamislube. Sel moel ei võidelda ebaseadusliku sisserändega, vaid julgustatakse seda innukalt. Olgu meil kui tahes palju sisserände kontaktametnikke ja Frontexi töötajaid, probleem muutub järjest tõsisemaks.
<P>
Mind häirib kõnealuse raporti puhul kõige enam soovitus, et me ei peaks enam rääkima "ebaseaduslikust sisserändest”, vaid "irregulaarsest sisserändest”, nagu seda nüüd nimetatakse. Mu pea lihtsalt ei võta. Tundub, et me tahame lahendada probleemi selle ümbernimetamisega või teeskleme, et seda enam ei ole. See on väga orwellik. Nimetagem asju õigete nimedega. Rääkigem selgelt ebaseaduslikust sisserändest ja ebaseaduslikest sisserändajatest.
<SPEAKER ID="118" NAME="Georgios Papanikolaou" AFFILIATION="PPE">
(EL) Lugupeetud juhataja! Ainuüksi see, et peaaegu kõik on avaldanud täna tunnustust meie raportöörile Díaz de Mera García Consuegrale ja kõikidele selles töös osalenud variraportööridele, annab märku väga tõsistest jõupingutustest ja suurepärastest tulemustest. Loomulikult tunnustan neid kõiki minagi. Tänane arutelu on väga tähtis, sest selles kajastub töö, mida me teeme praegu Euroopa tasandil seaduslike ja ebaseaduslike sisserändevoogude juhtimiseks, ja meie püüdlus kooskõlastada ja tõesti ilmutada liikmesriikide solidaarsust ning kasutada paremini kõiki meie käsutuses olevaid vahendeid.
<P>
Oleme loonud sisserände kontaktametnike võrgustiku. Nagu me juba kuulsime, hõlmab see võrgustik umbes 130 riiki ja võimaldab meil saada põhjalikku teavet. Me lõime Frontexi, asutasime hiljuti Euroopa Varjupaigaküsimuste Tugiameti, allkirjastasime tagasivõtulepingu, kasutame kõiki meie käsutuses olevaid Euroopa rahalisi vahendeid ja tugevdame neid aasta-aastalt nii palju kui võimalik. Oleme jõudnud nüüd nii kaugele, et kasutame neid vahendeid ja põimime neid omavahel - teisisõnu, me näeme, millised on Frontexi nõuded, loome seoseid kontaktametnike võrgustikuga ja sobitame kõiki meie käsutuses olevaid vahendeid veelgi tihedamalt kokku -, mis annab tunnistust sellest, et me liigume edasi veelgi tõhusamalt.
<P>
Ei saa loomulikult öelda, et oleme jõudnud oma lõppeesmärgini. Ainuüksi see, et Kreeka kaudu siseneb Euroopasse 90% ebaseaduslikest sisserändajatest, näitab, et meil tuleb veel palju ära teha. Ent meie koostöö ja olemasolevad võimalused tõestavad seda, et me saame liikuda edasi veelgi tõhusamalt. Need võimaldavad olla meil optimistlikud - kuivõrd see on võimalik -, et Euroopal on olemas võimalused ning et kõigi solidaarsuse ja tiheda koostööga suudame saavutada tulevikus veelgi paremad tulemused. Lugupeetud volinik, võite kindel olla, et me toetame kõiki selliseid komisjoni jõupingutusi. Pole kahtlustki, et me toetame kõiki teie selliseid ettevõtmisi.
<SPEAKER ID="119" NAME="Andreas Mölzer" AFFILIATION="NI">
(DE) Lugupeetud juhataja! Nagu me teame, teevad Frontexi agentuuri piirivalveametnikud tähtsat tööd, mis on osa liikmesriikide ja kolmandate riikide operatiivkoostööst võitluses ebaseadusliku sisserändega. Minu arvates tuleb sellega tõhusalt võidelda eelkõige transiidiriikides. Seepärast on sisserände kontaktametnike tihe võrgustik ja koostöö mõistlik meede, mis võimaldab meil võidelda Euroopas tõhusalt massilise sisserändega ja kõigi selle põhjustatud negatiivsete tagajärgedega Euroopa rahvastele. Tuleb siiski tagada, et kontaktametnike teave ja hinnangud oleksid Frontexile ja riikide ametiasutustele kättesaadavad võimalikult kiiresti ja ilma bürokraatiata.
<P>
Üldiselt vajame sisserändeküsimustes kindlasti kõikide asjaosaliste suuremat koostööd. Minu arvates tuleks Frontexi volitusi suurendada liikmesriikide nõusolekul võimalikult ruttu, et saaks tagada selle agentuuri töö ühtsuse ja tõhususe eriti välispiiridel.
<SPEAKER ID="120" NAME="Simon Busuttil" AFFILIATION="PPE">
(MT) Lugupeetud juhataja! Frontexi määruse raportöörina on mul hea meel sellesse õigusakti tehtud viimaste muudatuste üle, sest need aitavad meid kogu selle agentuuri tugevdamisprotsessi vältel. Tegelikult esitleti eelmisel kuul minu raportit, mis käsitles seda agentuuri ja vajalikke muudatusi seoses selle ülesannetega. Nende muudatuste tegemise tähtaeg on just sel nädalal. Seepärast julgen väita, et lähikuudel - jaanuaris ja veebruaris - võtab kodanikuvabaduste, justiits- ja siseasjade komisjon Frontexi raporti muudatused vastu ja me saame selle töö parlamendikomisjonis lõpule viia. Loodetavasti saame siis alustada selle teema võimalikult sujuva lõpetamisega. Sellegipoolest on see, et meil on olemas kõnealused sisserände kontaktametnikud, kes hõlbustavad teabe edastamist Frontexile, väga rõõmustav areng.
<SPEAKER ID="121" NAME="Oreste Rossi" AFFILIATION="EFD">
(IT) Lugupeetud juhataja, kallid kolleegid! See raport oleks võinud saada palju poolthääli, kuid kahjuks on sellesse tehtud tarbetuid muudatusi, mida oleks meie arvates saanud vältida: sõnad "ebaseaduslik” ja "salajane” on asendatud sõnaga "irregulaarne”, justkui kardetaks asju oma õigete nimedega nimetada.
<P>
Hea on siiski see, et raportiga nähakse ette võrgustik konsulaaresinduste ja rahvusvaheliste organisatsioonide juures ametisse nimetatud sisserände kontaktametnikest, kelle ülesanne on tõkestada ebaseaduslikku sisserännet ja hõlbustada ebaseaduslike sisserändajate repatrieerimist.
<P>
Lisaks võib kuritegelike võrgustike tegevuse vastu võitlemisel osutuda kasulikuks ebaseaduslikke rändevooge käsitleva teabe vahetamine otse liikmesriikide, saatkondade ja rahvusvaheliste organisatsioonide vahel. Hävitatud on liiga palju inimelusid. Inimkaubanduse tõkestamine on üks keeruline ülesanne, millega Euroopa Liit peab toime tulema.
<SPEAKER ID="122" NAME="Franz Obermayr" AFFILIATION="NI">
(DE) Austatud juhataja! Liikmesriigid saadavad kolmandatesse riikidesse sisserände kontaktametnikke, et võidelda ebaseadusliku sisserände vastu koos nende riikide asutustega. Seepärast pean nende ametnike ja Frontexi koostööd hädavajalikuks. Vajame sisukat teabe ja parimate tavade vahetamist ning peame vältima ka struktuuride dubleerimist. Loodan, et sellise koostoime tulemuseks on tõhusamad piirikontrollid - eelkõige seepärast, et Frontexil puuduvad kolmandates riikides oma välisametnikud.
<P>
Selle koostöö põhielement peab olema pidev tagasivõtulepingute menetlemine - kas Ida-Euroopas või Aafrika mandril -, sest ebaseaduslike sisserändajate repatrieerimise vallas valitseb Euroopa Liidus kaos. Mõned liikmesriigid teevad jõulisi edusamme, samal ajal kui teised on väga loiud. Sellel on loomulikult negatiivne mõju kõikidele liikmesriikidele.
<P>
Seetõttu on väga vaja tegutseda. Frontexile tuleb tuge pakkuda ja EL peab sundima liikmesriikide ametiasutusi oma kohustusi täitma.
<SPEAKER ID="123" NAME="Csanád Szegedi" AFFILIATION="NI">
(HU) Lugupeetud juhataja, head kolleegid! Raport ja selle taga olev ettepanek teenivad selgelt sisserände edendamise ja hõlbustamise eesmärki. Meie jaoks on see vastuvõetamatu. Sisserände kontaktametnike võrgustiku loomine on samm edasi Euroopa Liidu tsentraalse meetme suunas, millega aidatakse kaasa sisserändajate ja pagulaste laialipaiskamisele. Lisaks on lubamatu, et väljend "ebaseaduslik sisseränne” kavatsetakse asendada väljendiga "irregulaarne sisseränne”, millega püütakse seda ebaseaduslikku tegevust veelgi rohkem seadustada. Euroopa rahvastel on sisserändajate uputusest villand. Meil oleks hea meel, kui Euroopa Parlamendi liikmed ka seda tunnistaksid. Kahjuks ei ole mul öelda selle raporti kohta muud, kui et tegemist on naljanumbriga. Selles raportis on esitatud pilapilt Euroopa Parlamendist.
<SPEAKER ID="124" NAME="Andrew Henry William Brons" AFFILIATION="NI">
Austatud juhataja! Määruse muutmine hõlbustab teabe vahetamist, et juhtida seaduslikku ja ebaseaduslikku sisserännet. Ma ei taha seda juhtida, ma tahan selle peatada. Sisseränne põhineb valel eeldusel, et oleme oma kultuuri toodang ja et kokkupuutumine Euroopa kultuuriga muudab vahest isegi esimese, ent kahtlemata teise põlvkonna mitteeurooplased eurooplasteks. Ühiste erijoontega inimesed ei ole teatud kultuuri toodang - teatud kultuur on ühiste erijoontega inimeste toodang.
<P>
Tuues Kolmanda Maailma inimesed Euroopasse, toote sellega Euroopasse ka Kolmanda Maailma ja seda mitte ajutiselt, vaid igaveseks. Seda oleme teinud viimasel kuuekümnel aastal.
<SPEAKER ID="125" NAME="Krisztina Morvai" AFFILIATION="NI">
(HU) Lugupeetud juhataja! Kätte on jõudnud aeg, et püüda lõpuks leida ja kõrvaldada sisserände algpõhjused. Inimlikkust silmas pidades teen ettepaneku kehtestada kõigi inimeste jaoks õigus elada oma sünnimaal, oma kodumaal. Maailmas, sealhulgas nendes Euroopa Liidu liikmesriikides, mida peetakse teisejärgulisteks, tuleks luua sobivad majanduslikud ja muud tingimused, et inimesed saaksid elada riigis, mis on nende kodumaa. Eelmise mõttekäigu jätkamiseks olgu öeldud, et Ungari tervishoiusüsteem on kokku varisenud või on kokkuvarisemise äärel, sest väga paljud Ungari arstid, meditsiiniõed ja kvalifitseeritud tervishoiutöötajad on sunnitud minema tööle teistesse ELi liikmesriikidesse - näiteks Inglismaale, kuid ka teistesse riikidesse -, muutudes sisuliselt majanduspagulasteks. On aeg seda nähtust uurida ja asuda selle vastu võitlema, nõudes vajaduse korral näiteks seda, et liikmesriigid tagaksid kvalifitseeritud arstidele ja meditsiiniõdedele piisava elatise.
<SPEAKER ID="126" NAME="Cecilia Malmström">
komisjoni liige. - Lugupeetud juhataja! Kuigi arutelust seda välja ei tulnud, mõistan ma, härra Díaz de Mera, et teil on oma ettepanekule väga tugev toetus. Avaldan teile selle eest tunnustust, sest see näitab, et olete ära teinud väga tähtsa töö.
<P>
Soovin väljendada veel kord oma rõõmu selle üle, et olete tugevdanud parlamendikomisjoni tehtud muudatusettepanekutega raporti inimõiguste aspekte. See tagab, et riiki või piirkonda vaatluse alla võttes ja sealse ebaseadusliku rändega seotud küsimustest aru andes võetakse arvesse kõiki asjakohaseid aspekte, eelkõige inimõigusi. Me teame, et inimõiguste olukorra ja rändajate või varjupaigataotlejate arvu vahel on väga selge seos. See on peamine eemaletõrjuv tegur.
<P>
See on ka ülesanne Euroopa Varjupaigaküsimuste Tugiametile. See amet kogub niisugust teavet varjupaigataotlejate päritolu- ja transiidiriikide kohta. Sisserände kontaktametnike ülesanne on luua ja säilitada sidemed vastuvõtjariigi asutustega, et tõkestada ebaseaduslikku rännet ja selle vastu võidelda. Vastuvõtjariigi inimõiguste olukorra kohta täieliku hinnangu andmine ei kuulu siiski nende pädevusse, kuigi see on nende jaoks tähtis teema.
<P>
Leian, et dokument on muutunud tänu teie ettepanekule paremaks, ja jään huviga ootama teie homset hääletust. Soovin veel kord tänada teid ja variraportööre tehtud tähtsa töö eest.
<SPEAKER ID="127" NAME="Agustín Díaz de Mera García Consuegra" LANGUAGE="ES">
Austatud juhataja, lugupeetud volinik! Suur tänu heade sõnade ja samuti teie pühendumuse eest. Tahaksin taas väljendada oma imetlust selle üle, kuidas te teile usaldatud vastutusalaga toime tulete.
<P>
Täna pärastlõunal on olnud kaheksateist sõnavõttu ja suuremad fraktsioonid on seda raportit toetanud. Seetõttu tahan avaldada neile veel kord sügavat ja siirast tänu innuka osalemise eest, mille käigus nad täiendasid ja muutsid olulisi käsitlemist väärivaid küsimusi, mis on nüüd lisatud raportisse.
<P>
Viitan siinkohal peaasjalikult inimõiguste peatükile, Euroopa Varjupaigaküsimuste Tugiametile ja ÜRO Pagulaste Ülemvoliniku Ameti rollile.
<P>
Sellises avara silmaringiga ja mitmepalgelises parlamendis ei ole me enesestmõistetavalt kohustatud üksteisega nõustuma. Seepärast on meie kõigi jõupingutused laialdase üksmeele saavutamiseks eriti märkimisväärsed. Head kolleegid! Paremtsentristide ja kristlike demokraatide seisukohast ütlen ma kahtlemata seda, et ma pooldan selgelt väljendit "irregulaarne” ja mõistan hukka väljendi "ebaseaduslik” kui õiguslikult, semantiliselt ja eetiliselt sobimatu.
<P>
Tänan kõiki kolleege toetuse ja samuti sõnavõttude, ka eriarvamust väljendavate sõnavõttude eest.
<SPEAKER ID="128" NAME="Juhataja">
Arutelu on lõppenud.
<P>
Hääletus toimub teisipäeval, 14. detsembril.
