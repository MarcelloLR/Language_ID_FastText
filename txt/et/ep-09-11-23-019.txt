<CHAPTER ID="019">
Infotehnoloogia tolliotstarbeline kasutamine (arutelu)
<SPEAKER ID="135" NAME="Juhataja">
Järgmine päevakorrapunkt on kodanikuvabaduste, justiits- ja siseasjade komisjoni nimel Alexander Alvaro koostatud raport Prantsuse Vabariigi algatuse kohta eesmärgiga võtta vastu nõukogu otsus, mis käsitleb infotehnoloogia tolliotstarbelist kasutamist (17483/2008 - C6-0037/2009 -.
<SPEAKER ID="136" NAME="Alexander Alvaro" LANGUAGE="DE">
Austatud juhataja! Soovin tervitada volinik Kallast ja oma kolleege. Põhimõtteliselt ei ole arutamisele tulev küsimus sugugi vastuoksuslik. Käsitletav teemaring puudutab tolli- ja aktsiisivaldkonnas kasutatava infotehnoloogia kohandamist. Paljude jaoks on see hirmus tehniline teema. Kuid pettuse ja muu kuritegevuse vastases võitluses moodustab see väga tähtsa osa tolli- ja aktsiisialasest koostööst ning teabevahetusest.
<P>
Meil on õnnestunud teha nõukogu eesistujariigi Rootsiga edukat koostööd ning seetõttu soovin tänada kõiki, kes meid kogu töö vältel toetasid ja saatsid, sest kõnealune teema ei ole just kuigi uus. Euroopa Parlament on oma koostöövaimu näidanud sellega, et on võtnud käsile ja pannud parlamendikomisjonis hääletusele olulised muudatusettepanekud, mille nõukogu on oma töö käigus juba esitanud. Seega eeldan, et nimetatud küsimuses sel nädalal toimuval hääletusel on rõõmustav tulemus.
<P>
Ainus asi, millega Euroopa Parlament ei nõustu, on Europoli volituste laiendamine kõnealuses valdkonnas. Seda arusaama ei jagata loomulikult kõikides siinse parlamendi fraktsioonides. Kuid see kajastub tolli- ja aktsiisivaldkonna infotehnoloogiat käsitleva raporti lõpphääletuse tulemuses. Teatud ulatuses seondub see siin eelnevalt peetud aruteluga, kus me väljendasime teistsugust soovi, nimelt soovi anda märku, et pärast suhteliselt hiljutist Europoli ülesannete määratlemist, mille kohaselt saab Europolist amet, pikendatakse või laiendatakse selle volitusi mitmes kitsas ja konkreetses valdkonnas.
<P>
Üldiselt on Europoli tähtsust ja rolli arvestades ka õige, et tema volitused määratletakse niisuguses käsundis, nagu me siin otsustasime. See soodustab ühtlasi läbipaistvust, nii et mitte üksnes meil, vaid eelkõige kodanikel, kelle jaoks me poliitikat kujundame, oleks teada, mida on Europolil lubatud teha ja mida mitte. Läbipaistvus on liikmesriikides igasuguse uurimist ja politseijõude hõlmava struktuuri oluline osa ning samamoodi peab see olema ka Euroopa tasandil.
<P>
Sellele lisaks ei ole mul suurt midagi öelda ja kuigi üldiselt kiputakse oma kõneaega ületama, siis mina saan siinsel juhul hakkama lühema ajaga. Tahan tänada nõukogu eesistujat ja kolleege suurepärase koostöö eest. Olen veendunud, et meil õnnestub sel nädalal kõnealuse raporti üle edukalt hääletada.
<SPEAKER ID="137" NAME="Siim Kallas">
komisjoni asepresident. - Lugupeetud juhataja! Komisjon toetab põhimõtteliselt nõukogu otsuse eelnõu teksti, sest vastastikuse abistamise ja halduskoostööalaste sätete üheaegne areng tuleb tagada võimalikult suures ulatuses. Samuti tuleb määratleda sätted, millega kaetakse Euroopa ühenduste üldeelarvest kulud, mis tekivad tolliinfosüsteemi kasutamisega liikmesriikides.
<P>
See õiguslik parandus ei tohiks tähendada eelarvemahu suurenemist. Tagada tuleb suurem vastastikune täiendavus Europoli ja Eurojustiga tehtava koostöö raames võetavate meetmetega, et neil asutustel oleks ühesugune õigus pääseda juurde tolliinfosüsteemile, sealhulgas tolli uurimisjuhtumite andmebaasi andmetele. Seda arvestades ei saa komisjon toetada Euroopa Parlamendi muudatusettepanekut, mille eesmärk on anda Europolile ja Eurojustile tolliinfosüsteemile / tolli uurimisjuhtumite andmebaasile erinevad juurdepääsuõigused.
<P>
Üldiselt on komisjonil hea meel suurema osa Euroopa Parlamendi esitatud muudatusettepanekute üle. Siinkohal tahan teha järgmised märkused.
<P>
Komisjon ühineb raportöör Alexander Alvaro arvamusega, mille kohaselt on kahetsusväärne, et liikmesriigid peavad tegema selle ettepaneku kohta otsuse kiirustades, enne Lissaboni lepingu jõustumist. Tegelikult sätestab Lissaboni leping uue õigusliku aluse, mis võimaldab asendada praeguse infotehnoloogia tollialase kasutamise konventsiooni uue õigusaktiga, millel oleks otsene mõju liikmesriikidele ja mida ei oleks vaja kehtima hakkamiseks riiklikku õigusesse üle võtta, nagu ei ole vaja üle võtta kehtivat määrust (EÜ) nr 766/2008 tolliinfosüsteemi haldamise kohta.
<P>
Komisjon jagab ka Euroopa Parlamendi arvamust, et IT-rakenduse andmekaitse järelevalve tagamiseks on kõige sobivam lahendus ühise järelevalveasutuse asendamine Euroopa andmekaitseinspektoriga. Ühise järelevalveasutuse ja Euroopa andmekaitseinspektori samaaegne järelevalve tekitaks ohu, et teatud tööd tehakse topelt või et see kattub. Igal juhul tuleks kehtestada kooskõlastuskord, mida saab kasutada muu hulgas asjakohaste soovituste andmiseks.
<SPEAKER ID="139" NAME="Petru Constantin Luhan">
fraktsiooni PPE nimel. - Lugupeetud juhataja! Kiidan ja tänan kolleeg Alexander Alvarot tehtud töö ja meievahelise hea koostöö eest raporti valmimise ajal. Tegemist on raportiga, mille puhul jõudsin ma raportööriga kokkuleppele põhipunktides, täpsemalt selles, et tolliinfosüsteemi sisestatud andmetele pääsevad juurde üksnes eraldi kindlaksmääratud organid ja personal, nagu liikmesriigid, Europol ja Eurojust.
<P>
Teine küsimus, mille ma ühes oma muudatusettepanekus tõstatasin ja mida raportöör toetas, puudutab tõsiasja, et liikmesriikidele, Europolile ja Eurojustile ei anta õigust edastada andmeid ELi mittekuuluvatele riikidele ja kolmandatele riikidele, sest neis riikides ei kaitsta andmeid piisavalt. Minu arvates on raportis toodud tolliinfosüsteemi ülevaade vajalik selleks, et kohandada seda paremini kontrolliteenistuste nõuetega ja võimaldada piiratud arvul kasutajatel süsteemis sisalduvat teavet analüüsida.
<P>
Nimetatud ülevaade tõhustab ka tolliasutuste koostööd ja kontrolli tänu ühisele automaatsele infosüsteemile, mis aitab ennetada ja uurida riiklike õigusaktide tõsiseid rikkumisi ning võtta selle eest vastutusele.
<SPEAKER ID="140" NAME="Marie-Christine Vergiat">
fraktsiooni GUE/NGL nimel. - (FR) Lugupeetud juhataja! Kõigepealt tahan parandada teadetetahvlil olevat teavet. Ma ei ole liitunud Euroopa Rahvapartei (kristlike demokraatide) fraktsiooniga. Kuulun endiselt Euroopa Ühendatud Vasakpoolsete / Põhjamaade Roheliste Vasakpoolsete liitfraktsiooni.
<P>
Prantsuse valitsuse palvel on meile esitatud dokument, mis sätestab tolliasutuste koostöö Europoli ja Eurojustiga.
<P>
Jällegi on tegemist valdkonnaga, mis on pärast Lissaboni lepingu jõustumist kindlasti kaasotsustamismenetlusse kuuluv küsimus. Seetõttu on kahetsusväärne, nagu Europoligi puhul, et kiirustamine on saanud tähtsamaks soovist kaitsta põhivabadusi.
<P>
Kõikide nende dokumentide puhul mõistame hukka asjaolu, et julgeoleku ja põhivabaduste austamise vahelist ülimalt tähtsat tasakaalu ähvardab järjest suurem paigastnihkumine põhivabaduste kahjuks. Samuti taunime suhtumist üldistesse tulemustesse, mis ei veena mõnikord meie kodanikke.
<P>
Meil on kahju ka sellest, et kõnealuse dokumendi puhul, millega tahetakse siduda tolli, politsei ja Eurojusti valduses olevaid andmeid, on Euroopa Parlamendi väljapakutav seisukoht palju arglikum kui meie Europoli suhtes väljendatud seisukoht. Ohud on ju samad, aga meile esitatud dokumentides ettenähtud kaitse veelgi hapram. Näiteks on häbiväärne, et andmete säilitamise perioode ei ole selgelt piiratud.
<P>
Ajal, mil julgeolekupolitsei kitsendab kõikides meie riikides järjest enam põhivabadusi, tekitab meis kahetsust tõsiasi, et Euroopa Parlament ei täida korralikult oma ülesannet neid õigusi ja vabadusi kaitsta.
<P>
Selles valdkonnas on vastu võetud mõned minu väljapakutud ettepanekud peamiselt Europoli kohta. Mul on selle üle väga hea meel ning ma tänan oma kolleege. Kuid sellest ei piisa, kui võtta arvesse proportsionaalsuse ja vajalikkuse põhimõtteid, mida tuleb alati järgida, kui kaalul on õigused ja vabadused.
<P>
Seetõttu jääb fraktsioon GUE/NGL selle dokumendi üle hääletamisel erapooletuks, kui muid, meie kodanikele suuremat kaitset tagavaid muudatusettepanekuid vastu ei võeta.
<SPEAKER ID="141" NAME="Carlos Coelho" AFFILIATION="PPE">
- (PT) Lugupeetud juhataja! Selle algatuse eesmärk on kehtestada liikmesriikide tolliasutuste jaoks ühine, automaatne tolliteabe süsteem. See süsteem aitaks ennetada, uurida ja kõrvaldada nii ühenduse kui ka riiklike õigusaktide rikkumisi.
<P>
Mind rõõmustab soov lihtsustada teabevahetust ning parandada ja kindlustada tolliasutuste vahelist koostööd, samuti see, et kehtestatakse ühismeetmete võtmise kord. Olen kindel, et kiire ja tõhus teabevahetus kujuneb ebaseadusliku kaubanduse vastases võitluses põhjapanevaks teenuseks.
<P>
Ent kui me räägime infosüsteemidest, ei tohiks me unustada, et need sisaldavad isikuandmeid. Kõige tähtsamad on küsimused, mis seonduvad selliste andmete ja eraelu puutumatuse kaitsega.
<P>
Nõustun raportöör Alexander Alvaroga, et me peame olema valvsad ja vältima kõiki võimalikke põhiõiguste, eelkõige eraelu puutumatuse rikkumisi. Õigus eraelu puutumatusele tähendab, et süsteemi sisestatud isiklikku laadi teave peab piirduma üksnes hädavajalike andmetega, millega ei sekkuta isiku eraellu. Meil tuleb tagada, et neid andmeid saab kasutada vaid kehtivates õigusaktides üheselt määratletud ja piiratud eesmärkidel. Lisaks peaks nimetatud andmeid säilitatama vaid seni, kuni see on vajalik selle eesmärgi saavutamiseks, milleks andmed salvestati.
<P>
Sama tähtis on tagada, et juurdepääs infosüsteemile on läbipaistev ja kooskõlas õigusaktidega, mida kohaldatakse sarnastele teabesüsteemidele, näiteks teise põlvkonna Schengeni infosüsteemile või viisainfosüsteemile. Seetõttu ei toeta ma Euroopa Ühendatud Vasakpoolsete / Põhjamaade Roheliste Vasakpoolsete liitfraktsiooni esitatud muudatusettepanekuid.
<P>
Mis puudutab järelevalvet andmekaitse üle, siis sihtotstarbeliste lahenduste loomise asemel oleks parem ja mõistlikum säilitada ja võtta kasutusele samasugune järelevalvesüsteem nagu teiste sarnaste süsteemide puhul - mitte üksnes järjepidevuse pärast, vaid ka selleks, et tagada andmekaitse ühtsus.
<P>
Lõpetuseks, lugupeetud juhataja, jagan volinik Kallase ja raportöör Alexander Alvaro kahetsust selle pärast, et nõukogu püüab teema käsitlemist enne Lissaboni lepingu jõustumist kiirustades lõpetada.
<SPEAKER ID="142" NAME="Alexander Alvaro" LANGUAGE="DE">
Lugupeetud juhataja! Nagu me võime näha paljude inimeste soovist kõnelda, on tegemist kirgikütva õigusaktiga. Sellele vaatamata tahan kasutada korraks võimalust vastata volinik Kallase märkusele selle kohta, et komisjon lükkab Europoli puudutavad muudatusettepanekud tagasi. Ma mõistan tõesti väga hästi komisjoni põhjusi ja ka soovi olla järjepidev.
<P>
Just praegu tõstatas Carlos Coelho küsimuse, mida on maininud ka teised, sealhulgas Marie-Christine Vergiat, ning mis on andnud meile palju mõtteainet. Kui meil on täita ülesanne kehtestada oma kodanikke puudutavate andmete suhtes võimalikult ranged normid, ei ole meil just palju abi - ja ehk võiks komisjon seda võiks tulevikus arvesse võtta, hoolimata sellest, et ta lükkab ettepanekud tagasi - sellest, et Europoli volitusi, s.t seda, milliseid andmeid töödeldakse, kelle loal seda tehakse või kellele andmeid edastatakse, käsitlevad sätted on laiali mitmes õigusaktis. Ühel hetkel ei ole enam selge, milliseid andmeid võib Europol kasutada, kuidas ta seda teha võib ja milliseid andmeid ei ole lubatud kasutada. Oleks mõistlikum, kui Europoli pädevus oleks ette nähtud üldsätetes, mitte õigusaktides, mis koostatakse alati juhtumipõhiselt. Nii oleks õigusaktid kodanikele arusaadavamad ja see soodustaks kindlasti ka Europoli tööd.
<P>
Rohkem ei ole mul midagi lisada. Ehk lubate mul siiski kommenteerida lühidalt varasemat märkust, mis puudutas Eurojusti ja Europoli erinevaid juurdepääsuõigusi. Siin peab loomulikult arvestama, et õiguskaitseorgan töötab teistmoodi kui uurimisorgan ja seetõttu peaks tal olema teistsugused volitused. Kuid kui meil peaks tulevikus olema õigusküsimuste eest vastutav volinik, on meil võimalus tegeleda selle küsimusega ka Euroopa tasandil.
<SPEAKER ID="143" NAME="Juhataja">
Arutelu on lõppenud.
<P>
Hääletus toimub homme kell 12.00.
