<CHAPTER ID="013">
A hajók biztonságos és környezetkímélő újrahasznosítása (vita) 
<SPEAKER ID="454" NAME="Elnök">
- A következő napirendi pont a hajók biztonságos és környezetkímélő újrahasznosításáról szóló egyezmény hatályba lépésének feltételeiről szóló, 2009 májusában a Nemzetközi Tengerészeti Szervezet (IMO) égisze alatt sorra kerülő tárgyalásokra vonatkozó, Johannes Blokland által, a Környezetvédelmi, Közegészségügyi és Élelmiszer-biztonsági Bizottság nevében a Bizottsághoz intézett szóbeli választ igénylő kérdés vitája - B6-0224/2009).
<SPEAKER ID="455" NAME="Johannes Blokland">
, szerző. - (NL) Elnök úr, az Európai Parlament egy tavaly májusi plenáris ülésen világosan állást foglalt a hajóbontás kapcsán kialakult, az emberre nézve megalázó, a környezetre nézve pedig romboló helyzet ellen. Mégis, különböző dél-ázsiai tengerpartokon még mindig hatalmas, selejtezésre váró tengerjáró hajókat bontanak környezetkárosító és emberileg megalázó körülmények között. Bangladesben például a 36 bontással foglalkozó telephely közül egyetlenegy sem felel meg a környezetre és a biztonságra vonatkozó minimumelőírásoknak.
<P>
Az egyetlen jó dolog, hogy ezért a Legfelsőbb Bíróság egy héttel ezelőtt arra utasította a bangladesi kormányt, hogy két héten belül zárja be ezeket a "hajóbontókat”. Egyidejűleg ugyanez a Legfelsőbb Bíróság valamennyi veszélyes anyagot tartalmazó hajónak megtiltotta a Banglades területére való belépést. Ezenkívül a bangladesi környezetvédelmi miniszternek három hónapja van arra, hogy a selejtezendő hajók újrahasznosítására vonatkozóan, a bázeli egyezménnyel összhangban lévő szabályokat határozzon meg.
<P>
Ezek ugyanazok a nagyon fontos intézkedések, amelyeket az Európai Parlament múlt évi állásfoglalásában javasolt. Talán megbocsátható az a gondolat, hogy a bangladesi Legfelsőbb Bíróság olvasta állásfoglalásunkat. E szabályozást a fent említett elfogadhatatlan gyakorlat elleni küzdelem fontos győzelmének tekintem. Elengedhetetlen, hogy a bangladesi kormány megfelelően kövesse a bírósági határozatot. Ez nemcsak Bangladesre, hanem a többi ázsiai országra is vonatkozik.
<P>
Már megjegyeztem, hogy az egyes országok erőfeszítései nem lesznek elegendőek. A hajóbontás problémájának globális megoldására még mindig sürgősen szükség van. Ez év májusában a Nemzetközi Tengerészeti Szervezet (IMO) Hong Kongban világkonferenciát tart, amelynek célja a selejtezendő hajók újrahasznosításáról szóló globális megállapodás megkötése. A Környezetvédelmi, Közegészségügyi és Élelmiszer-biztonsági Bizottság állásfoglalásának biztosítania kell, hogy a Tanács és a Bizottság a tárgyalásokra vonatkozóan egyértelmű jelzést kapjon, amelynek célja a lehető legjobb eredmény elérése.
<P>
Tekintettel a tavalyi állásfoglalásra, fontos, hogy azt kiegészítsük a következő öt ponttal. Először is, világossá kell tenni, hogy azokat a selejtezendő hajókat, amelyek veszélyes anyagokat tartalmaznak, veszélyes hulladéknak kell tekinteni, és így a bázeli egyezmény alá tartoznak. A fogalommeghatározásokról szóló vita folytatása a környezetvédelemnek nem érdeke. Az Európai Néppárt (Kereszténydemokraták) és az Európai Demokraták Képviselőcsoportja által javasolt 1. számú módosítás némileg gyengíti ezt az álláspontot, és így nem tudom támogatni. Másodszor, elfogadhatatlan, hogy a helyszínen történő bontás érdekében hajókat zátonyra futtatnak. Harmadszor, a hosszú ratifikálási időszak vége előtt intézkedéseket kell hozni, különösen az egyhéjazatú tartályhajók forgalomból történő kivonásáról. Negyedszer, üdvözlendő a hajóbontók tanúsítása. Ötödször, az intézkedéseket folytatni kell, és a gyártói felelősség keretén belül egy kötelező alapot kell létrehozni - amint az Európai Parlament tavaly megállapította. Az Európai Bizottság azonban úgy tűnik, hogy felülvizsgálja ezt az álláspontot. Ezért Figel' biztos úrtól szeretném hallani, hogy a Bizottság még mindig készül-e arra, hogy létrehozzon egy selejtezési alapot?
<P>
Ezzel az állásfoglalással, a tavalyi állásfoglalással kombinálva, az Európai Parlament az említett problémák megoldásának irányába mutató egyértelmű útvonalat jelölt ki. Üdvözlöm a Környezetvédelmi Bizottságban, valamint a Közlekedési és Idegenforgalmi Bizottságban az e kérdéssel kapcsolatban kialakult nagyfokú egyetértést. Remélem, hogy a Tanács és a Bizottság hasonló összehangolt erőfeszítést tesz annak érdekében, hogy két hónap múlva Hong Kongban hatékony és eredményes megállapodás jöjjön létre, amely a biztonság, a közegészségügy és a környezetvédelem érdekeit is védi. Szeretném, ha Figel' biztos úr közölné velünk, hogy az Európai Bizottság használni fogja-e ezt az egyértelmű útvonalat mint kulcsfontosságú eszközt az IMO-konferencia tárgyalásain, és hogy a Bizottság milyen intézkedéseket kíván hozni a megkötendő egyezmény időben történő végrehajtása érdekében.
<SPEAKER ID="456" NAME="Ján Figeľ">
a Bizottság tagja. - Elnök úr, mindenekelőtt szeretném megköszönni a Parlamentnek a hajóbontás témájában kifejtett komoly érdeklődését és folyamatos részvételét. Külön köszönetet szeretnék mondani Blokland úrnak.
<P>
Az uniós szintű további fellépéshez ez egy nagyon jó kiindulópont annak biztosítására, hogy az Európai Unió kivegye részét ennek a nemzetközi problémának a megoldásában. Ezek a kérdések időszerűek is, figyelemmel az Ön által említett, a bangladesi Legfelsőbb Bíróság közelmúltbeli döntésére és a bangladesi helyzetre. E döntés következtében valamennyi hajóbontót két héten belül bezárnak, mivel azokat a Környezetvédelmi Minisztérium nem engedélyezte. A veszélyes hajók importja tiltólistán van, és valamennyi importált hajót előzetesen meg kell tisztítani. Végül, Banglades megkezdi a hajóbontásról szóló, a bázeli egyezménnyel összhangban lévő nemzeti jogszabály kidolgozását.
<P>
Most engedje meg, hogy kérdése megválaszolásával áttérjek a hozzánk közelebbi helyzetre.
<P>
Első kérdése a tengerparti forgalomból történő kivonási módszerre, a kiszolgált hajók közvetlenül a tengerparton történő bontási módszerére vonatkozik.
<P>
Osztom az Önök aggodalmait azokkal a komoly kockázatokkal kapcsolatban, amelyeket ez az emberi egészségre és a környezetre jelent. Stratégiánk hatásvizsgálatában mérlegeltük a tengerparti bontásra vonatkozó uniós tilalom bevezetését. E tilalom bevezetésének hatékonyságával kapcsolatban felmerült néhány aggály, mivel ez csak az uniós lobogó alatt közlekedő hajókra lenne érvényes, és könnyen és törvényesen megkerülhető a lobogó megváltoztatásával.
<P>
Úgy gondoljuk, hogy hatékonyabb lenne erőfeszítéseinket annak biztosítására koncentrálni, hogy a jövőbeni IMO-egyezmény támogatására jelenleg kidolgozás alatt álló műszaki iránymutatások valóban a hajók biztonságos és környezetvédelmi szempontból hatékony és eredményes újrahasznosítását eredményezzék. Ezen iránymutatások kidolgozásának előrehaladása eddig nagyon biztató. Mindenesetre nagyon kétséges, hogy a hagyományos tengerparti módszer megfelelne a rövidesen rendelkezésre álló iránymutatásoknak.
<P>
Második kérdésével kapcsolatban, örömmel erősítem meg, hogy a Bizottság teljes mértékben elkötelezett amellett, hogy a hajók újrahasznosításáról szóló egyezmény uniós jogba történő tényleges és korai átültetése érdekében dolgozzon. A Környezetvédelmi Főigazgatóság az egyezmény kulcsfontosságú elemeinek hatásvizsgálatáról már számos tanulmányt indított és dolgozik ezeken. Úgy gondolom, hogy az Európai Unió számára rendkívül fontos, hogy megmutassa vezető szerepét, és azt, hogy e kérdésnek magas prioritást tulajdonít. Ez ösztönözni fogja ezen egyezmény harmadik országok általi ratifikációját, és következésképpen fel fogja gyorsítani hatálybalépését.
<P>
Osztom azonban a harmadik kérdésében kiemelt aggályokat, amelyek arra vonatkoznak, hogy milyen fontos a meglévő közösségi vívmányok aláaknázásának elkerülése. Az IMO-egyezmény átültetésekor meg kell védenünk a munkavállalók jogai és a környezetvédelem terén meglévő követelményeket. Tanulmányunkban ezért gondosan össze fogjuk vetni az IMO-egyezmény követelményeit közösségi vívmányainkkal. Szeretném továbbá hangsúlyozni, hogy különösen biztosítani fogjuk, hogy a 2006-os hulladékszállítási rendelet ne sérüljön.
<SPEAKER ID="457" NAME="Pilar Ayuso">
a PPE-DE képviselőcsoport nevében. - (ES) Elnök úr, biztos úr, ez a kérdés, amint Blokland úr említette, nagyon időszerű, tekintettel a hajók újrahasznosítására vonatkozó egyezményről szóló, májusban tartandó diplomáciai konferenciára. Ezért szeretnék gratulálni Blokland úrnak nemcsak a kérdéshez, hanem az általa kidolgozott állásfoglaláshoz is.
<P>
A Partido Popular-ban támogatjuk a hajók selejtezésével kapcsolatban használt rossz gyakorlatok és módszerek elleni küzdelmet, ezért támogatjuk Blokland úr állásfoglalási indítványát; van azonban néhány pont, amely aggaszt bennünket.
<P>
Az első a (3) bekezdés - amelyre maga Blokland is utalt már -, amely kijelenti, hogy a hajókat teljes egészében veszélyes hulladéknak kell tekinteni, és ezért a bázeli egyezmény hatálya alá tartoznak. E bekezdésre vonatkozóan módosítást nyújtottunk be, mert különböző értelmezések vannak, mind az Európai Unión belül, mind pedig azon kívül, és úgy gondoljuk, hogy a bázeli egyezményt figyelembe kell venni, és nem lehet azzal összeütközés. Ajánlatos lenne azonban, hogy a hajók selejtezéséről szóló jövőbeni nemzetközi megállapodás meghatározza alkalmazásának részleteit.
<P>
Az állásfoglalásra irányuló indítvány (14) bekezdése egy finanszírozási mechanizmust követel, amely a tengeri szállítási ágazat kötelező hozzájárulásán alapul. Valójában kissé korainak tűnik számunkra, hogy már most kötelező hozzájárulásokról beszéljünk, amikor még nincs döntés a Nemzetközi Tengerészeti Szervezeten belül arról, hogy milyen rendszer az, amelyet erre a finanszírozásra el kell fogadni, és úgy tűnik számomra, hogy az Európai Bizottságnak sincs egyértelmű válasza erre a kérdésre.
<P>
Végül, a (15) bekezdésben szerepel egy felhívás, hogy a Bizottság egyértelműen mondja ki, hogy a hulladék feletti joghatósággal rendelkező állam a felelős állam. Nem hisszük, hogy ezt a kérdést a Bizottságnak kell eldöntenie; ellenkezőleg, úgy gondoljuk, hogy ezt is egy nemzetközi megállapodásban kell eldönteni.
<P>
Fontos a hajók újrahasznosításáról szóló jövőbeni megállapodás és a veszélyes hulladékok országhatárokat átlépő szállításának és ártalmatlanításának ellenőrzéséről szóló bázeli egyezmény közötti konzisztencia megőrzése, ugyanakkor nemcsak a bázeli egyezményt, hanem minden hatályos jogszabályt figyelembe kell venni.
<SPEAKER ID="458" NAME="Ján Figeľ">
a Bizottság tagja. - Elnök úr, köszönöm Ayuso asszony és Blokland úr megjegyzéseit, és különösen utóbbi munkáját. Amint az előzőekben elmondtam, különösen a hulladék vagy a veszélyes hulladék vonatkozásában, ebben a kérdésben biztosítanunk kell, hogy az egyezmény végrehajtása teljes mértékben összhangban legyen a viszonylag nemrég elfogadott, hulladékszállításról szóló 1013/2006/EK rendelettel.
<P>
A finanszírozás vonatkozásában, jelenleg nem áll rendelkezésünkre pénzeszköz vagy mechanizmus. A lehetséges opciók, illetve megoldások előkészítésére elindítottunk egy tanulmányt, és hamarosan nyilvános egyeztetéseket kezdünk e kérdésről. Tehát megjegyzéseiket, különösen a bontási alap létrehozásáról, szívesen látjuk, és majd akkor is szívesen fogjuk látni.
<SPEAKER ID="459" NAME="Elnök">
- A vitát lezárom.
<P>
A szavazásra 2009. március 26-án, csütörtökön kerül sor.
