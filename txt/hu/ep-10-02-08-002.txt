<CHAPTER ID="002">
Az elnökség nyilatkozatai
<SPEAKER ID="006" NAME="Elnök">
Mély megrendüléssel tájékoztatom Önöket az Európai Unió Haiti Delegációja helyettes vezetőjének, Juarez Boal asszonynak tragikus körülmények között bekövetkezett haláláról. Juarez Boal asszony korábban, 2002-ig az Európai Parlamentben dolgozott. A január 12-i végzetes kimenetelű haiti földrengésben vesztette életét. A földrengés összes áldozatainak száma 200 000-re tehető. Emlékezetes, hogy a múlt hónapban megtartott utolsó ülés során egyperces néma csenddel emlékeztünk meg mindazokról, akik életüket vesztették a földrengés során. Akkor nem tudtuk még, nem voltunk biztosak benne, hogy az áldozatok között van egy, az Európai Parlamenthez és az Európai Unió tevékenységéhez igen szorosan kapcsolódó személy is - Juarez Boal asszony.
<P>
Tegnap tartották meg Ukrajnában az elnökválasztás második fordulóját. Miközben várjuk a szavazás hivatalos végeredményét, a szabad és átlátható választás kapcsán szeretnék gratulálni az ukrán népnek. Erről szólnak ugyanis az Ukrajnából kapott jelentések. Hivatalos értesítést még nem kaptam ugyan, de az Európai Parlament tagjai, azok a kollégáink, akik megfigyelőként jelen voltak a választáson, arról számolnak be, hogy néhány olyan panasztól eltekintve, amelyek a választási szabályok nyilvánvaló megsértéséről szóltak, a választásban részt vevők abszolút többségének a tevékenysége összhangban volt az eljárási szabályokkal és megfelelt a demokratikus választások kívánalmainak. Ez Ukrajna szempontjából óriási eredmény. Emlékszünk rá, hogy öt évvel ezelőtt egészen más volt a helyzet. Ma azt kívánjuk Ukrajnának, hogy az ország javát egy demokratikusan és békésen megválasztott elnök szolgálja. Emellett a lehető legjobb kapcsolatokat kívánjuk kialakítani Ukrajnával. Az elmúlt években tapasztalt politikai bizonytalanság ellenére látható, hogy Ukrajnában a demokrácia szilárd alapokon áll.
<P>
Szeretném egyúttal megragadni a lehetőséget, hogy felszólítsam az ukrajnai politikai erőket, hogy tegyék félre nézeteltéréseiket, és együtt lássanak neki a társadalmi és gazdasági reformok, valamint az igazságügyi és alkotmányos reformok végrehajtásának, továbbá arra, hogy folytassák az európai menetrenddel kapcsolatos tevékenységüket. Ismételten szeretném kijelenteni: az Európai Unió komolyan törekszik arra, hogy jó, baráti kapcsolatai legyenek Ukrajnával. Vonatkozik ez a jövőben megalakuló kormányra és az ellenzékre egyaránt. Reményeink és elvárásaink szerint Ukrajna együttműködik velünk ebben a kérdésben. Osztozunk a feladat súlyában és a felelősségben. Szerdán az ukrajnai választások nyomán kialakult helyzetről fogunk vitatkozni. Meghallgatjuk az Európai Parlament ott járt tagjainak beszámolóit. A választásokat megfigyelő európai uniós küldöttség vezetője Paweł Kowal volt. A küldöttség tagjai a helyszínen tartózkodtak, figyelemmel kísérték a vasárnapi szavazást és az ezzel kapcsolatos információkat fogják megosztani velünk.
<P>
Holnap kerül sor az új Európai Bizottsággal kapcsolatos szavazásra. Ebben a parlamenti ciklusban ez lesz az egyik legfontosabb momentum. Országaink választópolgárait képviselve demokratikus szavazás során fejezzük ki akaratunkat, ezért tehát a holnapi nap nagyon fontos lesz.
<P>
A holnapi ülésen az Európai Parlament és a Bizottság közötti kapcsolatokról szóló új keretmegállapodásról szóló állásfoglalásról is szavazunk. A megállapodás szövegét Önök megkapták. Ez egy nagyon fontos jogi aktus, amely meghatározza, hogyan működik majd együtt e két intézmény a következő parlamenti ciklusban.
<P>
Szerdán sor kerül egy másik fontos vitára is a pénzügyi üzenetadatoknak a terrorizmusfinanszírozás felderítésére irányuló program céljából történő feldolgozásáról és az Amerikai Egyesült Államok részére való átadásáról. Ezen a vitán én magam fogok elnökölni. Az Európai Parlament különleges fontosságot tulajdonít a személyi adatok védelme megfelelő színvonalon történő biztosításának. Országaink szavazópolgárai közvetlenül választottak meg bennünket, felelősséggel tartozunk tehát nekik, másfelől ugyanakkor tisztában vagyunk a SWIFT-megállapodás fontosságával is. E lényeges és felelős döntés meghozatalakor ezeket a prioritásokat Parlament összes tagjának figyelembe kell vennie. A szavazás csütörtökön lesz. Én nem lehetek jelen a szavazáskor, mivel az Európai Tanács brüsszeli ülésén veszek részt.
<P>
Most egy másik ügyről szeretném tájékoztatni Önöket.
