<CHAPTER ID="020">
Az elszámolások véglegessége és a pénzügyi biztosítékokról szóló megállapodások (vita)
<SPEAKER ID="507" NAME="Elnök">
Következő napirendi pontunk Kauppi asszonynak a Gazdasági és Monetáris Bizottság nevében benyújtott jelentése az Európai Parlamentnek és a Tanácsnak a fizetési és értékpapír-elszámolási rendszerekben az elszámolások véglegességéről szóló 98/26/EK irányelvnek és a pénzügyi biztosítékokról szóló megállapodásokról szóló 2002/47/EK irányelvnek a kapcsolódó rendszerek és hitelkövetelések tekintetében történő módosításáról szóló irányelvjavaslatáról - C6-0181/2008 -.
<SPEAKER ID="508" NAME="Piia-Noora Kauppi">
előadó. - Elnök úr, megadatott számomra az, hogy előadója legyek az elszámolások véglegességéről és a pénzügyi biztosítékokról szóló témának, valamint a pénzügyi biztosítékokról szóló megállapodások irányelvének. Holnap elhagyom a Parlamentet, és ez az utolsó törvényhozási jelentésem az Európai Parlament számára. Ezért kérem, fogadják megértéssel, hogy ma este kissé megindult leszek.
<P>
E kérdés nem tartozik a leginkább politikai jellegű témák közé. Néha, amit az Európai Parlamentben teszünk, meglehetősen technikai jellegű, de nekem szent meggyőződésem, hogy ez az irányelv, ez a törvénykezési aktus segíti Európát annak fejlődésében.
<P>
E jogalkotási aktus célja, hogy az irányelveket összhangba hozza a legutóbbi piaci és szabályozási fejleményekkel. Az elszámolások véglegességéről szóló irányelv főként azt a változást eredményezi, hogy kiterjeszti az irányelv védelmét az éjszakai órákban történő, valamint az egymáshoz kapcsolódó rendszerek közötti elszámolásokra. Ez pedig igen fontos, miután az elmúlt időszakban tekintélyes mértékben megnövekedett a kapcsolódások száma és a kölcsönös átjárhatóság iránti igény. A MIFID-irányelv, amelynek megtisztelő módon ugyancsak előadója lehettem e Házban, továbbá a klíring- és elszámolási rendszerrel kapcsolatos magatartási kódex esetében számítani lehet arra, hogy ezek egyre inkább működőképesek lesznek, ami azt jelenti, hogy még nagyobb szükségünk lesz az elszámolási és pénzügyi biztosítékokról szóló megállapodások összehangolására.
<P>
A pénzügyi biztosítékokról szóló irányelvvel (FCD) kapcsolatban nagyon fontos, hogy a hiteligény pénzügyi biztosítékként kerülhessen elfogadásra. Az Európai Parlament ugyancsak ki kívánta terjeszteni a biztosítékként elfogadott dolgok hatókörét a bankközi hitelkövetelésekre. Számomra elfogadható volt a mikro- és a kisvállalkozások hiteleinek kizárása ebből a körből, ahogyan a fogyasztói hiteleké is.
<P>
Egy harmonizált jogi keret megteremtése, a hitelköveteléseknek biztosítékként való felhasználása a határokon átnyúló tranzakciók esetében elősegíti a piaci likviditás erősítését, és a gyorsan változó piacokon szavatolja az elszámolási rendszer megfelelő működését. Az új irányelvek több egyszerűsítést és pontosítást, valamint fogalmi meghatározást is tartalmaznak. Ezek a megoldások jelentősen hozzájárulnak a pénzpiaci bizonytalanságok kezeléséhez szükséges eszközök erősítéséhez.
<P>
Azt terveztem, hogy már az első olvasatkor kompromisszumos megoldást érjünk el. Ezért folyamatosan tárgyaltunk a Tanáccsal és a Bizottsággal. Ugyancsak tárgyaltam a politikai képviselőcsoportokkal is, mindenekelőtt Berès és Starkevičiūtasszonnyal, hogy e Parlamentben mindenkinek megfelelő kompromisszumot találjunk. Nagyon boldog vagyok, hogy a jelentést a Gazdasági és Monetáris Bizottság egyhangúan fogadta el.
<P>
Végül is, elégedett vagyok azzal a kompromisszummal, amelyről az e heti ülésszak dönt majd. A kérdések zömében a tárgyalások simán zajlottak le, és megegyeztünk a jogszabály lényegi körvonalaiban. Akadt néhány ellentmondásos kérdés is, így nem sikerült minden célt elérnem.
<P>
A tárgyalások folyamán nem tudtam biztosítani a rendszer-meghatározás módosításához kapcsolódó ECON-javaslat támogatását, amely lehetővé tette volna az irányelv védelmének kiterjesztését az EKB jogi aktusain alapuló rendszerekre is, és lehetővé tette volna maga az Európai Központi Bank számára is ilyen rendszerek kijelölését. Örömmel vettem, hogy az Európai Bizottság a tárgyalások során kinyilvánította elvi támogatását e módosítást illetően, és jelezte, hogy valószínűleg a közeljövőben ilyen értelmű javaslatot terjeszt elő.
<P>
A pénzügyi biztosítékokról szóló irányelvet és a bejelentéseket illetően, bárcsak valamennyi tagállam eltörülte volna már a bejelentési kötelezettségeket, amelyek szerintem csak a bürokráciát növelik és semmiféle célt nem szolgálnak. Miután azonban megtudtam, hogy ez a téma rendkívül érzékeny egyes tagországok számára, elégedettséggel tölt el, hogy sikerült egy felülvizsgálati záradékot a szövegbe illesztenünk.
<P>
Úgy vélem, hogy öt év múlva az a néhány tagállam, amely még ragaszkodik az előzetes bejelentéshez, meggyőzhető lesz arról, hogy vessen véget e szükségtelen gyakorlatnak. Mint említettem, örülök, hogy mindenki számára elfogadható kompromisszumra jutottunk. Remélem, hogy Önök, tisztelt Képviselőtársaim, csütörtökön megszavazzák e jelentést!
<P>
Végül szeretném elmondani, milyen nagy örömmel tölt el, hogy az elmúlt években Önökkel mindannyiukkal együtt dolgozhattam. Ez a huszadik jogalkotási jelentésem, egyben az utolsó is. Hiányozni fog a Parlament, ez a Ház, és Önök is.
<SPEAKER ID="509" NAME="Elnök">
Kauppi asszony, még egyszer köszönjük Önnek munkáját, és a legjobbakat kívánjuk Önnek a jövőre nézve!
<SPEAKER ID="510" NAME="Charlie McCreevy">
a Bizottság tagja. - Elnök úr, szeretném az előadóknak, Kauppi asszonynak, a Gazdasági és Monetáris Bizottság, és Sakalas úrnak, a Jogi Bizottság tagjának megköszönni az e témában végzett gyors és igen hatékony munkáját!
<P>
Az elszámolások véglegességéről és a pénzügyi biztosítékokról szóló irányelvek jól működnek, és széleskörű támogatottságot élveznek a piacon. Ezzel együtt örülök annak, hogy kevesebb, mint nyolc hónap alatt sikerült megállapodnunk a szükséges kiigazításokban, hogy az irányelvek teljes mértékben összhangba kerüljenek a legutóbbi szabályozási és piaci fejleményekkel. Ez fontos a pénzügyi stabilitás, de különösen a mind inkább egymáshoz kapcsolódó, de saját jellegzetességeiket mégis megőrző elszámolási rendszerek hatékony működésének fenntartása szempontjából. Nem volt szükség egy szuperrendszer kialakítására, és ez egyértelműen kiviláglik a módosításokból.
<P>
Szolgálataim 2007-ben fogtak hozzá a bizottsági javaslat előkészítéséhez, még a mostani pénzügyi felfordulás kezdete előtt. Úgy vélem azonban, változtatási javaslatainkat a zűrzavarban felmerült kihívások is igazolták. A hitelkövetelések határokon átnyúló tranzakciók során biztosítékként való kezelését előmozdító, harmonizált jogi keret létrehozása javítja a jelenlegi feltételek között oly nagyon áhított piaci likviditást.
<P>
Azt várjuk, hogy az egyszerűsített szabályok révén a jövőben a hitelkövetelések alkalmazására gyakrabban kerül sor. Természetesen ez az egyéb biztosítékformák iránti piaci kereslettől függ. Magunk a pénzügyi válság első hónapjaiban azt tapasztaltuk, hogy erősödött a hitelkövetelések iránti kereslet, például a hírhedt eszközalapú értékpapírokkal való összehasonlításban. A magyarázat egyszerű: mindaddig, amíg a hitelkövetelések nem kerülnek egy helyen felhalmozásra, ahogyan ez az értékpapírosítás esetében történt, a biztosítékot befogadó egyenként fel tudja mérni a hitelképességet még azt megelőzően, hogy elfogadná vagy elutasítaná azt. Amikor az a kérés fogalmazódik meg Önök felé, hogy szavazzák meg Kauppi asszony jelentését, arra kapnak felszólítást, hogy bizonyos formai követelmények kiiktatásával segítsék elő a hitelkövetelések alkalmazását.
<P>
A Bizottság vállalja, hogy öt éven belül jelentést készít e változásokról az Önök számára. Különös figyelmet szentelünk annak, hogy miként érvényesül azon nyilvántartásba vételi vagy bejelentési kötelezettség megszüntetése, amelynek során az adóst tájékoztatni kell a hitelkövetelés pénzügyi biztosítékként való felhasználásáról, különös tekintettel azokra a tagországokra, amelyek - jelenleg még - haboznak, vagy kívülmaradási szándékot jeleznek a pénzügyi biztosítékokról szóló irányelv 3. cikk (1) bekezdését illetően.
<P>
Megragadom az alkalmat, hogy minden jót kívánjak Piia-Noora Kauppi asszonynak. Tudom, igen izgalmas poszt betöltése vár rá Finnországban. Bizottsági tagságom alatt Kauppi asszony kivételesen kooperatívnak és segítőkésznek bizonyult, és a lehető legtöbbet nyújtotta, bármilyen feladatot is kapott a Parlamenttől. Tudom, nagy sikerek várnak rá jövőbeni pályafutása során, és mind neki, mind családjának a legjobbakat kívánom!
<SPEAKER ID="511" NAME="Aloyzas Sakalas">
a Jogi Bizottság véleményének előadója. - Elnök úr, a Jogi Bizottság engem nevezett ki Kauppi asszonynak a Gazdasági és Monetáris Bizottságban benyújtott központi jelentésével kapcsolatos véleményünk megfogalmazójának. Két módosítást terjesztettem elő. A Jogi Bizottság elfogadta a vélemény tervezetét, és támogatja előterjesztett módosító javaslataimat, hogy az Európai Központi Bank legyen jogosult saját rendszereit közvetlenül kijelölni és értesíteni, a német Bundesbank vagy más nemzeti hatóságok közbeavatkozása nélkül is.
<P>
Háromoldalú megbeszélést folytattunk a Központi Bank, a Tanács és az Európai Bizottság szakértőivel. A Központi Bank szakértői nyilatkozatot tettek közzé és erőteljes támogatásukról biztosították a Jogi Bizottság által előterjesztett módosításokat. Viszont a Tanácsnak nehézségei támadtak a munkacsoportokon belül kompromisszumos megállapodás kialakításában az egyik módosítási javaslattal összefüggésben. A tagállamok ugyanis nem támogatják azt, hogy az EKB jogot szerezzen saját rendszerei közvetlen kijelölésére és értesítésére. Sajnálom, hogy ez az előterjesztett módosítás nem nyert elfogadást a Tanácsban, de hiszem, hogy a közeljövőben lesz még lehetőség e kérdés felvetésére.
<SPEAKER ID="513" NAME="Othmar Karas">
a PPE-DE képviselőcsoport nevében. - (DE) Elnök úr, Biztos úr, Kauppi, asszony, hölgyeim és uraim, mivel most lehetőségem van a csoport nevében szólni, engedjék meg, hogy azzal kezdjem, szeretnék köszönetet mondani az egész képviselőcsoport nevében Piia-Noora Kauppinak. Nem csak mérhetetlen elkötelezettségéért, hanem - mindenekfölött - szakértelméért és odaadásáért, kompromisszum-készségéért, amellyel parlamenti munkáját végezte. Róla mindig lehet tudni, mit képvisel és azt is, hogy igyekszik álláspontját másokéhoz közelíteni. Most ismét izgalmas feladatra vállalkozik, de ami még fontosabb, anyaként több időhöz jut. Köszönöm Önnek a kiváló együttműködést és minden jót kívánok.
<P>
Ebben az értékelésben az Európai Unió újra megfelelő választ ad a pénzügyi piacokat érintő válságra. Még mindig túl sok az eltérés az egyes tagállamok között, de a megvalósuló harmonizáció a helyes irányba tett lépésnek tekinthető. Ahogyan ebből az esetből is kitűnik, a pénzügyi piacokat érintő válság újabb lehetőséget teremt az Európai Uniónak álláspontja kinyilvánítására és az európai pénzpiaci rendszer folyamatos fejlesztésére. Világosan fogalmazva, a megfelelően működő elszámolási rendszer biztosítása, különösen a gyorsan változó piacokon, alapvető fontossággal bír a pénzpiacok stabilitása tekintetében. S a mostanihoz hasonló időkben ez különösen fontos.
<P>
Számomra három pont fontos. Elsőként, az ezekben a jelentésekben megmutatkozó következetes hozzáállás. Másodszor, mindkét irányelv alkalmazása során támogatom az egyszerűsítést és könnyítést. Harmadszor, a tőkekövetelményekre vonatkozó irányelvről szóló saját jelentésemben figyelembe veszem majd e jelentésnek és irányelvnek eredményeit is annak érdekében, hogy átfogó, következetes jelentés készüljön.
<SPEAKER ID="514" NAME="Pervenche Berès" LANGUAGE="FR">
Elnök úr, Biztos úr, Kauppi asszony, kérem, engedjék meg, hogy az Európai Parlament Szocialista Képviselőcsoportja nevében csatlakozzam az eddig elhangzott pozitív tartalmú hozzászólásokhoz. Az Önnel folytatott tárgyalások során valóban mindig lehet tudni, hol állunk. Önnek megvannak a saját nézetei, de - legalábbis az Önnel folytatott tárgyalások során - minden egyértelműen fekete vagy fehér. Végül mindig pontosan tudtuk, hol is állunk, s így lehetőség nyílt az előbbre jutásra. Ön újra bizonyította, hogy mindenkivel együtt tud dolgozni. Véleményem szerint ez e Parlament szellemiségének különleges sajátossága. Ennek köszönhető, hogy ebben a jelentésben is - ahogy azt mi kezdettől fogva szerettük volna - első olvasatra sikerült egyezségre jutni.
<P>
Alapjában véve ez a jelentés olyan kérdéskörrel foglalkozik, amellyel kapcsolatban a Bizottságnak sajnálatos mulasztásai vannak. Ez a forgalomba hozatal kérdésköre, amellyel kapcsolatban - a pénzügyi eszközök piacairól szóló irányelv elfogadását követően - szerettük volna, ha a Bizottság erőteljes javaslatokkal áll elő a piac szervezésével, strukturálásával, ellenőrzésével és szabályozásával, azaz a forgalomba hozatalt követő tevékenységekkel kapcsolatban.
<P>
Ez a jelentés nagyon kicsi, túlságosan jogi és nagyon technikai jellegű építőelem, amely ugyan hasznos, de nem rejtheti el az előttünk tornyosuló hatalmas feladatot, amellyel kapcsolatban továbbra is várjuk a Bizottság javaslatait. Az eredmények, amelyeket a Bizottság a magatartási kódexszel el kívánt érni, igen mérsékeltek. Most várjuk az erre vonatkozó értékelést, és épp olyan csalódottak vagyunk, mint számos érdekelt fél a piacon, aki világosan látja, hogy ezen a területen az önszabályozás nem elegendő.
<P>
A ma előttünk fekvő konkrét és nagyon alapos szöveg két fő nehézséget okozott. Az egyik annak eldöntése volt, hogy vajon az Európai Központi Bank kapjon-e különleges hatáskört ebben a kérdésben. Úgy hiszem, hasznos javaslatok hangzottak el. A Tanács azonban nem akart túllépni a jelenlegi helyzeten, és mi - bölcsességünk és felelősségérzetünk miatt - elfogadtuk ezt a kompromisszumot. Ennek köszönhető az asztalon fekvő kiegyensúlyozott javaslat, amelyet méltányolnunk kell.
<P>
A másik fontos tényezőt annak biztosítása jelentette, hogy a rendszerek kapcsolódásának módja önmagában ne hozzon létre önálló rendszereket. Ismétlem, a Parlament álláspontja ésszerű, és lehetővé teszi ezt az összekapcsolódást anélkül, hogy olyan autonómiát eredményezne, amit ezzel a szöveggel nem akartunk biztosítani.
<P>
Egyértelmű, hogy még mindig számos kérdés vár megoldásra, és remélem, hogy az e területen kizárólagos kezdeményező szereppel bíró Bizottság eleget tesz kötelezettségeinek.
<SPEAKER ID="515" NAME="Margarita Starkevičiūtė" LANGUAGE="LT">
A bemutatott dokumentum csak látszatra technikai jellegű. Valójában biztosítja egy biztonságos értékpapír-elszámolási rendszer működését, ami számos, nyugdíjalapban, biztosítási vagy befektetési rendszerben tagsággal rendelkező embernek fontos. Az előadó - csakúgy, mint minden anyagát - ezt is tökéletesen állította össze. Örömmel tölt el, hogy számos pénzügyi dokumentum előkészítése során az a megtiszteltetés ért, hogy együtt dolgozhattunk és nagyon sajnálom, hogy a mai az utolsó munkanapja az Európai Parlamentben. Mi - a Liberálisok és Demokraták Szövetsége Európáért Képviselőcsoport - egyetértünk a dokumentumban foglaltakkal, mivel az álláspontunkat tükrözi. Miben áll ez az álláspont? Először is, hiszünk abban, hogy az Európai Unió értékpapír-elszámolási közös piacát ki kell terjeszteni, mivel az jelenleg túlzottan szerteágazó. Nem szeretnénk azonban egy monopólium létrejöttének tanúi lenni. Hisszük, hogy a benyújtott jelentésben megteremtődtek a feltételei a különböző rendszerekhez, valamint az új kapcsolódási pontok kialakításához kötődő rugalmas együttműködési megállapodásnak.
<P>
Ami a pénzügyi biztosítékokat illeti, nagyon fontosnak tartottuk az eljárások egyszerűsítését és egyértelműbbé tételét, valamint hogy fizetésképtelenség és más kritikus helyzetek bekövetkeztekor könnyebben lehessen tisztázni a tulajdonnal kapcsolatos ellentéteket, illetve minden feltétel legyen világosabb. Úgy tűnik, e célunkat szintén sikerült elérni.
<P>
A többi előadóhoz hasonlóan magam is sajnálom, hogy az Európai Központi Bank által létrehozott elszámolási rendszerrel kapcsolatos problémát nem tudtuk megoldani. Szeretném arra ösztönözni a Bizottságot, hogy a lehető leggyorsabban terjesszen elő javaslatot kompromisszumos megoldásra ebben a kérdésben, mivel az Európai Központi Banknak egyre több figyelmet kell majd fordítania e rendszerek működésére, és azok fenntartásának kérdése is tisztázásra vár, mivel elképzelhető, hogy ez gátolja majd a meglévő rendeletek kiterjesztését az Európai Központi Bank befolyása alatt álló, már meglévő rendszerekre.
<SPEAKER ID="516" NAME="Dragoş Florin David" AFFILIATION="PPE-DE">
(RO) Szeretnék gratulálni az előadónak, Piia-Noora Kauppinak a pénzügyi biztosítékokról szóló megállapodásokhoz kapcsolódó jelentéséhez, amely a jelenleg érvényben lévő irányelv három fontos módosítását tartalmazza. Ezek a következők: a kisebb üzleti vállalkozások és a fogyasztók hitelmegállapodásainak kizárása az irányelv hatálya alól; öt évre vonatkozó megszüntetési záradék bevezetése, tekintettel arra, hogy a tagállamok jogosultak megkövetelni az értesítést vagy a nyilvántartásba vételt; végül, de nem utolsósorban az irányelv alkalmazási körének a kiszélesítése azt javasolva, hogy a bankközi kölcsönök is szolgálhassanak elégséges biztosítékul az eredeti javaslatban egyedül javasolt központi banki kölcsönök mellett.
<P>
Azt hiszem, az előterjesztett módosítások összhangban vannak a terület európai rendelkezéseivel, és ez az egyik oka annak, hogy támogatom a jelentés elfogadását. Végül szeretnék köszönetet mondani Kauppi asszonynak az Európai Parlamentben végzett fáradtságos munkájáért, és sok sikert kívánok új feladatköréhez! Köszönöm. <BRK>
<SPEAKER ID="517" NAME="Zuzana Roithová" AFFILIATION="PPE-DE">
(CS) Szeretném megköszönni Kauppi asszony munkáját, szakértelmét és a pénzügyi piacok stabilizációját kétségkívül elősegítő irányelvjavaslattal kapcsolatos tárgyalások során a kompromisszum érdekében megnyilvánuló elhivatottságát. Gratulálok Kauppi asszonynak ahhoz, hogy az első olvasatban sikerült megegyezést kialakítani. Szeretnék ma köszönetet mondani az Európai Parlamentben végzett munkájáért is, nem csak a körülbelül 20 általa készített jelentésért, amelyek olyan témákat érintettek, mint a bankszektor helyes működésének kialakítása, melynek példája a ma említett kódex is. Piia Kauppi sok más jelentésről folytatott tárgyalás során is tanúsította szakértelmét. Nagyra tartom a szoftver-szabadalmaztatás ellen folytatott együttes harcunkban képviselt álláspontját, mely olyan időkben született, amikor az Európai Unióban még nem létezett ezzel kapcsolatos európai szabvány. Megérezzük Kauppi asszony hiányát, de talán egyszer a jövőben erről a szabványról is tárgyalunk majd! Köszönöm Önnek az együttműködést!
<SPEAKER ID="518" NAME="Charlie McCreevy">
a Bizottság tagja. Elnök úr, szeretnék mindenkinek köszönetet mondani a vitában való részvételért, és - ahogy azt már korábban is említettem - teljes szívemből üdvözlöm a parlamenti jelentéseket.
<P>
Az elszámolások véglegességéről és a pénzügyi biztosítékokról szóló irányelvek a kereskedés utáni környezet két sarokkövét adják, és a jelen módosítások kétségtelenül nagyon lényeges fejlődést mutatnak.
<P>
A Bizottság támogatta az Európai Központi Banknak hozzá intézett, az alkalmazási rendszerek közvetlen kijelölésére vonatkozó kérését, de ez jelenleg a Tanácsban nem bír megfelelő támogatottsággal. A közeljövőben azonban visszatérünk a kérdésre, és újra megvizsgáljuk azt.
<SPEAKER ID="519" NAME="Piia-Noora Kauppi">
előadó. - Elnök úr, szeretnék köszönetet mondani kollégáimnak a kedves szavakért és a Biztos úrnak az éveken át tartó együttműködésért.
<P>
Szeretnék néhány politikai megállapítást tenni a tisztázás és elrendezés kedvéért, elsőként a magatartási kódexszel kapcsolatban. Nem hiszem, hogy az időpont megfelelő arra, hogy végső döntést hozzunk a kódex kihirdetéséről. Ez az egyik oka annak, hogy néhány piaci szereplő a kapcsolatok fejlesztése és az átjárhatóság ellen foglalt állást. Ők azt mondják, problémák vannak az elszámolások véglegességével és a különböző szabályok koordinálásával is. Azt hiszem, hogy most, amikor ez az irányelv elfogadásra kerül, a piaci szereplők is könnyebben tudomásul veszik a rendszerekhez való kapcsolódást és az átjárhatóságot.
<P>
A második téma az Európai Központi Bankkal kapcsolatos. Azt hiszem, képesek vagyunk még jobban is együttműködni a Bizottsággal, különösen a különböző témákkal kapcsolatos közösségi álláspont kialakításakor. Már van egy konkrét fejlesztésünk, amely egy közösségi rendszer létrejöttét eredményezi, miközben az Európai Központi Bank olyan, hálózati alapú rendszereket hoz létre, amelyek nem az egyes tagállamok törvényei szerint működnek. Butaság lenne nem elfogadni ezt a napi szinten működő konkrét rendszert, amikor az európai törvények korszerűsítésével próbálkozunk. Örömömre szolgál tehát, hogy a Bizottság vizsgálja ezt a kérdést. Talán a következő parlamenti időszak megfelelő időpont lesz arra, hogy az elszámolások véglegességéről szóló irányelvbe beillesszék ezeket az Európai Központi Bank által létrehozott rendszereket.
<P>
Végül a Hágai Egyezménnyel kapcsolatban láthattuk, milyen nehéz is a részletekben megállapodni, amikor ezt az Európai Közösség irányelveire alapozva kell megtennünk. Nagyon fontos, hogy előbbre jussunk a Hágai Egyezménnyel és a különböző magánjogi kérdésekben folytatott tárgyalásokkal. Különösen nehéz volt egyezségre jutni a belépés és a visszavonás időpontjával kapcsolatban. Ezek nagyon kis jelentőségű kérdések, de azt hiszem, hogy általuk a Bizottság a fontos témákban is előbbre léphet, talán már a következő ülésszakon.
<SPEAKER ID="520" NAME="Elnök">
A vitát lezárom.
<P>
A szavazásra csütörtökön kerül sor.
