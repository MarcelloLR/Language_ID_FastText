<CHAPTER ID="012">
Ügyrend
<SPEAKER ID="016" NAME="Elnök. -Az">
eljárási szabályzat 130. és 131. cikkének megfelelően kiosztásra került a végleges napirendtervezet. A következő módosításokra tettek javaslatot:
<SPEAKER ID="017" NAME="Martin Schulz">
a PSE képviselőcsoport nevében. - (DE) Elnök asszony! Mai napirendünkön szerepel a Bizottság nyilatkozata az AKCS-országok partnerségi megállapodásairól, és tervbe van véve az erről a vitáról szóló állásfoglalás kialakítása. Ma reggel és az utóbbi napokban képviselőcsoportunkon belül intenzív viták folytak erről az állásfoglalásról. Erősen szorgalmaztuk azt is, hogy más képviselőcsoportokkal közösen kompromisszumos állásfoglalást alakítsunk ki, egy ilyen kompromisszum elérését célul kitűzve. Sajnálatos módon ez lehetetlennek bizonyult. Mindazonáltal továbbra sem kívánunk lemondani erről a célról, és megkíséreljük, hogy mielőtt a szavazás kétségbevonásához folyamodnánk, kompromisszumot érjünk el.
<P>
Képviselőcsoportom nevében ezért azt indítványozom, hogy a bizottsági nyilatkozatról szóló állásfoglalás kialakítását és az állásfoglalásról szóló szavazást halasszuk el a decemberi ülésszakig. Hálás lennék, ha a Tisztelt Ház tagjai támogatnák ezt az indítványt, amely némi mozgásteret biztosítana a kompromisszumról szóló egyeztetések számára.
<SPEAKER ID="018" NAME="Elnök">
Schulz úr, a megfelelő időben, amint azt ügyrendünk engedi, visszatérünk erre a témára.
<P>
Szerda:
<P>
A közösségi vasutakról szóló közös vitát Hieronymi asszony televíziós műsorszolgáltatásról szóló beszámolója előtt tartjuk meg.
<P>
A közösségi vasúti rendszer kölcsönös átjárhatóságáról szóló Ortuondo Larrea-jelentést a legközelebbi, strasbourgi ülésen bocsátjuk szavazásra.
<P>
Csütörtök:
<P>
Szeretném tájékoztatni Önöket arról, hogy a szavazások óráján:
<P>
Leinen úr jelentése az Európai Közösségek általános költségvetésére alkalmazandó költségvetési rendelet módosításáról az eljárási szabályzat 43. cikkének (1) bekezdése értelmében elfogadásra került, és szavazásra van bocsátva.
<P>
A veszélyes vegyi anyagokról szóló Blokland-jelentés a januári ülésre lett halasztva a célból, hogy már az első olvasatban megállapodást lehessen elérni.
<P>
Most pedig az Ön által felvetett témáról, Schulz úr:
<P>
A szocialisták képviselőcsoportja azzal a kéréssel fordult hozzám, hogy a gazdasági partnerségi megállapodásokról szóló állásfoglalásra irányuló indítvány ügyében történő szavazást a decemberi ülésszakig halasszuk el, következésképpen, tűzzünk ki új határidőt a szövegek benyújtására.
<SPEAKER ID="019" NAME="João de Deus Pinheiro">
a PPE-DE képviselőcsoport nevében. - (PT) Elnök asszony! Tudomásul veszem a szocialisták soraiban megmutatkozó kompromisszum-készséget, és a PPE-DE képviselőcsoport nevében meg kell mondanom, hogy mi is nyitottak vagyunk a kompromisszumra, ezért a javaslattal szemben nincs ellenvetésünk. Ugyanakkor a decemberi ülésszak során állásfoglalást szeretnénk kialakítani a népszavazás utáni venezuelai helyzetről is. Úgy gondolom, hogy nemcsak a közös megegyezés, hanem a karácsony szellemében is eleget tehetünk e javaslatoknak.
<SPEAKER ID="020" NAME="Elnök">
Pinheiro úr, ez a téma nem Venezueláról szól, hanem a szocialista képviselőcsoport azon javaslatáról, hogy a decemberi ülésszakig halasszuk el a gazdasági partnerségi megállapodásokról szóló állásfoglalásra irányuló indítványokat.
<P>
Van-e a képviselők között valaki, aki szeretne felszólalni a javaslat mellett?
<SPEAKER ID="021" NAME="João de Deus Pinheiro">
a PPE-DE képviselőcsoport nevében. - (PT) Elnök asszony! Ön talán nem jól hallotta, amit mondtam. Azzal kezdtem, hogy a kompromisszumkészség szellemében mi készek vagyunk a javaslat elfogadására. Ugyanakkor azt szeretnénk, ha a karácsonyi megegyezési készség szellemében szocialista barátaink is elfogadnák cserébe állásfoglalásra irányuló javaslatunkat a népszavazás utáni venezuelai helyzetről.
<SPEAKER ID="022" NAME="Elnök">
Van-e a képviselők között valaki, aki szeretne felszólalni a javaslat ellen?
<SPEAKER ID="023" NAME="Helmuth Markov">
a GUE/NGL képviselőcsoport nevében. - (DE) Elnök asszony! Eléggé meglepő a szocialista képviselőcsoport javaslata. A szocialisták, a zöldek és saját képviselőcsoportom közös állásfoglalási indítványa a Kigaliban elfogadott állásfoglalást foglalta magában. Kigaliban a PPE-DE képviselőcsoport is belement ebbe a kompromisszumba, ezért egyszerűen nem értem, miért kellene most mindent elhalasztani és további vitára bocsátani, amikor a Parlament képviselői már kölcsönösen megállapodásra jutottak. Hiszen Kigaliban mindenki beleegyezett ebbe a kompromisszumba! Ezért ellenzem a halasztást, mivel a kérdéses dokumentumot a képviselők nagy része már elfogadta, és már ma szavazni lehetne róla.
<SPEAKER ID="024" NAME="Daniel Cohn-Bendit">
a Verts/ALE képviselőcsoport nevében. - (DE) Elnök asszony! Csak hogy ne legyen félreértés: a probléma nem a tartalom kérdése; a probléma az, hogy biztosítani kívánják, hogy többségben legyenek. Ehhez szerintem joguk van. Önnek teljesen igaza van Markov úr; a javaslat valóban azt is jelenti, hogy nyissák meg ismét a vitát, amit elég nehéz megérteni, de a szocialisták ötlete, lássuk be, arról szól, hogy biztosítsa a többséget egy olyan dolog jóváhagyásához, amit amúgy is mindenki támogat. Ez a probléma, és ez az oka annak, hogy miért kérnek halasztást. Ez minden.
<P>
(A Parlament jóváhagyja a kérést)
<SPEAKER ID="026" NAME="Elnök">
A gazdasági partnerségi megállapodásokról szóló indítványok megszavazása decemberig halasztásra kerül, és a javasolt határidők a következők:
<P>
állásfoglalásra irányuló indítvány benyújtása december 5., szerda 12 óráig;
<P>
módosítások és közös állásfoglalási indítványok december 10., hétfő 19 óráig;
<P>
a szavazás napja december 12., szerda.
<P>
Az Európai Néppárt és az Európai Demokraták képviselőcsoportja azzal a kéréssel fordult hozzám, hogy állásfoglalásra irányuló indítványok benyújtásával záruljon le a venezuelai népszavazásról szóló bizottsági nyilatkozattal kapcsolatos vita.
<P>
Van-e a képviselők között valaki, aki szeretne felszólalni a javaslat ellen?
<SPEAKER ID="027" NAME="Martin Schulz">
a PSE képviselőcsoport nevében. - (DE) Elnök asszony! De Deus Pinheiro úr éppen most említette a karácsonyi szellemet. Én is támogatom a karácsonyi hangulatot, de ezt mégsem kellene túlzásba vinni. Elvégre mindannyian azon voltunk, hogy hasonló szellemben hozzuk tető alá Kigaliban a közös megegyezést.
<P>
Ami azonban Venezuelát illeti, mindig is nézetkülönbségekre, sőt, ellentétekre kell számítani minden olyan vitában, amely Chávez úrral kapcsolatos. Úgy hisszük ez hasznos vita, jelenleg is ez folyik, de arról nem vagyunk meggyőződve, hogy értelmes állásfoglalásra tudunk jutni a rendelkezésre álló rövid idő alatt akár ma, akár holnap. Ha ezt az állásfoglalást a decemberi ülésre tesszük át, addigra már három hetes lesz. A vitát nagyon hasznos lenne a mai napon megtartani, de állásfoglalást nem akarunk, mert azt vagy sietősen össze kellene tákolnunk, vagy pedig elkésnénk vele. Szerintem elég, ha a mai napon megtartjuk a vitát, és nem teszünk semmi mást.
<SPEAKER ID="028" NAME="Elnök">
Van a képviselők között valaki, aki szeretne felszólalni a javaslat mellett?
<SPEAKER ID="029" NAME="João de Deus Pinheiro">
a PPE-DE képviselőcsoport nevében. - (PT) Elnök asszony! Köszönöm a lehetőséget. A közelgő népszavazás új helyzetet fog teremteni Venezuelában. Ez a népszavazás nagy jelentőségű, és úgy éreztem, hogy a Tisztelt Háznak most kellene megadni a lehetőséget, hogy racionális vitát nyisson erről a kérdésről, a népszavazás lehetséges kimenetelét szem előtt tartva. Aztán majd decemberben megpróbálhatjuk jóváhagyni az állásfoglalást. Azt gondolom, hogy ez lehetséges lenne, és érdemes lenne megkísérelni. A karácsony és az együttműködés szellemében teszem ezt a javaslatot.
<P>
(A Parlament elutasítja a kérést)
<P>
(Az ügyrend jóváhagyása a fenti módosításokkal)
