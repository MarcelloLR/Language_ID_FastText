<CHAPTER ID="005">
Az elnökség közleményei
<SPEAKER ID="044" NAME="Elnök">
Hölgyeim és uraim, húsz éve, 1988-ban az Európai Parlament megalapította a gondolatszabadságáért adományozott Szaharov-díjat, amely azóta minden évben kiosztásra kerül.
<P>
Az elmúlt húsz év során kiemelkedő szervezeteket vagy személyiségeket díjaztunk, akik életüket az emberi jogok és az alapvető szabadságjogok védelmének szentelték, és akik saját országukban és az egész világon harcoltak az intolerancia, a fanatizmus és az elnyomás ellen. Az első díjazott Nelson Mandela volt, akivel jövő héten találkozom Johannesburgban, ahova meghívtak, hogy tartsak beszédet a Pánafrikai Parlament előtt.
<P>
Idén az Elnökök Értekezlete úgy döntött, hogy a 2008-as Szaharov-díjat Hu Csia kapja "Kína és Tibet elhallgattatott hangjai nevében”, ahogy a Külügyi Bizottság határozathozatalra irányuló javaslatában szerepel.
<P>
(Taps)
<P>
Hu Csia 1973. július 25-én született Pekingben. Ő az emberi jogok egyik legszenvedélyesebb védelmezője a Kínai Népköztársaságban. Ezt az elkötelezett aktivistát folyamatos támadások érik odaadó környezetvédelmi tevékenysége, a HIV és az AIDS veszélyei elleni küzdelme, valamint az emberi jogok tiszteletben tartásának biztosításra irányuló erőfeszítései miatt.
<P>
2007. december 27-én Hu Csiát házi őrizetbe vették felforgató tevékenységre való felbujtás gyanúja miatt. 2008. április 3-án három és fél éves szabadságvesztésre ítélték.
<P>
Magánzárkájában Hu Csia egy komoly betegséggel küzd. Májzsugorodásban szenved, de - amennyire tudjuk - nem részesülhet rendszeres orvosi ellátásban.
<P>
Hu Csia önkényes letartóztatása és elítélése világszerte felháborodást váltott ki. Azzal, hogy az Európai Parlament Hu Csiának ítélte a Szaharov-díjat, erőteljesen és határozottan kinyilvánítja, hogy elismeri az emberi jogok kínai védelmezőinek a szabadságért folytatott napi harcát.
<P>
(Taps)
<P>
Hölgyeim és uraim, van még egy rövid közleményem. Holnap, október 24-én ünnepeljük az Egyesült Nemzetek Szervezete fennállásának 63. évfordulóját. Ez alkalomból szeretném kiemelni az Európai Unió, az Európai Parlament és az ENSZ különböző programjai és intézményei közötti együttműködés nagyságát, elkötelezettségét és sikerét.
<P>
Nemrég az "Improving Lives (Egy jobb életért) című kiadvány, amelyből Önök is mind kaptak egy-egy példányt, összefoglalta ezt a sokéves együttműködést. Az elmúlt hetekben egy nehéz időszak kezdetének voltunk tanúi világszerte, amely elsősorban a pénzügyi válsághoz és annak a világgazdaságra gyakorolt erőteljes hatásához köthető.
<P>
Mindezt látva különösen igaz az, hogy az Európai Unió alapvető értékei, a többoldalú megértés és szolidaritás nagy jelentőséggel bírnak. Ez vonatkozik a fejlődő országokkal szembeni kötelezettségvállalásunkra és felelősségünkre is. A fejlesztési finanszírozásról szóló, novemberben megrendezésre kerülő nemzetközi konferencia ezen a téren szintén meghatározó szerepet játszik majd. Annak ellenére, hogy jelentős kihívásokkal kell szembenéznünk, nem veszíthetjük szem elől a fejlődő országok érdekeit.
