<CHAPTER ID="003">
A jegyzőkönyv elfogadása
<SPEAKER ID="008" NAME="Elnök">
Kiosztották a 2007. december 18-i, keddi ülés jegyzőkönyvét.
<P>
Van-e észrevétel?
<SPEAKER ID="009" NAME="Sophia in 't Veld" AFFILIATION="ALDE">
Elnök úr! Mielőtt a napirendre térnénk, szeretnék némi felvilágosítást kérni egy holnap reggeli napirendi pontot illetően, melyet Ön már említett: a szíriai főmufti üzenetéről. Ő az első olyan vallási vezető a sorban, aki beszél a Házban a plenáris ülés előtt, a kultúrák közötti párbeszéd európai éve keretében. Tudni szeretném, hogy az elnökök konferenciája miért értelmezi a kultúrák közötti párbeszédet kizárólag vallások közötti monológként, és hogy véleménye szerint egy ülés megfelelő fórum-e vallási üzenetekhez.
<P>
(Taps)
<P>
Végül tudni kívánom, hogy az elnökök konferenciája hajlandó-e átgondolni a vendégelőadók listájának bővítését, hogy az reprezentatívabbá váljon nők és nem vallási szervezetek részvételével. Az ALDE csoport javasolta, hogy hívják meg a plenáris ülésre előadóként Jahangir asszonyt, az ENSZ vallás- és hitszabadsággal foglalkozó különleges megbízottját is. Remélem, hogy tud felvilágosítással szolgálni.
<P>
(Taps)
<SPEAKER ID="010" NAME="Elnök">
Köszönöm, in 't Veld asszony. Ha jól emlékszem, ez valóban az elnökök konferenciáján egyhangúlag hozott határozat volt. Cohn-Bendit úrnak kételyei vannak ezt illetően, úgyhogy ezt ellenőrizzük. Mindenesetre a határozat igen nagy többséggel született, és azt is megállapították, hogy a lista ne legyen végleges, és az Európai Parlament különféle bizottságait is hívjuk fel, különösen további olyan tevékenységekkel kapcsolatos javaslatok megtételére, melyekről szavazhatunk.
<P>
in 't Veld asszony, biztosíthatom Önt, hogy ez esetben a lehető legszélesebb körű vitára került sor, és nyitottak vagyunk további javaslatok előtt is, bár természetesen ezekről az elnökök konferenciájának vagy a Parlamentnek kell döntenie.
<SPEAKER ID="011" NAME="Monica Frassoni" AFFILIATION="Verts/ALE">
(IT) Elnök úr, hölgyeim és uraim! Szeretnék rámutatni néhány pontra, mellyel képviselőcsoportom nem értett egyet.
<SPEAKER ID="012" NAME="Elnök">
Ismét rámutatnék, hogy az Ön képviselőcsoportja nyilvánvalóan nem értett egyet. Ezt ismét ellenőrizzük a jegyzőkönyvben, nem azért, mintha kételkednénk az Ön szavaiban, hanem a jegyzőkönyv pontosságának biztosítása érdekében. Mindenesetre a döntést az elnökök konferenciája ritkán látott többséggel hozta.
<SPEAKER ID="013" NAME="Sarah Ludford" AFFILIATION="ALDE">
Elnök úr! Szeretném kiegészíteni in 't Veld asszony szavait. Ahogy egy Önnek címzett és más képviselőknek másolatként elküldött ma reggeli e-mailben is elmondtam, újabb sajnálatos tény, hogy a jelek szerint Ön a főmuftit az adott vallás európai képviselőjeként a pápával és az Egyesült Királyság főrabbijával helyezte egy szintre. Véleményem szerint ez kedvezőtlen jelzés az európai muzulmánok számára.
<P>
A holnapi látogatás minden udvariasságot megkövetel, bár az ember szívesen folytatna eszmecserét az emberi jogok szíriai megsértéséről. Reményeim szerint azonban az ez évi meghívottakat tartalmazó későbbi listán biztosítják, hogy az iszlám európai képviselőjét meghívják, és az nem egy EU-n kívüli személy, amit úgy értelmezhetnek, hogy ő képviseli az európai muzulmánokat, ami nem igaz.
<SPEAKER ID="014" NAME="Elnök">
Ludford asszony, minden jóakarat és egymás iránti megértés kevés ahhoz, hogy száz százalékos megállapodásra jussunk ilyen kérdésekben. Higgye el, hogy még így is nagy többséggel határoztak a képviselőcsoportok elnökei. Jóakarattal mindezt ki is egyensúlyozhatjuk a különféle bizottságok tevékenységei révén, és így mindenki az eredmények részesének érezheti magát. Most komolyan azt kérem Önöktől, hogy vendégeinket megérkezésükkor megbecsüléssel és tisztelettel fogadják. Végső soron nem megakadályozni, hanem előmozdítani kívánjuk a párbeszédet. Ezt igazából mindenkitől kérem.
<P>
(A jegyzőkönyvet jóváhagyják.)
