<CHAPTER ID="005">
Ünnepélyes ülés - Jordánia
<SPEAKER ID="102" NAME="Elnök">
Tisztelt képviselők, Ferrero-Waldner biztos asszony! Hölgyeim és uraim! Különleges megtiszteltetés az Európai Parlament számára, hogy a mai napon Strasbourgban üdvözölheti Őfelségét, II. Abdallahot, a Jordán Hasimita Királyság királyát. Örömmel üdvözöljük Önt, itt az Európai Parlamentben.
<P>
(Taps)
<P>
Üdvözlöm továbbá az Abdallah király kíséretében érkező magas rangú küldöttséget is, különösképpen a jordán parlament mindkét házelnökét.
<P>
(Taps)
<P>
Jordánia királyának mai látogatása a harmadik látogatás 2002 óta, amikor is először intézett beszédet az Európai Parlamenthez. 2004 novemberében a király ellátogatott Brüsszelbe, az Elnökök Értekezletére. Az Európai Parlamentbe tett mai látogatása és beszéde a Jordán Hasemita Királyság és az Európai Parlament közötti erős partnerség és a földközi-tengeri térségben kialakítandó közös jövőnk biztató jele.
<P>
Felség, sokkal hosszabb beszédre készültem, de mivel kis türelmét kellett kérnünk, rövidre fogom a beszédem, és mindössze azt kívánom mondani, hogy nagyszerű, hogy itt van velünk, és nagy örömömre szolgál, hogy felkérhetem Önt beszéde megtartására.
<P>
(Taps)
<SPEAKER ID="103" NAME="Abdullah II">
Jordán Hasimita Királyság királya.- Bismillah ar-Rahman ar-Rahim. Tisztelt Elnök úr! Tisztelt képviselők! Hölgyeim és Uraim! Köszönöm a szívélyes fogadtatást. A jordán nép nevében megtiszteltetés számomra, hogy ismét itt lehetek ezelőtt a nagyszerű intézmény előtt
<P>
Barátaim! Ma egy változó Európát és egy változó Közel-Keletet látunk. Egy Európát, bővülő tagsággal, illetve a határokon átnyúló együttműködés és az együttes növekedés víziójával. Egy Közel-Keletet, új távlatokkal és a szomszédos népek közötti béke reményével. Reméljük, hogy népünknek lehetőséget, ifjúságunknak biztos jövőt tudunk kínálni.
<P>
Ezek nem egymástól elszigetelt folyamatok. Ha sikerül térségünk reményeit beváltani, az nagyobb stabilitást eredményez, ami világszerte a biztonság és a jólét új lehetőségét teremt meg. Alapvető érdekünk, hogy sikerrel járjunk és most egy sorsdöntő lehetőség előtt állunk.
<P>
Két héttel ezelőtt az Európai Unió és térségünk országainak támogatásával izraeliek és palesztinok találkoztak Annapolisban. Elkötelezték magukat a 2008-as békeszerződést előmozdító - minden részletre kiterjedő - tárgyalások és az útitervben foglalt kötelezettségek azonnali teljesítése mellett. Évek óta most látunk először elmozdulást egy tartós rendezés és egy független, szuverén és életképes palesztin állam irányába.
<P>
(Taps)
<P>
Ez az eredmény a béke barátainak, többek között az európai és az arab államok vezetőinek köszönhető. Több éve tartó, egyre mélyülő válság után tudtuk, hogy változtatni kell a stratégián. Sürgettük a két állam megvalósítása iránti új elkötelezettséget és a megvalósításhoz vezető folyamatot - feszes határidőkkel, számon kérhető követelményekkel és a konkrét lépések megjelölésével.
<P>
Ritkán kapunk második esélyt, de hiszem, hogy most kaptunk egyet. Valóságos kihívások előtt állunk, de Annapolis újra felvillantotta a remény szikráját. Ezt a szikrát lángra kell lobbantanunk, a bizalom, a tettek és a kézzelfogható eredmények lángjává.
<P>
Korunk legfontosabb válságának megoldásában közeli szomszédainkhoz hasonlóan Európa is érdekelt. Minden oldal elismeri Európa semleges szerepét és nagyra becsüli azt a modellt, amit a regionális haladás és béke terén elért. Önök évek óta partnereink a megoldás keresésében és közösen fogjuk élvezni a féltekénken kialakuló békés és prosperáló térség előnyeit is.
<P>
Ezek a realitások alapozzák meg Európának az eljövendő békében betöltött fontos és kiemelkedő szerepét. Elsősorban az Európai Unióra gondolok és Önökre itt az Európai Parlamentben, akik Európa nevében hallatják hangjukat. Ma eljöttem Önökhöz, hogy hangsúlyozzam aktív szerepvállalásuk fontosságát, kérem Önöket, hogy segítsenek specifikus és gyakorlati szakértelmükkel és vegyenek részt a jövő alakításában, és eljöttem, hogy biztosítsam Önöket Jordániának az előttünk álló munka melletti elkötelezettségéről.
<P>
Barátaim! Számos jelentős területen már most lépnünk kell. Az első a tárgyalások és célkitűzéseiknek támogatása: a konfliktus befejezéséhez vezető végleges megállapodás létrejötte, a biztonság megteremtése mind Palesztina, mind Izrael számára. És végre valahára egy szuverén, független és életképes palesztin állam megvalósítása.
<P>
(Taps)
<P>
Nem szabad alábecsülnünk az előttünk álló nehéz napokat. Ezek összetett és több évtized óta létező kérdések. Szembe kell nézni a valódi sérelmekkel - és magunk mögött kell hagynunk azokat. Pozitívum, hogy az izraeliek és a palesztinok tisztában vannak azzal, hogy közös és alapvető érdekük a konfliktus megszüntetése. Már eddig is sokat tettünk az ügy érdekében. Kezdve Oszlótól, az útiterven át a Genfi Egyezményen és egyéb kezdeményezéseken keresztül mindig a megoldás paraméterei állnak a középpontban. Hiszem, hogy a felek eljutnak a végjátékhoz.
<P>
Ahhoz, hogy ez bekövetkezzen, nélkülözhetetlen a nemzetközi közösség szerepvállalása. A konfliktus utáni helyreállítás és megbékélés mechanizmusában és folyamatában Európának egyedülálló tapasztalata van, amibe beletartozik a biztonság keretprogramjának kidolgozása, ami mindkét oldal számára biztosítékot jelent. Az európai békefenntartó erők konstruktív szerepet játszottak Libanonban. Az Önök ügy iránti elkötelezettsége hozzájárul a palesztin-izraeli megállapodás iránti bizalom növeléséhez.
<P>
Az erőforrások mellett olyan partnerségre is szükség van, amely gazdasági lehetőségeket teremt, bizalmat ébreszt a politikai folyamat működése iránt és megteremti a béke fenntartásához szükséges feltételeket. A palesztinoknak és az izraelieknek minél előbb kézzelfogható eredményekre van szüksége. Ezek az erőszakkal szembeni biztonságot, a megszállás végét, de a jobb életkörülményeket is jelentik. A palesztinok humanitárius helyzete a megszállt területeken továbbra is borzalmas. Biztosítani kell az embereknek a munkahelyhez, oktatáshoz, hatékony közszolgáltatásokhoz és még sok minden máshoz való hozzáférést. Ezek a lépések komoly reményeket ébresztenek és hatásos ellenérvként hozhatók fel a változatlanságot hirdető szélsőséges véleményekkel szemben.
<P>
Jövő héten az adományozó országok és intézmények párizsi találkozóján az ügy iránti elkötelezettség megerősítésére és az előrelépés útjának megtervezésére kerül sor. Az európai nemzetek és az Európai Unió már most is segítséget nyújt: A térség lakosai nagyra értékelik ezt az elkötelezettséget
<P>
Egy másik ezzel kapcsolatos sürgős feladat a békében rejlő lehetőség megértése és világossá tétele. Hozzá kell fognunk a jövő képének újrarajzolásához: olyan térséget kell felvázolnunk, ahol a konfliktust az együttműködés váltja fel. Ahol a több mint 300 millió lakost számláló - az Atlanti Óceántól az Indiai Óceánig kiterjedő - 22 ország önnön képességeit és erőforrásait egy nagy regionális gazdaságban egyesíti. Ahol a határokon átnyúló partnerség előmozdítja a fejlődést, az egészség ügyét, a környezetvédelmet és még sok minden mást.
<P>
A globális haladásban való teljes körű részvételre egy jövőkép ad felhatalmazást az embereknek. Az európai szomszédainkkal kialakult partnerség révén a tudomány, a technológia és a kereskedelem területén új lehetőségek kínálkoznak.
<P>
Az ígéretes jövő érdekében gyors lépéseket kell tennünk a szír és libanoni helyzet megoldására, az átfogó rendezés mentén. Valóban, az egész arab világ felismerte az előrelépés fontosságát. Múlt tavasszal az arab békekezdeményezést egyhangúlag megerősítették, amit a térségen kívüli muszlim országok támogatásukról biztosítottak. Végre valahára egy szuverén, független, fenntartható palesztin állam létrejöttének, valamint Izrael, illetve 57 arab és muszlim nemzet közötti teljes körű, normális viszony kialakításának lehetősége előtt állunk. Ez elfogadást jelent, elfogadást olyan több milliárd lakost számláló kulcsfontosságú országok részéről, amelyek az Egyesült Nemzetek tagságának közel egyharmadát teszik ki. Ez megnyitja az utat a biztonság, a béke és az új partnerség közös jövője előtt.
<P>
A béke megvalósítása jelentős kihatással lesz más területekre is. A térségen belül, lehetőség nyílik egyéb - a szegénységtől a fegyverek terjedéséig terjedő - fontos kérdések megoldására. Az agresszív erők többé nem állíthatják a palesztin ügyet a saját céljaik és érdekeik szolgálatába.
<P>
(Taps)
<P>
Rendelkezésre állnak majd az erőforrások és nagyobb figyelmet kap a régióban rejlő lehetőségek fejlesztések és reformok révén történő kiaknázása.
<P>
Mi Jordániában készek vagyunk megfelelni a jövő elvárásainak. A régióban tapasztalható egyensúlyhiány ellenére folytattuk reformprogramunkat. Az elmúlt évtizedben számos jelentős eredményt értünk el: erős gazdasági növekedést, az egy főre jutó jövedelem növekedését és egy modellértékű oktatási rendszert. A magánszektorba történt befektetéseivel és a hivatalos segítségnyújtással Európa mindvégig fontos partnerünk volt. Engedjék meg, hogy elmondjam, hogy nagyra értékeljük azt a támogatást és barátságot, amit ez a Parlament és az Európai Unió nyújtott számunkra.
<P>
(Taps)
<P>
Hiszem, hogy a békét követő napokban partnerségünk tovább fog erősödni.
<P>
Barátaim! A Balti tenger északi részétől a Földközi tenger déli részéig kiterjedő tágabb szomszédságra gondolunk, melynek Európa és a Közel-Kelet is része. Ez képezi az együttműködés és fejlődés régiók közötti platformját, az Euromed partnerség alapját. A közös érdekekre épülő kapcsolat korlátlan lehetőségekkel rendelkezik. Tőlünk függ, hogy képesek vagyunk-e a partnerségünket magas szintre emelni.
<P>
Ma lépnek felnőttkorba azok a fiatal európaiak, akik egy nem megosztott Európában élnek. Palesztin és izraeli kortársaiknak nincs részük ebben a pozitív élményben. Egy megosztott, konfliktusokkal átszőtt világban nőttek fel. Közösen összefogva elmozdíthatjuk a jövőjük előtt álló akadályokat, és magunk mögött hagyhatjuk a múltat.
<P>
Mára az Európai Parlament lényegesen több tagállamot képvisel, mint amikor legutóbb, öt évvel ezelőtt beszéltem Önökhöz. Ez a partnerség és haladás zónájának kibővítésére tett régiószintű kötelezettségvállalásnak köszönhető. A Közel-Kelet ugyanezzel a fontos feladattal próbál megküzdeni. Közösen megvalósíthatjuk ezt a feladatot.
<P>
Egy megújult békefolyamat vette kezdetét. A múltban azonban sikertelenek voltak ezek a kezdeményezések. De ez alkalommal az események kivételes alakulása megnyitotta az utat a siker előtt és együtt beváltjuk a béke ígéretét.
<P>
(Taps)
<P>
Barátaim! Mi Jordániában tudjuk, hogy egy olajfa életében az ültetés csak az első lépés. Beindul több száz folyamat, ami elvezet az élethez nélkülözhetetlen sejtek és rendszerek kialakulásához. Gyökeret ereszt, növekedésnek indul, és erőmagja biztosítja az életben maradást. Kívülről vizet és támogatást kap, ez tartja életben és ebből lesz a fa gyümölcse.
<P>
A Közel-Kelet küzdőterén most ültettek el egy új olajágat. Most kell hozzálátnunk a valódi munkához. Itt a lehetőségünk, hogy megteremtsük a békét megalapozó, növekedését elősegítő és életben tartását biztosító folyamatokat és rendszereket.
<P>
Kérem Önöket, hogy vegyenek velünk együtt részt ebben az erőfeszítésben. Partnerségünk történelmi jelentőségű átalakulást eredményezhet és bő termést hozhat - elhozhatja a béke és jólét éveit, ami javára válik népeinknek és az egész világunknak.
<P>
(A Parlament feláll és ovációval ünnepli a szónokot)
<SPEAKER ID="105" NAME="Elnök">
Felség! Megköszönjük az Európai Parlamentnél tett látogatását. Köszönjük ezt a nagyszerű beszédet. Az Ön meggyőződései mindannyiunkat mélyen - ezt a taps is bizonyította - megindították. Kevés olyan kiváló személyiség és kevés Önhöz hasonló olyan vezető van, aki ennyire elkötelezett lenne a közel-keleti béke iránt. Barátnak nevez bennünket és az Európai Parlament nevében elmondhatom Önnek: támogatjuk Önt egy biztonságban élő palesztin állam létrehozásában...
<P>
(Taps)
<P>
...és egy biztonságban élő Izrael állam létében. Mi az Európai Parlamentben hiszünk az emberi méltóságban, ami egyformán vonatkozik a világ minden egyes lakosára.
<P>
(Taps)
<P>
Felség! Szoros együttműködést kívánunk fenntartani az Ön országával. Ön azon kevesek egyike, aki több alkalommal ellátogatott az Európai Parlamentbe. Mi itt az Európai Parlamentben és az Európai Unióban a Közel-Kelet összes országával szoros partnerségre, kapcsolatra, és ha lehetséges, barátságra törekszünk Mi az Ön oldalán állunk. Dolgozzunk együtt!
<P>
Shukran jazilan. Köszönöm, Felség.
<SPEAKER ID="107" NAME="Martin Schulz" AFFILIATION="PSE">
(DE) Tisztelt Elnök asszony! Hölgyeim és uram! Tekintettel a Jordánia királyával tartott ünnepélyes ülésre, a különböző képviselőcsoportok vezetőinek az eljárási szabályzat értelmében,kétségkívül nem volt lehetőségük nyilatkozni a korábbi eseményekkel kapcsolatban. Én ezt most megteszem.
<P>
Úgy gondolom, hogy több képviselőtársam nevében szólok, amikor megköszönöm a Ház elnökének, Barroso úrnak és Sócrates úrnak, hogy ilyen méltóságteljes módon megvédte ezt az ünnepélyes eseményt: az Alapjogi Charta aláírását. A Ház túlnyomó többsége mellettük állt.
<P>
(Taps)
<P>
Két dolgot kívánok azonban a Háznak mondani, amit kizárólag a saját személyem, és nem a képviselőcsoportom nevében teszek. Saját nevemben beszélek.
<P>
Szeretném a Ház figyelmét egy olyan témára felhívni, amelynek a képviselőcsoport vezetőjeként részese vagyok. Nem szokásos beszámolni az Elnökök Értekezletének tanácskozásairól, de mindenestre tudniuk kell, hölgyeim és uraim, hogy a képviselőcsoportoknak egyetlen egy vezetője, Bonde úr volt az, aki az Elnökök Értekezletén meghívást kért a Lisszaboni Szerződés hivatalos aláírására. Úgy hiszem, a Háznak tudnia kell erről. Egyetlen másik képviselőcsoport vezetője sem kérte ezt. Bonde úr, aki itt mindig nagy lármát csap, eltökélt szándékot mutatott a Szerződés aláírásán való részvétel iránt. Ezek azok a kettős mércék, amelyekkel együtt kell itt élnünk.
<P>
Egy másik megjegyzés, amit tenni kívánok, az az, hogy Németországban a középiskolában tanultam arról, hogy a weimari köztársaság Reichstagjában hogyan használták fel a kollektív skandálás taktikáját a politikai ellenfelek túlkiabálására. A politikai csoport, amely bevezette ezt a gyakorlatot, az Adolf Hitler vezette csoport volt. Erre emlékeztettek a mai nap eseményei. Köszönöm.
<P>
(Hangos taps)
<SPEAKER ID="108" NAME="Joseph Daul" AFFILIATION="PPE-DE">
(FR) Meglehetősen rövid leszek. Engem is nagyon megdöbbentettek a korábbi események. Ez az ülésterem olyan eszmecserék helyszínéül szolgál, amelyekben a demokrácia a mérvadó és nincs szükségünk olyan viselkedésre, aminek - a tévékamerák örömére - ma reggel szemtanúi voltunk. Mindannyiunknak joga van kommunikálni. Azoknak, akik felelősek azért a felfordulásért, ami a demokráciának és szabadságnak szentelt ülésteremben ma reggel bekövetkezett, csak annyit mondok, szégyenletesen viselkedtek. Ma délután újra beszélünk erről ezt az Elnökök Értekezletén, hogy megelőzzük a helyzet továbbsúlyosbodását.
<P>
(Hangos taps)
<SPEAKER ID="109" NAME="Francis Wurtz" AFFILIATION="GUE/NGL">
(FR) Tisztelt Elnök asszony! Hölgyeim és uraim! Szeretném - mind a magam, és remélem, a látottak ismeretében a teljes képviselőcsoportom nevében - a lehető legkomolyabb mértékben elítélni azt a gyalázatos, soviniszta, Európa ellenes demonstrációt, amit itt korábban előadtak.
<P>
(Taps)
<P>
Az én képviselőcsoportom egyértelműen az új Szerződésről szóló népszavazás mellett van és a Charta bizonyos cikkeivel kapcsolatban kérdései és aggályai vannak. De ennek semmi köze sincs ahhoz, ami ma reggel itt történt, és fontos hogy ne is lehessen ezzel összekeverni. Ami minket illet, mi az alapjogok előmozdítását támogatjuk, egy demokratikus Európát támogatunk és a mi víziónkban nincs helye sem sovinizmusnak, sem illetlen viselkedésnek.
<P>
(Hangos taps)
<SPEAKER ID="110" NAME="Graham Watson" AFFILIATION="ALDE">
Tisztelt Elnök asszony! A Ház méltóságának megőrzése érdekében hivatalos kérelmet óhajtok benyújtani a fegyelem kérdését illetően. Elfogadhatatlan és nem szabad eltűrni a Ház bizonyos képviselőinek a viselkedését, akik az aláírási ünnepség alatt túlkiabálták a Parlament, a Bizottság és a Tanács képviselőit. Ez a viselkedés Európa legmagasabb szintű Tanácsában a legszörnyűbb futballmérkőzések hangulatát idézi fel és a német Reichstag nemzeti szocialistáinak és az orosz Duma kommunistáinak tetteit juttatja eszünkbe.
<P>
(Taps)
<P>
Tisztelt Elnök asszony! A hivatalos kérelmem a következő: a képviselőcsoportom követeli, hogy a jövőben az elnökség éljen az eljárási szabályzat szerinti hatalmával és a képviselők minden ilyen viselkedését szüntesse meg.
<P>
(Hangos taps)
<SPEAKER ID="111" NAME="Daniel Cohn-Bendit" AFFILIATION="Verts/ALE">
(FR) Hölgyeim és uraim! Úgy gondolom aligha szükséges megjegyeznem, hogy a többi képviselőtársunkhoz hasonlóan minket is meglehetősen megdöbbentett a korábbi tüntetés. Azonban azt mondom: "Ne dramatizáljuk túl!” Lehet, hogy van 50 tökfilkó az ülésteremben, de van 700 képviselő, aki szemben áll velük, tehát ne fújják fel azt a tényt, hogy 50 haszontalan megzavarta az aláírási ünnepséget. Nyugodjunk meg, és Graham, ne ragaszkodjunk a felelősök kidobásához. Az én nézetem szerint egy szabad parlament képes néhány tökfilkót elviselni, bármilyen kellemetlenek is legyenek.
<P>
(Taps)
<SPEAKER ID="112" NAME="Brian Crowley" AFFILIATION="UEN">
Tisztelt Elnök asszony! Miközben üdvözöljük a markáns vélemények kifejtésének lehetőségét a parlamenti közgyűléseken, képviselőcsoportom nevében kijelentem, hogy ami ma délelőtt történt, az túlment mindazon, ami egy demokratikus intézményben megengedhető. A vita folytatása helyett inkább térjünk rá a szavazásra, és aztán menjünk ebédelni, amilyen gyorsan csak lehet.
<SPEAKER ID="113" NAME="Jens-Peter Bonde" AFFILIATION="IND/DEM">
Tisztelt Elnök asszony! Mivel Schulz úr részéről személyes támadás ért, ezért úgy gondolom, a szavazásra kellene rátérnünk. Részt vettem egy békés tiltakozáson, ami egy olyan charta megünneplése ellen szerveződött, ami egy olyan alkotmány része volt, amelynek még a konszolidált szövegét sem lehet megszerezni és sem, én, sem Önök nem ismerhetik jelentőségét és jelentését. Önök holnap egy olyan szerződést írnak alá, amit nem olvastak, annál az egyszerű oknál fogva, hogy nem olvasható. A szavazásra szánt időt Önök a demokrácia győzelmének megünneplésével töltik. Nem támadom képviselőtársaimat, de meg kell mondanom Schulz úrnak, hogy nem vettem részt bűncselekményben.
<P>
Teljes mértékben megértem, de nekünk Dániában mások a hagyományaink, ezért ott voltam a pólómban, népszavazást követeltem és úgy gondolom, hogy nekünk, mindannyiunknak népszavazást kellene követelnünk. Ez az a demokratikus norma, amit Önök védenek.
<SPEAKER ID="114" NAME="Dimitar Stoyanov" AFFILIATION="NI">
(BG) Szólásra emelkedem a szabályok azon rendelkezése értelmében, amely a személyes magyarázat jogát biztosítja számomra, mivel Cohn-Bendit úr megsértett embereket ebben a teremben. Ezek személyeket érintő sértések, ezért nincs joga Cohn-Bendit úr, hogy a parlamenti mentelmi joga mögé bújjon. Mondja, hogy lemond a mentelmi jogáról és utána sértegessen parlamenti képviselőket! Ami itt történt, az nem más, mint véleménynyilvánítás szabadsága, amivel minden parlamenti képviselő rendelkezik.
<P>
Szeretné Daul úrhoz szólni. Daul úr, ha azt akarja, hogy parlamenti képviselőket erőszakkal vigyenek ki ebből a teremből, nem olyan-e Ön, mint Hitler, aki pontosan ugyanezt tette a német Reichstagban?
<P>
A legnagyobb demokrácia a közvetlen demokrácia. Felemeltük a hangunkat, gyakoroltuk a véleménynyilvánítás szabadsága és a közvetlen demokrácia jogát, ahelyett, hogy megkerültük volna az európai nemzeteket, mint ahogy azt Ön tette. Ami itt történik, az az új Unióban formát öltő új proletáriátus diktatúrája. Ami azonban ez alkalommal nem szovjet, hanem európai.
<SPEAKER ID="115" NAME="Joseph Daul" AFFILIATION="PPE-DE">
(FR) Tisztelt Elnök asszony! Elhangzott a nevem a parlamenti mentelmi jog eltörlése és az ülésteremből való kiutasítás kapcsán. Hadd javasoljam, hölgyeim és uraim, hogy mielőtt felszólalnának a Házban, először a képviselők nevét mondják helyesen.
<SPEAKER ID="116" NAME="Elnök">
Mielőtt szavazásra bocsátom a kérdést, egy megjegyzést kívánok tenni.
<P>
2007. november 29-én ez a Ház az Alapjogi Chartát 534 igen, 85 nem és 21 tartózkodó szavazattal fogadta el.
<P>
(Hangos taps)
