<CHAPTER ID="009">
Az előző ülés jegyzőkönyvének elfogadása
<SPEAKER ID="138" NAME="Martin Schulz" AFFILIATION="S&amp;D">
(DE) Elnök úr! A tegnapi ülés jegyzőkönyvével kapcsolatban nincsenek észrevételeim, viszont a ma délelőtti ülésen történt incidenshez szeretnék megjegyzést fűzni. Kollégámat, Göncz Kingát, képviselőcsoportom parlamenti képviselőjét és volt magyar külügyminisztert a Jobbik fasiszta pártot képviselő Morvai Krisztina teljességgel elfogadhatatlan módon sértegette a ma délelőtti vita során. Magyarország külügyminisztereként Göncz asszony az országban szinte bárki másnál keményebben dolgozott Magyarország és a szomszédos országok közötti nemzetközi megbékélés elérése érdekében. Szeretném határozottan visszautasítani azt a felháborító sértést, amely Morvai asszony, egy újfasiszta párt képviselője által érte Göncz asszonyt.
<P>
(Taps)
<SPEAKER ID="139" NAME="Kinga Göncz" AFFILIATION="S&amp;D">
(HU) Köszönöm szépen a lehetőséget. Én nagyon sajnálom, hogy erre a szóváltásra itt sor kerül az Európai Parlamentben, csak röviden szeretnék én is reagálni arra, hogy az a párt, amelyet Morvai Krisztina képvisel, 2006 óta létrehozott egy félkatonai alakulatot és azon keresztül félemlítik meg a társadalom csendes többségét.
<P>
Kisebbségieket, melegeket, romákat, zsidókat. Nemrég a bíróság feloszlatta ezt a félkatonai szervezetet, de ennek a pártnak az egyik képviselője itt a júliusi ülésen ennek a szervezetnek az egyenruháját viselte. Magyarországon ez a párt Európa-ellenes, rasszista, homofób, cigányellenes, xenofób demagógiával kampányolt és Magyarországot az Európai Unió gyarmataként tüntette fel rendszeresen a megszólalásaiban. Az esemény, amelyről Morvai Krisztina beszélt, 2006-ban történt, amikor ezek a szélsőjobboldali tüntetők felgyújtották a Magyar Televízió székházát, napokon keresztül randalíroztak, 113 rendőr sebesült meg.
<P>
Október 23-án megismétlődött ez a randalírozás. Megpróbálták megzavarni a nemzeti ünnepet erőszakosan valóban. A rendszerváltás utáni magyar történelemben a rendőrségnek nem volt tapasztalata a szélsőjobboldali tüntetések kezelésével. Ezután a kormány felállított egy független bizottságot, amelynek a jelentése elérhető mindenfajta honlapon angolul is, amely bizottság tett javaslatokat és egyébként számtalan bírósági eljárás indult. A magyar szervek kivizsgálták ezeket a visszaéléseket.
<P>
Valóban voltak problémák, csak azt szeretném mondani Morvai Krisztina képviselő asszonynak, hogy ha diktatórikusként aposztrofálja saját hazája intézményrendszerét, akkor azzal az a probléma, hogy ha nem működne a demokrácia Magyarországon, akkor most ő sem mondhatta volna itt el a felszólalását. Sajnálom, hogy erre itt sor került a Parlament előtt és őszintém remélem, hogy ez a vita nem fog itt folytatódni.
<SPEAKER ID="140" NAME="Zoltán Balczó" AFFILIATION="NI">
(HU) Tisztelt Elnök úr, a házszabály alapján kérdést tehetek föl fél percben. Schulz úrnak azt a kérdést teszem föl, honnan veszi a bátorságot, hogy párttársa rágalmai alapján itt, ebben a körben fasisztának nevezzen egy pártot csak azért, mert nem mindenben ért egyet azzal, ami az Unió fő áramlata. Erre a pártra Magyarországon 430 000 ember szavazott. Ön 430 000 választót minősít fasisztának. Gondolja meg ezentúl, hogy mit mond!
