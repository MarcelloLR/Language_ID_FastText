<CHAPTER ID="023">
A halászati erőforrások technikai intézkedések révén történő megóvása (vita)
<SPEAKER ID="212" NAME="Elnök">
A következő napirendi pont Visser úr jelentése, a Halászati Bizottság nevében, a halászati erőforrások technikai intézkedések révén történő megóvásáról szóló tanácsi rendeletre irányuló javaslatról - C6-0282/2008 -.
<SPEAKER ID="213" NAME="Carmen Fraga Estévez" LANGUAGE="ES">
Szeretném megköszönni az előadónak, hogy hangsúlyozott néhány fő aggodalmat, ami felmerült a Bizottság jelentésében.
<P>
Ezek egyike az az új tendencia, hogy szabályozzuk azoknak a témáknak az egyes területeit, amelyek a közös politika pilléreit képezik. Míg ez a megközelítés elméletileg érthető a technikai intézkedések esetében, nagyon vigyáznunk kell arra, hogy a későbbi regionális rendeletek kizárólag a technikai részletek alkalmazásával és szabályozásával kapcsolatos aspektusokra korlátozódjanak.
<P>
Azért említem ezt, mert a minimumintézkedéseket tartalmazó keretrendeletek megfogalmazása, amelyeket aztán gyakran az egyes területekre vonatkozó különböző jogszabályok követnek, együtt a komitológiához való fordulás egyre növekvő tendenciájával, egyike azoknak a lehetőségeknek, amelyet a Bizottság kész kihasználni, amennyiben a halászattal kapcsolatban egy együttdöntési eljárás lehetőségével kell szembenéznie, ahogy azt a Tengerügyi és Halászati Főigazgatóság nyíltan bevallja a közös halászati politika reformjáról szóló zöld könyvben.
<P>
Azt is észben kell tartanunk, hogy nem egy közönséges politikáról van szó, hanem egy közös politikáról, amelyben nagyon világosan kell fogalmazni azzal kapcsolatban, hogy mi tartozik bele az ellenőrzésnek a tagállamokra való többé-kevésbé burkolt átruházásába vagy a túlzott decentralizálásába annak, aminek közös szabályoknak kellene lenniük, hogy ne akadályozzák a versenyt és elkerüljék a flották közötti diszkriminációt.
<P>
Ezért míg elfogadható lehet, hogy a ténylegesen helyi fajok esetében a minimum méretet a regionális szabályozó hatóságok szabályozzák, ez csak az esetek elenyésző számában érvényes; a minimum méreteknek általában, csakúgy, mint a hálók mérésének és azon kritériumok megalkotásának, amelyek alapján a fogásokat kirakodják és eladják, univerzálisnak kell lenniük, és azokat a Tanácsnak és a Parlamentnek kell elfogadniuk.
<P>
A Halászati Bizottság által bevezetett fő változtatások némelyike is ebbe az irányba halad, megpróbálva a komitológiai eljárás bármilyen alkalmazását a részletekre korlátozni és kitartva amellett, hogy a Tanácsnak rendelkeznie kell hatáskörrel annak érdekében, hogy bevezethessen tilalmi időszakokat, hálóméreteket és intézkedéseket a visszaengedés betiltására vagy csökkentésére, mert tudjuk, hogy a közösségi halászatra olyan szabályoknak is vonatkozniuk kell, amelyek azonosak mindenki számára.
<P>
Meg kell jegyezni, hogy az egyetlen ténylegesen közösségiesített vonatkozása ennek a politikának, amit "közösnek” hívunk, a piacokhoz való hozzáférés, míg az állományvédelmi politika és a kezelési politika - ne hívjuk ezt többé ellenőrzési politikának - helyet enged bizonyos manőverezéseknek, amit a tagállamok általában lelkiismeret-furdalás nélkül kihasználnak saját flottáik előnyére és a többi flotta rovására.
<P>
Éppen most lehettünk tanúi a Bizottság erős elkötelezettségének az ellenőrzés közösségiesítése és szabványosítása iránt, és nehéz lenne megérteni, hogy a fennmaradó intézkedések miért szolgálják, épp ellenkezőleg, ennek az ellenőrzésnek a szétdarabolását és széttördelését, vagy azt a tényt, hogy különböző szabályokat hoznak létre ugyanarra a tevékenységre, attól függően, hogy hol végzik azt.
<P>
Ez veszélyezteti a Közös Halászati Politika hitelességét és saját jövőjét, amit nem szabad biztosra venni a 2012-es reform előtt.
<P>
Végezetül, a vitatott "egy háló” szabállyal kapcsolatban úgy gondolom, hogy a Parlament egy jó alternatív megközelítést ajánlott a Bizottságnak, jelezve, hogy ez mely esetekben lenne életképtelen; ezért elfogadhatónak kellene lennie, hogy több mint egy halászhálót vigyenek fel a fedélzetre.
<P>
Remélem, hogy a továbbiakban a Bizottság fogékony lesz a halászati ágazatot és a Halászati Bizottságunkat érintő igazán fontos problémák iránt.
<SPEAKER ID="214" NAME="Joe Borg">
, a Bizottság tagja. - Elnök úr, engedje meg, hogy köszönetemet fejezzem ki az előadónak, Visser úrnak, Fraga asszonynak és a Halászati Bizottságnak a Bizottságnak az Atlanti-óceánra és az Északi-tengerre vonatkozó technikai intézkedésekkel kapcsolatos javaslatáról szóló jelentéstervezetért.
<P>
Ez egy nagyon technikai dokumentum, és, ahogy tudják, a technikai intézkedések az Atlanti-óceánon és az Északi-tengeren nagyrészt a meglévő szabályokból származnak. A közösségi jogszabályokban az intézkedések különböző rendeletekben terjednek szét: az 1998. évi, az Atlanti-óceánra és az Északi-tengerre vonatkozó általános technikai intézkedéseket tartalmazó rendeletben; a tőkehal- és a szürke tőkehal állományok helyreállítására vonatkozó kiegészítő technikai intézkedéseket tartalmazó rendeletben; és az éves teljes kifogható mennyiségre és kvótára vonatkozó rendeletben, amely szintén számos technikai védelmi intézkedést tartalmaz. Ettől a jogi összetettségtől eltekintve, a jelenlegi szabályok néhány esetben nagyon bonyolultak, és nehéz végrehajtani és ellenőrizni őket.
<P>
Múlt év június 4-én a Bizottság elfogadott egy, az Atlanti-óceánra vonatkozó technikai védelmi intézkedésekről szóló új rendeletjavaslatot. A javaslatot az érdekeltekkel és a tagállamokkal 2006-ban és 2007-ben folytatott széleskörű egyeztetések után készítették el. A jelentés az összes fontos szabályt egy jogalkotási aktusba foglalja össze, amely ezáltal fejleszteni fogja a jogi következetességet. A javaslat továbbá kísérletet tesz a különböző szabályok egyszerűsítésére, tisztázására és korszerűsítésére. Külön figyelmet fordítottak a fedélzeti ellenőrzések egyszerűsítésére és a halászok költségeinek csökkentésére. Tartalmaz további szabályokat a visszaengedés csökkentésére is, mint például a valós idejű bezárásokra vonatkozó jogi keret létrehozása, amelyet az Északi-tengeren már alkalmaznak.
<P>
Egy új döntéshozatali szerkezetet is javasoltunk, tanácsi szintű döntést használva az általános és létfontosságú intézkedések esetében, és komitológiát használva a részletesebb és régióspecifikus technikai intézkedések esetében, ezáltal elkerülve a mikroszintű irányítástechnikát politikai szinten. Ezt a megközelítést nem támogatja a jelentésük, ahol az 1., 6., 7., 25. és 26. módosítások tanácsi rendeleteket kívánnak mind az általános, mind a részletes technikai szabályok esetében. A Bizottság, különösen a közös halászati politika reformja keretében, nem akarja továbbra is a mikroszintű irányítástechnikát alkalmazni politikai szinten. Mindazonáltal figyelembe véve a jelentésben a komitológiával kapcsolatban tett megjegyzést, a Bizottság kész tanulmányozni bármilyen eljárást, amely, miközben a komitológiát fenntartja a regionális technikai szabályok esetében, képes tanácsi szintre emelni bármilyen kérdést, amely létfontosságúnak vagy politikainak bizonyul.
<P>
A Bizottság részben tudja elfogadni a 2. és 3. módosításokat, amelyek szükség esetén a halászeszközök további illusztrációjával és bizonyos, a piacra vonatkozó rendelkezésekkel kapcsolatosak, különösen a fajok minimum méretével, az intézkedések harmonizációja céljából.
<P>
A visszadobás gyakorlatával kapcsolatos politikával összhangban a Bizottság új szabályokat javasol a valós idejű bezárásokkal és a továbbhaladásokkal kapcsolatos intézkedések tekintetében a specifikusabb állományok esetében a visszadobás gyakorlatának csökkentése érdekében. Mindkét intézkedés hasznos eszköz, és a visszadobások csökkentése érdekében fontosak, mert lehetővé teszik a kirakodással foglalkozó szabályokról a tényleges fogásokkal foglalkozó intézkedésekre való áttérést. A Bizottság ezért nem tudja elfogadni a 4., 5., 21., 23. és 24. módosításokat. Mindazonáltal a 20. módosítás, amennyiben a "mennyiséget” a "súlyra” cseréli ki a mellékfogás szintjének definiálására, elfogadható. Emellett pozitívnak tartjuk a távolsággal kapcsolatos derogációkról szóló módosítás második részét. Egy ilyen derogációnak a paramétereit azonban részletesebben kellene tanulmányozni, és a végrehajtási rendeletben lesz megállapítva.
<P>
A Bizottság, főleg ellenőrzés céljából, be akarja vezetni az egy háló rendelkezést, amely a legtöbb európai állományra alkalmazható. A Bizottság kész megvizsgálni az esetleges derogációkat a specifikus állományok esetében, amennyiben ez igazolt és jól indokolt, és amennyiben figyelembe veszik a 11. módosításban foglalt kritériumokat. Az ilyen derogációk a regionális rendeletek részét kell, hogy képezzék.
<P>
A Bizottság javaslatának más aspektusai nagyon technikaiak, és sok részlet a halászati eszközök szerkesztésével és használatával kapcsolatos az Atlanti-óceánon. Észrevettem, hogy az előadó és a Halászati Bizottság a javaslat nagyon technikai részeit is vizsgálta és számos módosítást javasolt a javaslat fejlesztése céljából. Mindazonáltal fenntartásomat kell kifejeznem a 8., 9., 10., 12., 13., 14., 15., 16. és 22. módosításokkal kapcsolatban. A tudományos szakvélemények alapján javasolt technikai szabályokat egyszerűsítették a jelenlegi jogszabályokhoz képest, és meg fogják könnyíteni a fedélzeti ellenőrzéseket és csökkenteni fogják a halászok kiadásait. A Bizottság nem tudja elfogadni, a 18. és a 19. módosítást, mivel a javasolt intézkedések már hatályosak, egy tudományos szakvéleményen alapult bizottsági javaslattal kapcsolatban a Tanácson belül elért politikai megállapodást követően, és nincs birtokunkban új információ, amely indokolna bármilyen módosítást.
<P>
Támogatható a 27. módosításban foglalt elképzelés, és ezért, új technikai intézkedések bevezetésekor, a Bizottság egyetért érvénybe lépésük elhalasztásával, hogy a halászoknak elég idejük legyen a szükséges átálláshoz.
<P>
Engedjék meg, hogy újra kifejezzem hálámat az előadónak és a Bizottságnak a jelentéssel kapcsolatos munkájukért.
<SPEAKER ID="215" NAME="Paulo Casaca" LANGUAGE="PT">
Elnök úr, én is gratulálnék a Bizottságnak a jogalkotási kezdeményezéséhez, és az előadónknak is, akit itt ma képviselőtársunk, Fraga asszony képvisel.
<P>
Úgy vélem, valóban életbevágóan sürgős volt, hogy ebben a tekintetben egyszerűsítsük a jogalkotási keretet. Azt is gondolom azonban, hogy ennél sokkal tovább kell mennünk, különösen két alapvető területen, melyek közül az első a visszadobás kérdése.
<P>
Véleményem szerint a tervezett reformnak alapelvi szinten egészen egyszerűen meg kell tiltania a visszadobást. A visszadobást teljes mértékben be kell tiltani. Másodszor úgy gondolom, fel kell állítanunk azt az elvet, hogy minden hajó tartsa tiszteletben az európai szabályoknál szigorúbb szabályozást az olyan régiókban, ahol a regionális vagy nemzeti hatóságok ilyennek tekintik a szabályozást.
<P>
Ez két olyan alapelv, melyek itt hiányoznak, és remélem, hogy figyelembe veszik majd őket a közös halászati politika reformjánál.
<SPEAKER ID="216" NAME="Avril Doyle" AFFILIATION="PPE-DE">
Elnök úr, üdvözlöm ezeket a szelektív halászati gyakorlatokat támogató intézkedéseket, melyek minimalizálják az erőforrásokat magukba foglaló komplex ökoszisztémák károsodását, miközben lehetővé teszik a felelősségteljes halászat folytatását és maximalizálják a hozamot, valamint minimálisra csökkentik a járulékos halfogást és az azt követő visszadobást. A lehető leghamarabb el kell jutnunk odáig, hogy betiltjuk a visszadobást, biztos úr.
<P>
Egyik erősségünk az EU-ban található halászterületek változatossága, ami ugyanakkor meg is nehezíti, hogy megfelelő, felelős és koherens szabályozást alkossunk. Európában minden tengernek megvan a maga jellegzetessége, és fontos, hogy felismerjük azt a tudást és szakértelmet, amit az érintett érdekelt felek képviselhetnek, és hogy ellenálljunk az EU-szinten történő részletes irányítás kísértésének.
<P>
Mivel e politikai mandátum során ez az utolsó vitánk a halászatról, szeretnék köszönetet mondani önnek, Biztos úr, és minden munkatársának a magas szintű elkötelezettségükért és a rövid ismertetőben tükröződő alapos tudásért, valamint a Halászati Bizottságnak szentelt időért és figyelemért. Mindig a rendelkezésünkre álltak. Ezt nagyra értékeljük, és más Biztosok elérhetőségével összehasonlítva figyelemre méltó a különbség.
<SPEAKER ID="217" NAME="Joe Borg">
, a Bizottság tagja. - Elnök úr, először is szeretném megköszönni Davis asszonynak az iménti kedves szavait. Szeretném elmondani, hogy - ahogyan a bevezetőmben is említettem - e rendelettel kapcsolatban a komitológiai kérdések célja az, hogy egyszerűsödjön a nagyon technikai kérdésekkel kapcsolatos jelenleg túl bonyolult döntéshozatali rendszer.
<P>
Egyetértek azonban azzal, hogy szükség van egy olyan eljárásra, amely lehetővé teszi, hogy ha valamely ügy jelentősnek vagy politikai természetűnek tűnik, fel lehessen vetni a Tanács szintjén.
<P>
Ami a visszadobás kérdését illeti, máris kezdtünk lépéseket tenni a visszadobás mértékének csökkentése érdekében, különösen az Északi-tenger térségében és a tőkehalra vonatkozó helyreállítási terv keretében. Ezt folytatni fogjuk és további javaslatokkal állunk majd elő, például az lefölözés általános betiltása terén, amit 2010-re javasolunk majd, és reméljük, hogy a közös halászati politika reformjával kapcsolatos megbeszéléseken átfogóan foglalkozunk majd a kérdéssel, reményeim szerint szem előtt tartva, hogy a végeredmény a visszadobás teljes megszüntetése legyen.
<P>
Szeretném megköszönni a parlamenti képviselőknek, különösen a Halászati Bizottság tagjainak, hogy végig támogatták a Bizottságot, amikor az a halászat néha bonyolult és politikai értelemben érzékeny kérdésével foglalkozott.
<SPEAKER ID="218" NAME="Carmen Fraga Estévez" LANGUAGE="ES">
Elnök úr, különösen egy megjegyzéséért vagyok hálás a biztos úrnak, azért, hogy készen áll átgondolni a Bizottság komitológiával kapcsolatos álláspontját. Azért fogadom örömmel a hírt, mert a Parlament a Halászati Bizottságban folyó vita során egyértelművé tette, hogy nem ért egyet azzal, hogy a Bizottság - és ez a közös halászati politika reformjáról szóló zöld könyv tervezetében is érezhető - túl sokat és különös érdeklődéssel foglalkozik a komitológia kérdésével.
<P>
Ezenkívül a Bizottság indokolja is ezt a zöld könyvben, azt állítva, hogy az eljárások késedelmet szenvedhetnek, tekintve, hogy a Lisszaboni Szerződés hatályba lépése után a Parlament most először együttdöntési eljárást fog alkalmazni a halászattal kapcsolatban.
<P>
Én nem hiszem, hogy ez igaz; úgy vélem, hogy a jogalkotási folyamatokban gyakori a késedelem, de nem a Parlament vagy az együttdöntési eljárás miatt, hanem inkább azért, mert a Bizottság is későn nyújtja be a javaslatait. Véleményem szerint ez érdekes kérdés, olyan, amit meg kellene vitatnunk.
<P>
Értem, mire gondol a biztos úr, mikor azt mondja, hogy egy ennyire technikai jellegű rendeletnél néhány kérdésben a komitológiának kell döntenie és nem foglalkozhat mindennel a Tanács.
<P>
Úgy vélem azonban, biztos úr, hogy némileg különbözik az, hogy ön mit tekint "technikainak”, és hogy mi itt a Parlamentben mit tekintünk annak. Mi általában szűkebben értelmezünk, mint ön.
<P>
Legvégül - nem szeretnék túl hosszan beszélni egy olyan ügyről, amelyben nem én vagyok az előadó - szeretném megemlíteni az "egy háló” szabályt. Biztos úr, a Halászati Bizottságban lefolyt vita során nyilvánvalóvá vált, hogy a Bizottság főként ellenőrzési okokból védelmezi ezt az elvet.
<P>
Mindannyian értjük, hogy az "egy háló” szabállyal sokkal egyszerűbb az ellenőrzés kérdése, de ez a kérdéskör komoly problémát is jelent bizonyos halászatok számára, ahogyan azt ön is tudja.
<P>
Ezért ne használjuk az ellenőrzés kérdését folyton arra, hogy néha túl korlátozóak legyünk, mert mindig vannak döntések, melyeket nem kell meghozni.
<SPEAKER ID="219" NAME="Elnök">
A vitát lezárom.
<P>
A szavazásra 2009. április 22-én, szerdán kerül sor.
