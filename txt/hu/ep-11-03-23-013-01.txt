<CHAPTER ID="013-01">
1. Az Európai Unió működéséről szóló szerződés módosítása azon tagállamok stabilizációs mechanizmusa tekintetében, amelyek hivatalos pénzneme az euró (
<SPEAKER ID="036" NAME="Elmar Brok" LANGUAGE="DE">
Elnök úr, hölgyeim és uraim, az európai stabilizációs mechanizmusra azért van szükségünk, hogy tartósan biztosítani tudjuk a jogszerűséget, és garantálni tudjuk a szolidaritásunkat azokkal az országokkal, amelyek problémákkal küzdenek, valamint azért is, hogy megvédjük az eurót, garantáljuk a szükséges költségvetési fegyelmet és közös választ tudjunk adni a növekedési kihívásokra.
<P>
Tekintettel arra, hogy mennyi időbe telt volna egy rendes eljárás lefolytatása, és azért is, hogy ne kelljen népszavazást tartani bizonyos tagállamokban, ezt a kérdést egyszerűsített szerződés-felülvizsgálati eljárással célszerű megoldani. A Parlament azonban azt mondja, hogy ez nem válhat a szokásos eljárássá, és a rendes szerződés-felülvizsgálati eljárást kellene követnünk.
<P>
Az eredeti javaslatokban az állt, hogy ez a mechanizmus pusztán kormányközi módszer legyen, amelyben a Bizottságnak alig van szerepe, az Európai Parlamentnek pedig egyáltalán nincs. Ma arról tudunk beszámolni, hogy a Bizottsággal, az Európai Központi Bankkal, az Európai Tanács elnökével és az eurócsoport elnökével folytatott megbeszélések eredményeképpen szinte minden olyan ügyben, amely a modelleket, a teszteket és a döntési alapokat érinti, és minden olyan kérdésben, amely a keret meghatározásával és annak közösségi eljárásban történő szabályozásával kapcsolatos, elfogadta az Európai Tanács és a Pénzügyminiszterek Tanácsa azt, hogy az Európai Parlament is szerepet játszhat a folyamatban, és részt fog venni ezekben az ügyekben.
<P>
Először nem örültünk ennek túlságosan, de úgy gondolom, hogy ha a közösségi intézményeket használjuk - miközben a kormányközi eljárásokat is ugyanúgy igénybe vehetjük, mint a múltban -, akkor a kellő időpontban könnyebb lesz világos közösségi politikát kialakítani. Mivel az intézményi feltételek már megvannak, azt tudjuk javasolni Önöknek, hogy hagyjuk jóvá az Európai Tanácsnak a szerződés felülvizsgálatára vonatkozó eljárását, és indítsuk is azt el. Ezért ezeket a módosításokat az Alkotmányügyi Bizottság egyhangú jóváhagyásával nyújtottuk be. Azt is figyelembe kell vennünk, hogy az értelmezéseinket levélben elfogadta és megerősítette az eurócsoport elnöke és a monetáris ügyek biztosa, valamint az Európai Tanács elnöke. Véleményem szerint ez megbízható alapot teremt számunkra ahhoz, hogy mi is elfogadjuk az eljárást, és megvédjük az Európában oly nagy sikert aratott eurót, és együtt tovább haladjunk.
<SPEAKER ID="037" NAME="Roberto Gualtieri" LANGUAGE="IT">
Elnök úr, hölgyeim és uraim, abban a jelentésben, amelyről most fogunk szavazni, még mindig vannak fenntartásaink azzal a döntéssel kapcsolatban, hogy fogadjuk el a szerződésnek a mechanizmus kormányközi jellegét illető felülvizsgálatát, de támogatjuk is a jelentést, mert - ahogyan Brok úr kifejtette - az általunk folytatott tárgyalások lehetővé tették, hogy elérjünk olyan fontos célokat, amelyek főleg azzal kapcsolatosak, hogy a segítségnyújtáshoz kapcsolódó feltételeket egy szabályozás, tehát egy együttdöntési eljárás határozza meg.
<P>
Az az ésszerű tehát, hogy a jelentés mellett szavazzunk, és szeretnék köszönetet mondani azoknak a képviselőtársainknak, akik hozzájárultak ehhez az eredményhez, és szeretném megemlíteni, hogy milyen nagy megtiszteltetés volt Brok úrral együtt dolgozni, milyen rendkívül hasznos tanácsokat adott Pirillo úr, és milyen hasznos volt a Gazdasági és Monetáris Bizottságból (ECON) kijelölt két előadó munkája: Scicluna úré és Gauzès úré, és nagyra értékeljük Schade úr, Häfner asszony és a csoport koordinátorainak közreműködését, és természetesen az azon csoportok elnökei által végzett munkát, akiktől jelentős politikai támogatást kaptunk, köszönjük.
<SPEAKER ID="038" NAME="Elnök">
Szeretném köszönteni az Európai Bizottság elnökét és a Bizottság alelnökét, akik most itt vannak velünk, valamint a Tanács soros elnökét. Nagyon fontos ügyekben kell szavaznunk, ezt jól tudjuk, ezért köszönjük, hogy itt vannak velünk ebben a nagyon fontos pillanatban.
<P>
Hölgyeim és uraim, holnap alkalmuk lesz kommentálni a szavazást. Most nem az a feladatunk, hogy megmagyarázzuk a szavazást, ezért kérem, hogy ne tegyenek ilyen észrevételeket. Holnap a szavazás után alkalmuk lesz hozzászólni minden kérdéshez - mind a mai, mind a holnapi kérdésekhez.
