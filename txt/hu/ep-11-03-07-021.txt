<CHAPTER ID="021">
Egyperces felszólalások (az eljárási szabályzat 150. cikke) 
<SPEAKER ID="146" NAME="Elnök">
A következő napirendi pont az egyperces felszólalások fontos politikai kérdésekben.
<SPEAKER ID="147" NAME="Maria do Céu Patrão Neves" AFFILIATION="PPE">
(PT) Elnök úr, február 17-én a Póvoa do Varzim régióban tornádó sújtott le 50 gazda üvegházaira, akik az elszenvedett kárt 1,5 millió euróra becsülik. A tornádó néhány másodperc leforgása alatt többhavi munkát és többéves beruházásokat tett tönkre. A termelőknek új növényeket kell ültetniük, és hónapokba telik majd, mire a terményeik piacra jutnak. Ezeket a mezőgazdasági termelőket 2010. február 27-én már egyszer tönkretette egy másik vihar. A károkat akkor 4 millió eurónál is többre becsülték, és a hatóságok a mai napig semmilyen módon nem reagáltak erre.
<P>
A számokból az is kiderül, hogy a zöldségtermesztés milyen fontos a helyi gazdaság számára, hiszen 2000 család, összesen nagyjából 5000 ember és közvetlenül, illetve közvetve 10 000 munkahely sorsa forog kockán a régióban. Ezek a szélsőséges időjárási jelenségek egyre gyakrabban jelentkeznek, és veszélybe sodorják az ilyen gazdasági tevékenységek folytatását. Ha nincs hozzá támogatás, a biztosítás annyira költséges, hogy az igénybevétele életképtelenné teszi ezt a tevékenységet.
<P>
Ezzel összefüggésben úgy vélem, fontos, hogy az Európai Unió mérlegelje egy közös biztosítási minimumszint létrehozását az összes mezőgazdasági termelő számára, illetve hogy foglalkozzon a Szolidaritási Alaphoz tartozó jogosultsági küszöbökkel. Létfontosságú a regionális dimenzió figyelembevétele: ha ez elmarad, előfordulhat, hogy a súlyos csapásokat elszenvedő régiókat kizárják azért, mert a tagállam egészére nézve meghatározott küszöbértéket nem érik el.
<SPEAKER ID="148" NAME="Elnök">
Patrão Neves asszony, csak annyit hadd mondjak, hogy amikor felszólal, olyan, mintha hosszabban beszélne, mint amennyi időt kapott, ráadásul nagyon gyorsan beszél, ami egy kissé megnehezíti a tolmácsok dolgát. Nem tudná esetleg tömöríteni az észrevételeit?
<SPEAKER ID="149" NAME="Monika Smolková" AFFILIATION="S&amp;D">
(SK) Elnök úr, múlt héten a szlovák miniszterelnök-helyettes és Ján Figeľ korábbi európai biztos Brüsszelben arról tárgyalt, hogy az "Információs társadalom, tudomány és kutatás” és az "Oktatás és befogadás” operatív programokból 350 millió euró összegű pénzügyi forrást csoportosítanának át a "Közlekedés” operatív programba.
<P>
Az autópályák építésére valóban szükség van. Ugyanúgy azonban, ahogy az EU 2020 stratégiát is elfogadtuk, és különösen válság idején azt is be kell látnunk, hogy a foglalkoztatottság növekedésének útjában álló akadályok megszüntetése, az új szociális veszélyek kezelése és az oktatásra, a tudományra és a kutatásra helyezett hangsúly a gazdasági növekedés első előfeltétele.
<P>
A források átcsoportosításához valamennyi biztos beleegyezésére szükség van. Mindazokkal a szlovák tanárokkal, tudósokkal és más szlovák polgárokkal együtt, akik nem helyeslik ezt az átcsoportosítást, szeretnék hangot adni annak a meggyőződésemnek, hogy az egyes európai biztosok meg fogják védeni a foglalkoztatást, az oktatást, a tudományt és a kutatást, aminek rendkívül sokat használna az a 350 millió euró, míg a közlekedésben ez mindössze 11 kilométernyi autópályára lenne elég, bármennyire nagy szükség is van az utóbbira.
<SPEAKER ID="150" NAME="Ramon Tremosa i Balcells" AFFILIATION="ALDE">
Elnök úr, a valenciai regionális kormány a múlt hónapban megszüntette a katalán állami televíziós csatornát (TV3). Ez az intézkedés nemcsak a nyelvi sokszínűségről szóló európai irányelvekkel, a Regionális vagy Kisebbségi Nyelvek Chartájával és a spanyol alkotmánnyal ellentétes, de a katalán televízió bezárása közvetlen támadás a közös nyelv révén a katalánokat és valenciaiakat egyesítő kulturális testvériség ellen is.
<P>
A valenciai regionális kormány most tiltó szankciókat vezet be a magántulajdonban lévő Acció Cultural del País Valencià szövetség ellen, amely 20 évvel ezelőtt üzembe helyezte a televíziós ismétlő állomásokat, és ezek bezárására kényszeríti a szövetséget.
<P>
Azt is szeretném bejelenteni, hogy a katalán televíziós vétel érdekében egy népi jogalkotási intézkedést terjesztettek a spanyol parlament elé, 615 000 polgár támogatásával. A spanyol szocialista kormánynak ezt számításba kellene vennie, de eddig semmi nem történt.
<SPEAKER ID="151" NAME="Michail Tremopoulos" AFFILIATION="Verts/ALE">
(EL) Elnök úr, hölgyeim és uraim, az Európai Bizottság és a görögországi támogatási mechanizmus többi résztvevője a közelmúltban kormányzati kötelezettségvállalást jelentett be, miszerint az állami tulajdon eladásával 2015-ig 50 milliárd eurót teremtenek elő.
<P>
Deruz bizottsági képviselő nyilatkozatot tett, amelyben azt állította, hogy a görög gazdaság számára az igazi hazárdjáték a köztulajdon általános privatizálása volt. Görögországban az állami tulajdon azonban nem mind egyforma: egy dolog a kereskedelmi tulajdon, például az olyan épületek, amelyek nem látnak el közfeladatot, és más dolog a földhasználat radikális megváltoztatása a környezet rovására, mivel ez a szabad területeket - például a régi athéni repülőteret - teszi kockára, amelyek arra szolgálnának, hogy kompenzáljanak a zöld terület hiányáért azokban a városokban, ahol az egy főre jutó zöld terület nagysága nem éri el a 3 négyzetmétert, míg az európai átlag lakosonként tíz négyzetméter zöld terület.
<P>
A környezeti szempontból létfontosságú területek is veszélybe kerültek, amilyen például a Nesztosz folyó deltája, ahol máris több száz hektár alapterületű turistalétesítmények megépítését jelentették be. A használat ilyen megváltoztatása, aminek a létfontosságú környezeti funkciók áldozatul esnek, ellentétes a fenntartható fejlődés minden meghatározásával. A válság és az adósság nem szünteti meg a jövő nemzedékek létfontosságú természeti környezethez és a fenntartható városok lehetőségéhez való jogát.
<SPEAKER ID="153" NAME="Marek Henryk Migalski" AFFILIATION="ECR">
(PL) Elnök úr, őszintén sajnálom, hogy már nem McMillan-Scott úr az eljárási felelős, mert lenne felé egy kérésem, ami az őt olyannyira érdeklő emberi jogokkal kapcsolatos. Mint azt mindnyájan tudják, a Belaruszban tartott december 19-i választásokat letartóztatási hullám követte. A helyzet furcsaságát csak tovább fokozza az a tény, hogy őrizetbe vették az összes olyan elnökjelöltet is, akik indultak Lukasenko úr ellen. Alesz Mihalevicset február 19-én kiengedték a börtönből; ő volt az egyik vetélytárs elnökjelölt. Megerősítette, hogy megkínozták, Önöket azonban inkább megkímélem e kínzás leírásától. Elég, ha annyit mondok, hogy nagyon súlyos volt. Ennek megfelelően, mivel a héten éppen erről a kérdésről fogunk állásfoglalást elfogadni, ezúton kérem az egész Házat, és különösen McMillan-Scott urat, aki olyannyira szívügyének tekinti az emberi jogokat, hogy a lehető leghatározottabban és legnyomatékosabban emeljen szót ebben az ügyben, és követelje, hogy vessenek véget ezeknek a szégyenteljes gyakorlatoknak. Köszönöm.
<SPEAKER ID="154" NAME="Elnök">
Köszönjük, Migalski úr. McMillan-Scott úr hallotta Önt a szószékről, de mindnyájunkat nagyon komolyan érdekelnek az emberi jogok.
<P>
Ön kínzásról beszélt, és biztosíthatom róla, hogy az elnöki tisztséget pillanatnyilag betöltő személy, akinek ugyancsak letépték a körmeit, szintén erősen érdeklődik az emberi jogok iránt, mivel nekünk is lehetőségünk volt átélni az ilyen helyzeteket, mint amit az imént bemutatott, és ezért hadd mondjam azt, hogy rendkívüli módon érdekel bennünket ez a téma.
<SPEAKER ID="155" NAME="Miguel Portas" AFFILIATION="GUE/NGL">
(PT) Elnök úr, először jött egy dal, még az év elején. Ez a dal szidta azt a nevetséges világot, ahol azért kell tanulni, hogy az ember rabszolga legyen: a mi világunkat. Ebből a dalból órákon belül himnusz lett a hazámban. Aztán jött négy fiatal. A Facebookot használták arra, hogy tiltakozást szervezzenek, amelynek célja, hogy összefogja - idézem - a munkanélkülieket, [...] azokat, akiket más megnevezéssel ugyan, de rabszolgának tartanak, az alvállalkozókat és a rövid távú szerződéssel dolgozókat, az illegális munkavállalókat, a gyakornokokat és a szakmai gyakorlatot végzőket: más szóval azokat a generációkat, akik hazámban eladósodnak azért, hogy tanulhassanak, akik lassan már fizetnének is, hogy dolgozhassanak, és akik havi 500 euróból próbálnak megélni.
<P>
Már több mint 40 000 ember iratkozott fel az interneten erre a demonstrációra, amelyre most szombaton fog sor kerülni. Jó lenne, ha ez az Európa - ez a felülről lefelé építkező Európa - meghallgatná azokat, akik felhagynak a félelemmel és a hallgatással, akik elfáradtak már a bizonytalanságtól, attól a bizonytalanságtól, amit mi kényszerítettünk rájuk. Ahogy a dal mondja, ez az a generáció, amely "nem tudja tovább elviselni”, és teljesen igazuk van.
<SPEAKER ID="156" NAME="Nikolaos Salavrakos" AFFILIATION="EFD">
(EL) Elnök úr, Líbia kérdéséről fogok beszélni. A Tunéziából és Egyiptomból kiinduló felkelés ebben az országban véresebbnek bizonyult, és tragikus fordulatot vett. Első pillantásra úgy tűnik, hogy az alulról felfelé szerveződő megmozdulás a rendszer ellen spontán és ideológiailag nem összehangolt. Olyan rendszer ellen irányul, amely láthatólag nem képes megoldani a növekedés és az alapvető társadalmi igazságosság terén jelentkező problémákat. Európának komoly érdekeltségei vannak a térségben. Európai vállalatok tucatjai - brit, olasz, francia és görög nagyvállalatok - működnek Líbiában, a harmadik legnagyobb afrikai olajtermelő országban. Az instabilitás ijedelmet okoz a piacon, és az olajárak máris olyan magasak, hogy kiütik a plafont.
<P>
Úgy gondolom, a jelen körülmények között Európának különös figyelmet kell fordítania először is a Líbiából és Észak-Afrika egészéből érkező menekültáradat növekedésére, másrészt pedig az összes európai költségvetésben történt irányváltás következményeire és a gazdasági válság rosszabbra fordulására.
<P>
Emellett meg kell vizsgálni az okokat, és cselekednünk kell azt illetően, ami Európában történik; különösen a fiatalok számára kell munkát és kilátásokat biztosítanunk, mert az iszlám világ országaiban élő fiataloknak nem volt reménye, és ezért tették, amit tettek, és majd meglátjuk, itt mi történik.
<SPEAKER ID="157" NAME="Corneliu Vadim Tudor" AFFILIATION="NI">
(RO) Elnök úr, az utóbbi néhány napban a romániai kormányzó párt abnormális döntést hozott: az eutanáziáról szavaztak, konkrétan a kóbor kutyák megöléséről. Kérem a kereszténydemokrata tanokon alapuló Európai Néppártot, hogy szorgalmazza, hogy a romániai Demokrata Liberális Párthoz tartozó képviselőtársaik ne szennyezzék be a kezüket az ártatlanok vérével. Jézus Krisztus szerette az állatokat: "Irgalmasságot akarok, nem áldozatot”, mondta a Megváltó. Többi képviselőtársamhoz is ezzel fordulok: Önök közül szinte mindenkinek van otthon legalább egy kutyája, akit úgy szeret, mint egy angyalt.
<P>
Románia sajnos visszafordult a középkor sötétsége, a barbárság felé. A Băsescu-rendszer ma a kutyákon gyakorolja az eutanáziát, de holnap már az embereken fogja. A kutyák megölése a maffia számára is jövedelmező üzlet. Kérem, segítsenek megakadályozni, hogy Romániából Idi Amin Ugandája váljék. Bármilyen okra hivatkoznak is, léteznek békés és civilizált megoldások, a bűn pedig a történelem során soha nem oldott meg semmit.
<SPEAKER ID="158" NAME="Eleni Theocharous" AFFILIATION="PPE">
(EL) Elnök úr, biztos asszony, hölgyeim és uraim, a közelmúltban minden figyelmünket az észak-afrikai népfelkelések kötötték le. Nem szabad azonban figyelmen kívül hagynunk a ciprusi törökök felkelését Ciprus megszállt részén. Nagyon fontos felkelésről van szó, és azok számára, akik azt állítják, hogy nem halljuk a ciprusi törökök hangját, most az ő hangjuk is valóban hallhatóvá válik.
<P>
A török ciprusi lakosok a török megszállás által rájuk mért gazdasági hátrányok ellen tiltakoznak, a gyarmatosítók jelenléte ellen, akik megváltoztatják a népesség demográfiai összetételét és az eltűnésüket okozzák, valamint az iszlám térnyerése ellen, aminek jegyében mecsetek százai épülnek, Erdoğan vallási oktatókat küld a megszállt Ciprusra, miközben ők a túlélésükért harcolnak a Ciprusi Köztársaság zászlaja alatt.
<P>
A török ciprusi lakosok nemet mondtak az Annan-tervre; nem a ciprusi törökök szavaztak igennel az Annan-tervre, amely egyszer és mindenkorra kettéosztotta Ciprust. Ezért gondolom úgy, hogy ki kellene nyitni a fülünket, hogy meghalljuk honfitársaink, a török ciprusi lakosok tiltakozását.
<SPEAKER ID="159" NAME="Mario Pirillo" AFFILIATION="S&amp;D">
(IT) Elnök úr, hölgyeim és uraim, a földközi-tengeri országokban a kékúszójú tonhal halászatában kialakult helyzet felmérhetetlen gazdasági kárt okoz a halászközösségeknek. Az olasz kormány tartotta magát az ICCAT határozataihoz, és csak a kereskedelmi halászhajók számára csökkentette a kékúszójú tonhalra vonatkozó halászati kvótákat, ezzel de facto megnövelve a szabadidős halászatra szánt mennyiségeket. Ez az abszurd intézkedés csak a halászokat bünteti, akik már így is nagyon nehéz időket élnek.
<P>
Ebben az értelemben emlékeztetném Önöket arra, milyen negatív hatást gyakorolt az ágazatra, hogy nem hozták meg a határozatot a spratt halászatára vonatkozó eltérési lehetőség megadásáról. Remélem, hogy a ma köztünk lévő Damanaki biztos asszony által felkeresni kívánt következő ülés egyik eredménye az lesz, hogy a spratt halászata 2011-ben újrakezdődhet, legalább bizonyos, például a calabriai Schiavonea és Corigliano Calabro körzetekben, fenntartva a 2012-es felülvizsgálat lehetőségét.
<SPEAKER ID="160" NAME="Sonia Alfano" AFFILIATION="ALDE">
(IT) Elnök úr, hölgyeim és uraim, úgy vélem, a közel-keleti események világossá tették az európai intézmények számára, hogy a továbbiakban nem hagyhatják figyelmen kívül az alapvető jogok és a nemzeti alkotmányok megsértését. Bocsássanak meg, de kénytelen vagyok ismét beszámolni az Olaszországban uralkodó többség szégyenletes tettéről, amely szeretné megmenteni Berlusconi urat a súlyos bűncselekmények - köztük például zsarolás és gyermekprostitúció kihasználása - ügyében még éppen csak megkezdődött tárgyalásoktól.
<P>
Az olasz többség valójában arra szólította fel az alkotmánybíróságot, hogy döntse el, melyik bíróság tárgyalja Berlusconi úr ügyét. Az alkotmánybíróság bizonyára vissza fogja dobni egy bíró személyes alapon tett megkeresését, de a továbbiakban nem hagyhatjuk figyelmen kívül Berlusconi úr sokadik támadását az olasz demokrácia és az olasz bírói kar függetlensége ellen.
<P>
Sok kollégám már petíciót írt alá, hogy ezzel olyan határozott jelet adjon, amely saját európai parlamenti képviselőjüktől fog eljutni az olasz néphez. Érdekes egybeesés, elnök úr, hogy miközben Berlusconi úr évek óta támadja a bírói kart, az igazságügyi miniszter, Alfano úr ártatlanul ellátogat Strasbourgba, hogy bemutassa az igazságszolgáltatás hatékonnyá tételére irányuló tervet, és nincs egy perce arra, hogy találkozzon az Európai Parlamenttel. Talán attól tart, hogy kellemetlen kérdéseket kapna az emberek képviselőitől az olasz igazságügyi rendszerrel és a függetlenségének lerombolására tett kísérletekkel kapcsolatban?
<SPEAKER ID="161" NAME="Oldřich Vlasák" AFFILIATION="ECR">
(CS) Elnök úr, itt, az Európai Parlamentben szeretném felhívni a figyelmüket az Európai Bíróság által a C-236/09. számú ügyben a múlt héten meghozott ítéletre. Ezen ítélet értelmében a jövő év december 21-től nem lehet nemi alapon különbséget tenni a biztosítást vásárló ügyfelek között. Ebben az esetben az Európai Unió irányelve, illetve annak értelmezése nyilvánvalóan túl messzire ment; ellentétes a természet törvényeivel, és jelentős negatív hatása lesz a biztosítási ágazatra. Éppen annyira logikátlan, mint ha a nem életbiztosítási kötvények biztosítási díjainak kiszámításakor annak figyelembevételét próbálnánk megtiltani a biztosítótársaságoknak, hogy egy ház hegytetőn van-e vagy árterületen, vagy hogy egy járművezetőnek hány balesete volt. Végső soron nemcsak a népesedési szakemberek vannak tisztában azzal, hogy a fejlett társadalmakban a férfi népesség halandósága gyakorlatilag minden korsávban meghaladja a női népességét, mégpedig az esetek többségében jelentős mértékben. A nők emellett általában 10%-kal tovább is élnek. Csehországban a férfiak születéskor várható élettartama 73 év, a nőké 80 év. Megtagadni ezt az igazságot és egy Brüsszelből kapott irányelvet használni arra, hogy a biztosítótársaságokra olyan kötelezettséget szabjunk ki, amelynek értelmében nem tehetnek különbséget a nők és a férfiak között, ellentétes a biztosításmatematika elméletével, mi több, hátrányos megkülönböztetést jelent a biztosítást vásárló ügyfelek bizonyos csoportjaival szemben. Az eredmény az, hogy a nőknek magasabb biztosítási díjakat kell fizetniük, a férfiak pedig alacsonyabb nyugdíjat fognak kapni.
<SPEAKER ID="162" NAME="João Ferreira" AFFILIATION="GUE/NGL">
(PT) Elnök úr, az úgynevezett "megszorító” intézkedések alkalmazásának szociális következményei napról napra rosszabbak. A pénzügyi szektor és a nagyvállalatok továbbra is kolosszális profitra tesznek szert, és tovább folytatódik a nemzeti erőforrások fenntarthatatlan kizsarolása a Portugáliához hasonló országok államadóssága után fizetett kamatok révén. Ezzel összefüggésben fel kell tennünk egy kérdést: az Európai Unió uralkodói meddig fogják még tovább szorítani a hurkot? Most terjesztik elő az úgynevezett "versenyképességi paktumot”: újabb támadásokat a munkabérek és a szociális jogok ellen, magasabb nyugdíjkorhatárt, egyre bizonytalanabb munkahelyeket. Ráadásul ezt az egészet a gazdasági kormányzás révén akarják bevezetni, a népek akarata ellenére.
<P>
A munkavállalók Európa-szerte folytatódó és fokozódó harca azonban azt mutatja, hogy ez a civilizációs visszalépés nem elkerülhetetlen, és van egy másik, lehetséges és szükséges út. Innen szeretnénk ismételten gratulálni a bátorságukhoz és elszántságukhoz. A harcok, sztrájkok, tiltakozások és demonstrációk megszámlálhatatlan sora - köztük különösen a Portugál Munkavállalók Általános Szövetségének (CGTP) március 19-i demonstrációja - okot ad arra, hogy bízzunk és reménykedjünk a jobb jövőben.
<SPEAKER ID="163" NAME="Angelika Werthmann" AFFILIATION="NI">
Elnök úr, a Ciprus északi részén, a tagjelölt Törökország hadserege által megszállt részen élő ciprusi lakosok életkörülményei tűrhetetlenek. Többek között az emberi jogok folyamatos megsértéseivel nézünk szembe. Törökország folyamatosan csoportosítja át népességét Ciprus ezen részére, amivel súlyos demográfiai változást idéz elő. A török ciprusi lakosok máris kisebbségbe kerültek szülőföldjükön, és sok eredeti falunevet is megváltoztattak.
<P>
Az elmúlt hetekben két nagygyűlésre került sor. A januári nagygyűlésre válaszul Törökország verbálisan megalázta a török ciprusi lakosokat, és Törökország leváltotta a Ciprus északi részére delegált nagykövetét, hogy kormányzót iktasson be. Ezért azt kérem Öntől, elnök úr, hogy tegye meg a szükséges lépéseket, mielőtt még egy európai terület Törökország birtokába kerülne, és gondoskodjon róla, hogy Elcil úr, a KTOS főtitkára, biztonságban legyen szülőföldjén.
<SPEAKER ID="164" NAME="Georgios Koumoutsakos" AFFILIATION="PPE">
(EL) Elnök úr, biztos asszony, a Moody's hitelminősítő intézet néhány órával ezelőtt ismét leminősítette a görög gazdaságot. Én a görögországi ellenzéki párthoz tartozom, és meg kell mondanom, hogy nagyon kritikusan látjuk a kormány gazdaságpolitikáját. A Moody's mostani döntése azonban teljességgel indokolatlan. Mindössze egy nappal előzte meg a hat hónapos kincstárjegyek árusítását, amely Görögország számára roppant fontos, és csak néhány nappal előzte meg az Európai Tanács március 11-i és 25-i ülését, ahol komoly döntéseket fognak meghozni.
<P>
Nemcsak Görögország szenved a hitelminősítő intézetek önkényes minősítéseitől. Ezeket a hitelminősítő intézeteket szabályozni kellene. Amíg még nálam van a szó, szeretnék mondani egy pár szót a Tanács márciusi üléseiről: a márciusi hónap az euróövezet és az Európai Unió egésze szempontjából döntő fontosságú. A kudarc súlyos problémát fog okozni az Uniónak. A piacok ízekre fogják szedni a kudarcot, és ezt meg kell előznünk; nincs időnk a késlekedésre.
<SPEAKER ID="165" NAME="Ioan Enciu" AFFILIATION="S&amp;D">
(RO) Elnök úr, az NGO-k koalíciója a strukturális alapokért értesítése nyomán szeretném felhívni a felelős európai intézmények figyelmét a strukturális alapok rendkívül rossz kezelésére Romániában, különösen az "emberi erőforrások” ágazati operatív program keretében. A román kormány és személyesen a miniszterelnök kötelezettséget vállalt az alapok felhasználási feltételeinek javítására. Az eredmények sajnos szinte a nullával egyenlők. A strukturális alapokért felelős román irányító hatóság nemcsak hogy nem segíti az alapok kedvezményezettjeit, de még nehézségeket is támaszt a hozzáférésben.
<P>
A szabálytalanságok száma végtelen: a támogatási megállapodások tisztességtelen megváltoztatásától kezdve az indokolatlanul késedelmes kifizetésekig és az összegek átláthatatlan, politikai hovatartozáson alapuló kiosztásáig. Szeretném megragadni ezt a lehetőséget, és arra kérni az Európai Bizottságot, hogy sürgősen avatkozzon közbe, és ellenőrizze az uniós alapok romániai kezeléséért felelős ügynökségek tevékenységét. Csak a külső beavatkozás vethet véget a jelenleg hatalmon lévők képviselői által minden szinten folyamatosan elkövetett visszaéléseknek, amelyekről állandóan érkeznek a hírek azoktól, akiknek ezekből az alapokból részesülniük kellene és az NGO-któl.
<SPEAKER ID="166" NAME="Pat the Cope Gallagher" AFFILIATION="ALDE">
Elnök úr, az Írországért Nemzetközi Alap hazámban meghatározó szerepet játszott a béke és a megbékélés elérésében.
<P>
Az Alap 1986-os létrehozása óta több mint 838 millió eurót biztosított a különféle projektekre mind Észak-Írországban, mind a határ menti megyékben. A gazdasági szempontból hátrányos helyzetű régiókban továbbra is támogatja a projekteket. A múlt héten 9,8 millió eurót különített el oktatási és közösségi kezdeményezések támogatására az észak-írországi Donegal, Monaghan és Sligo megyékben.
<P>
A jövőt illetően azonban pillanatnyilag sok a bizonytalanság. Az amerikai képviselőház az Alapot is bevonta az USA tengerentúli költségvetésének átfogó csökkentésébe. Remélem, hogy a hivatalba lépő miniszterelnökünk, a mi Taoiseach-unk fel fogja vetni ezt a kérdést, amikor Washingtonban ünnepli majd Szent Patrik napját.
<P>
- (GA) Az Európai Unió részéről, de az ír és a brit kormány részéről is elhangzott már, hogy támogatjuk az Alap programjának meghosszabbítását. Bár az Egyesült Államok által az Alap részére nyújtott támogatás létfontosságú, semmi nem indokolja, hogy az Európai Unió, valamint az ír és a brit kormány ne folytassa tovább a pénzügyi források korlátozott és célzott biztosítását az Alapnak.
<SPEAKER ID="168" NAME="Ryszard Czarnecki" AFFILIATION="ECR">
(PL) Elnök úr, múlt vasárnap Litvániában helyi választásokat tartottak. A lengyel nemzeti kisebbséget képviselő formáció átütő sikert aratott, annak ellenére, hogy a Litvániában élő lengyelek éveken át rendszeres megkülönböztetésnek voltak kitéve. Sajnos a Szovjetunió hatóságai által 50 évvel ezelőtt elvett földterületet nem kapták vissza. Az ott élő lengyelek számára hozzáférhető nemzetiségi oktatás lehetőségeit nagymértékben korlátozták. A nevüket erőszakkal elferdítették: nem engedik meg, hogy a lengyel helyesírás szerint írják le. Ráadásul - az európai normákkal és az Európa Tanács szabályaival ellentétesen - a város- és utcaneveket sem írhatják ki lengyel nyelvű táblákon. Kérem az Európai Parlamentet, hogy foglalkozzon a litvániai lengyelek ügyével, mert az ott élő honfitársaimat nyilvánvaló megkülönböztetés éri, ami - hangsúlyozom - ellentétes az európai normákkal.
<SPEAKER ID="169" NAME="Willy Meyer" AFFILIATION="GUE/NGL">
(ES) Elnök úr, biztos asszony, szeretném sürgősen jelezni, hogy képviselőcsoportom tiltakozik az ellen a döntés ellen, hogy a Tanács elfogadta a jelenlegi EU-Marokkó halászati partnerségi megállapodás újabb egy évvel való meghosszabbítását, amint azt a Bizottság javasolta.
<P>
Ellenezzük ezt a döntést, mert a nyugat-szaharai nem független terület még mindig szerepel ebben a megállapodásban. Mint azt mindnyájan tudjuk, ez a terület a még dekolonizációra váró néhány afrikai terület egyike, és az Egyesült Nemzetek támogatja ezt a dekolonizációt. Ezek nem marokkói vizek. Nem tartoznak Marokkóhoz, ezért az Európai Uniónak a nyugat-szaharai vizeket nem szabadna szerepeltetnie a megállapodásban.
<P>
A nemzetközi bíróságok ítéletei és mindenekelőtt a nemzetközi jog is megállapítja, hogy a szóban forgó vizek nem tartoznak Marokkóhoz. Ennek a Háznak a jogi szolgálata is jelezte a fenntartásait, mivel a korábbi halászati megállapodás előnyei nem jutottak el a szaharai néphez. Jogi szempontból tehát egyértelműen ellenezzük ezt a határozatot.
<P>
Úgy vélem, hölgyeim és uraim, hogy nagyon óvatosnak kell lennünk, okulva a tunéziai, egyiptomi és líbiai tapasztalatokból, az Európai Uniónak pedig nagyon sokkal szigorúbbnak kellene lennie, amikor megköveteli a nemzetközi jog betartását.
<SPEAKER ID="170" NAME="Nuno Teixeira" AFFILIATION="PPE">
(PT) Elnök úr, biztos asszony, az Európai Parlamentnek hamarosan döntésre kell jutnia a távoli fekvéssel és a szigetjelleggel összefüggő támogatási programok (POSEI) felülvizsgálatáról, amelyeket az Európai Unió legkülső régióinak távoliságára és szigetjellegére válaszul hoztak létre. Ez a reform egy eredmény, nemcsak annak az eredménye, hogy a programot hozzá kell igazítani a Lisszaboni Szerződés új jogi realitásához, hanem még inkább azé is, hogy az alkalmazásának szabályait rugalmasabbá kell tenni.
<P>
A Lisszaboni Szerződés elismeri a legkülső régiók hátrányos helyzetét és korlátait, és pontosan ezért kell most kiigazítanunk és aktualizálnunk a jelenlegi rendszert, figyelembe véve a legkülső régiók előtt álló kihívásokat, mind a rendszer méretét, mind annak tartalmát tekintve. Madeira esetében konkrétan arról beszélek, hogy meg kell szüntetni a feldolgozott termékek kivitelének és szállításának útjában álló akadályokat, amelyek súlyosan korlátozzák az agráripari ágazat fejlődését és növekedését. Különösen a banántermesztés került veszélybe a harmadik országokkal szembeni fokozatos piaci nyitás miatt, de a bor- és tejtermelés nemkülönben. A területi kohézió célja az Európai Unió régióinak harmonikus fejlődése; a POSEI felülvizsgálatának szintén hozzá kell járulnia ehhez.
<SPEAKER ID="171" NAME="Gerard Batten" AFFILIATION="EFD">
Elnök úr, szeretnék elmondani Önöknek mindent az európai elfogatóparanccsal kapcsolatos legfrissebb fejleményről.
<P>
Sokakat kiadnak úgy, hogy közben nincs valódi bizonyíték ellenük. Sőt, a bíróságoknak nincs hatáskörük mérlegelni a bizonyítékokat, és nem tudják megakadályozni az igazságtalan kiadatást. A helyzet most még tovább cizellálódik. Egyik választóm, Dr. Miguel-Ángel Meizoso arra vár, hogy kiadják Spanyolországnak, és nem azért, mert bűncselekmény elkövetésével vádolják, hanem hogy alávesse magát a nyomozásnak egy olyan bűncselekmény ügyében, amelyet állítólag a jövőben akár el is követhetne. Dr. Meizoso, aki 20 éve él Londonban, most arra számíthat, hogy az egész eddigi élete romba dől egy nyomozási bíró szeszélyéből, aki egy meg nem történt bűncselekmény ügyében nyomoz. Ha bárki kételkedne ebben, szívesen tájékoztatom az ügyről.
<P>
Mikor fog ez a Parlament szembenézni az európai elfogatóparancs nevében elkövetett igazságtalanságokkal, és szót emelni ellenük?
<SPEAKER ID="172" NAME="Eduard Kukan" AFFILIATION="PPE">
(SK) Elnök úr, az EU-nak minél előbb el kell fogadnia egy alapvető álláspontot Belarusszal szemben. Nem kommunikálhatunk egy olyan rezsimmel, ahol politikai foglyok vannak, és ahol a civil társadalomnak nincs véleménynyilvánítási szabadsága, de szabad média sem létezik.
<P>
A választás utáni helyzet megmutatta, hogy Lukasenko úr hatalma nem korlátlan. Az EU-nak ki kellene ezt használnia, és segítenie kellene az országot, hogy lerázza ezt az önkényuralmi rendszert. Külön sajátosság itt a posztkommunista országok felelőssége, a Belaruszban fennálló rendszerhez hasonlókról szerzett tapasztalataik alapján.
<P>
Az álláspontunknak ezért szilárd elveken és értékeken kell alapulnia. Az EU-nak lépéseket kell tennie azért is, hogy elszigetelje a szavazatok meghamisításáért felelős személyeket, hogy véget vessen a rendszer magas pozícióban lévő funkcionáriusaival fenntartott kapcsolatoknak, valamint befagyassza a vagyonukat.
<P>
Másrészről viszont ki kell terjeszteni azt a baráti kört, akik inkább az Unióban jellemző értékeket és elveket választják. A lehető leggyorsabban alternatívát kell kínálnunk a jelenlegi fejleményekkel szemben, arra alapozva, hogy egy önkényuralmi rendszerrel rendelkező országnak nincs jövője Európában.
<SPEAKER ID="173" NAME="Constance Le Grip" AFFILIATION="PPE">
(FR) Elnök úr, biztos asszony, ezt az egy percet a konvergencia- és versenyképességi paktum kérdésének szeretném szentelni. Tekintettel az euróövezet pár napon belül megrendezésre kerülő március 11-i csúcstalálkozójára, úgy érzem, fontos hangsúlyozni, hogy a konvergencia- és versenyképességi paktum gondolata önmagában véve jó ötlet és nagymértékben kívánatos.
<P>
Tisztázzuk ezt a dolgot! Világos - számomra legalábbis -, hogy a versenyképességi paktum a jelenlegi tárgyalások, viták és megfontolás tárgyát képező változatban nem pusztán egy újabb dokumentum, és nem is lesz az, és nem csupán olyan jó szándékok felsorolása, amelyekből soha nem lesznek tettek. Ez egy ünnepélyes nyilatkozat, miszerint a monetáris uniónk gazdasági aspektusait tovább fogjuk fejleszteni.
<P>
A paktum nagy előrelépést fog jelenteni az euróövezet gazdaságai közötti nagyobb mértékű konvergencia felé, illetve a nagyobb fokú politikai koordináció felé, különösen a nemzeti hatáskörbe tartozó területeken, amikor ezek alapvető tényezőt jelentenek a versenyképességünk fokozása szempontjából. Sőt, a globális gazdasági harc intenzitása azt jelenti, hogy abszolút létfontosságú, hogy növeljük régiónk versenyképességét a világban. Ebbe bele fog tartozni az államadósság elleni küzdelem erősítése, a valutánk stabilizálása és gazdasági, szociális és adórendszereink szorosabb összehangolása.
<P>
A kormányközi módszert a közelmúltban sokat szidták, és gyakran szembeállították a közösségi módszerrel. Véleményem szerint ez a vita némileg meddő és értelmetlen, és bizonyosan távol esik attól, ami polgártársainkat foglalkoztatja. Van Rompuy elnökhöz hasonlóan én is úgy gondolom, hogy vagy van egy európai módszerünk, vagy egyáltalán nincs módszerünk.
<SPEAKER ID="174" NAME="Czesław Adam Siekierski" AFFILIATION="PPE">
(PL) Elnök úr, valami páratlan egybeesés folytán én is pontosan ugyanerről a témáról fogok beszélni. A "versenyképességi paktum” célja, hogy a széles körű strukturális reformok révén összefogja az euróövezetbe tartozó gazdaságokat, fő célkitűzése pedig az euróövezet versenyképességének javítása és az euróövezet iránti nemzetközi bizalom megerősítése. Bár a paktum valóban sok hasznos célt tartalmaz - gondolok itt többek között a hiány elleni fellépésre vagy a nyugdíjrendszerek reformjára -, tisztában kell lennünk a benne rejlő kockázattal. Először is az, ahogy magát a kezdeményezést bejelentették, a többi ország kormányaival folytatott konzultáció nélkül, veszélyes precedenst teremt; valójában fenntartja a csendes francia-német tandem sztereotípiáját, amely a partnerek véleményének kikérése nélkül határoz az EU fő ügyeiről. Másodszor, a projektet sok országban úgy fogadták, hogy ez egy újabb próbálkozás a kétsebességes Európa létrehozására, amelynek magját a gazdaságilag leginkább versenyképes államok képezik. A paktum kezdeményezői kétségkívül felkérték az euróövezeten kívüli országokat is a részvételre, ahhoz sem férhet azonban kétség, hogy ez tisztán taktikai húzás volt. Figyelemmel a protekcionista érzületek felerősödésére az euróövezet sok országában, feltételezhető, hogy a paktum szigorúbb követelményeinek bevezetése oda fog vezetni, hogy az euróövezet fenyegetést vagy korlátozást jelent majd az uniós közös piac számára. Köszönöm a figyelmet.
<SPEAKER ID="175" NAME="Elnök">
A napirendi pontot ezzel lezárom.
