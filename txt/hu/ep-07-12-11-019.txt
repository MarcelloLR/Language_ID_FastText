<CHAPTER ID="019">
Euromatrica (vita) 
<SPEAKER ID="382" NAME="Elnök">
A következő napirendi pont a Paolo Costa által a Közlekedési és Idegenforgalmi Bizottság részéről a Bizottsághoz intézett szóbeli kérdés az euromatricáról - B6-0386/2007).
<SPEAKER ID="383" NAME="Silvia-Adriana Ţicău">
a kérdésfeltevő helyettese. - (RO) Elnök asszony, az általunk megvitatott kérdés olyan kérés, amely a Közlekedési Bizottság részéről merült fel egy ideje, és amelyet az Európai Bizottsághoz egy olyan modell megállapításának céljával nyújtott be, amely valamennyi szállítási mód esetén alkalmazható a külső költségek beépítésére. Arra kértem a Bizottságot ugyanis, hogy valamennyi lehetőség - azon belül a környezetvédelmi, a zajvédelmi, a torlódással kapcsolatos és az egészségügyi költségek - vizsgálatát követően legkésőbb 2008 júniusáig terjesszen elő egy általánosan alkalmazható, átlátható és átfogó modellt valamennyi külső költség értékelésére, amely modell meghatározza az infrastruktúra használati díjának későbbi számításait és alapul szolgál azokhoz.
<P>
Az e modell kidolgozása során elért közbenső eredmények alapján a Bizottságnak meg kell jelölnie, hogy a globális környezetvédelmi költségeket, mint az éghajlatváltozáshoz kapcsolódó költségek, és a közelmúltban közzétett egészségügyi költségeket vizsgálták-e az időközi jelentésben, és hogy azokat lényeges tényezőként veszik-e figyelembe az eljövendő értékelésekben és számításokban.
<P>
Szeretném megemlíteni azt a tényt, hogy az általunk említett irányelv lehetővé teszi a tagállamok számára az útadó bevezetését és annak kiszámításához a korábbiaknál több költségelem figyelembevételét. Vitatott ugyanis, hogy az úgynevezett külső költségek, mint a környezethez kapcsolódók, belefoglalhatók-e az útdíjba.
<P>
Sok tagállam ellenzi e költségek útadóba foglalását, mert úgy vélik, hogy nincs fenntartható modell e számítás tekintetében, ugyanakkor más országok úgy vélik, hogy ezek az adók bevételt termelnek, és így megteremtik az infrastruktúra fejlesztéséhez szükséges forrásokat.
<P>
Meg szeretném említeni azt a tényt is, hogy nagyon fontos az egyes szállítási módok közötti tisztességes verseny garantálása, de a közlekedési zajártalom csökkentése is.
<P>
Úgy vélem, hogy az Európai Bizottság által előterjesztendő javaslat abban is segít majd, hogy javítsuk a közlekedés hatékonyságát, és különösen az egyes szállítási módok hatékony kihasználását, és természetesen ezáltal hozzájárul az egész közlekedés fenntartható fejlődéséhez.
<P>
A 27 tagállam üvegházhatású gázkibocsátásának 24,1%-a a szállításból származik, vagy annak köszönhető. Ebből kifolyólag nagyon fontos, hogy tudjuk, hogy a környezetvédelmi költségeket, mint az éghajlatváltozás költségeit, tartalmazza-e ez a javaslat.
<P>
Azt is szeretném megemlíteni, hogy az euromatrica-irányelv lehetővé teszi a tagállamok számára, hogy további adót vezessenek be a veszélyeztetett területeken, például az Alpok vagy a Pireneusok hegyvidéki régióiban található egyes utakon. Az így beszedett bevételt alternatív szállítóeszközökbe és a kapcsolódó infrastruktúrába kell fektetni.
<P>
Szeretném azt is megkérdezni a Bizottságtól, hogy megerősítené-e, hogy miután az Európai Unió megerősítette az Alpok Egyezmény közlekedési jegyzőkönyvét, a jegyzőkönyvben említett, az árufuvarozásra kivetett adók behajtásáról szóló bekezdéseket figyelembe veszik-e ebben a modellben. Remélem, Barrot biztos úr részletesen beszámol arról, hogy a jelenleg hatályos euromatrica-irányelv új módosítását mikorra tervezi a Bizottság.
<P>
Előadásomat két további kérdéssel zárnám; szeretném megkérdezni a Bizottságtól, hogy ezeket a külső költségeket nem csak a közúti közlekedés, hanem más szállítási módok esetén is belefoglalják-e az árba, hogy biztosítsák az egyes szállítási módok kiegyensúlyozott fejlődését, és azt is szeretném megkérdezni a Bizottságtól, hogy hogyan kívánja ellenőrizni az euromatrica-irányelv végrehajtását.
<SPEAKER ID="384" NAME="Jacques Barrot">
a Bizottság alelnöke. - (FR) Elnök asszony, a Bizottság vizsgálatot folytatott, hogy összevesse az e témában megjelent publikációkat, és hogy meghatározza a külső költségek vizsgálatának legjobb gyakorlatait. A meghatározott módszerekből sok támaszkodott a Bizottság által finanszírozott kutatási projektekre, azaz a Unitra, az ExternE-re, és más még újabb projektekre. Készül egy kézikönyv, amelyet hamarosan ki szeretnénk adni. Ez az első pont.
<P>
Másodszor, a Bizottság belekezdett egy hatásvizsgálatba a külső költségek kompenzálása tekintetében. Sok díjszabási lehetőséget meghatároztunk, és nyilvános konzultáció elé tártunk. A konzultáció 2007. december 31-én zárul le, és 2008 januárjában sor kerül egy magas szintű konferenciára a kézikönyv és a nyilvános konzultáció eredményeinek bemutatása céljából, ezek kiegészítik a folyamatban lévő hatásvizsgálatot. Ez munkánk menetrendje.
<P>
Amint látja, elég feszített. A következő külső költségeket mérlegeltük: balesetek, torlódás, légszennyezés, éghajlatváltozás és zaj. A hatásvizsgálat minden szállítóeszközre kiterjed. Különböző rendszereket és különböző gazdasági eszközöket érint, mint az adóztatás, a használati jogok és a kibocsátás-kereskedelem. Az egyes eszközöket egy modell-alapú mennyiségi elemzéssel értékeljük. Mindennek az a célja, hogy szállítóeszközeink egyre környezetbarátabbá váljanak. E munka eredményeként a Bizottság jövő nyár előtt közleményt ad ki.
<P>
Némi kitérőt tennék Ţicău asszony Alpok Egyezményre vonatkozó kérdésére adott válaszomban. A egyezmény közlekedési jegyzőkönyvének célja, hogy sajátos díjszabási rendszereket hozzon létre, amelyek figyelembe veszik a tényleges költségeket, és a legkörnyezetbarátabb közlekedési rendszerekre ösztönöznek. A 2006-ban a környezetbarátabb közlekedési rendszerek ösztönzésére bevezetett euromatrica-irányelv célja ugyanaz, mint az Alpok Egyezmény közlekedési jegyzőkönyvéé. Mit mond a jelenlegi euromatrica-irányelv valójában? Arról rendelkezik, hogy 2010-től kötelezően módosítani kell a szennyező járművekre alkalmazott díjakat, és azokat akár 100%-kal meg lehet emelni a környezetbarát járművek által fizetett díjhoz képest. A hegyvidéki régiók tekintetében az irányelv célja, hogy az árba belefoglalja a környezetkárosítás és a torlódás külső költségeit, az infrastruktúra díjának 25%-áig is emelhető további díjjal. A további díjat olyan projekteknek kell újraosztani, amelyek közvetlenül hozzájárulnak a környezetkárosodás enyhítéséhez.
<P>
Ezúttal, hölgyeim és uraim, világosan szeretnék beszélni: ez a közlemény az általam említett munkák fényében rendkívül nehéz feladat, higgyék el. Lehetővé teszi, hogy a legjobb számítási módszereket vizsgáljuk ezen a területen. Meghatározza a valamennyi különböző szállítóeszközhöz felhasználható módszert. 2008 közepén, még nyár előtt, tulajdonképpen júniusban a külső költségek értékeléséről és beépítéséről szóló jelentést is szeretnék a biztosok testülete elé terjeszteni. Említettem a közleményt, és benyújtom tehát a jelentést, a testület beleegyezésével, és egy, a jelenlegi euromatrica-irányelv módosítására irányuló javaslattal. Ez egyértelmű, de el kell mondanom, hogy a jelenlegi euromatrica-irányelvvel kapcsolatos javaslat olyan módosítást jelent, amely lehetővé teszi a külső költségek beépítését a jelenlegi irányelv keretében.
<P>
Ezt el kellett mondanom a Tisztelt Háznak. Elnök asszony, tudom, ez az egész fenntartható fejlődési politikánk középpontja. Szükséges tehát beépíteni a külső költségeket, de ahhoz, hogy ezt megtehessük, közösségi fogalommeghatározás kell, és a legjobb beépítési módszert kell használnunk.
<P>
Megpróbáltam a lehető legpontosabban kifejezni magam ma esete, és kész vagyok visszatérni e Házba, hogy jelentést tegyek a 2008 közepén általam előterjesztendő jelentéshez szükséges bonyolult és fontos feladatokról.
<SPEAKER ID="385" NAME="Georg Jarzembowski">
a PPE-DE képviselőcsoport nevében. - (DE) Elnök asszony, alelnök úr, amit Ön a tanulmányok megrendeléséről és konferenciák szervezéséről mondott, nagyon szívhez szóló volt, de hadd tegyek fel egy egyszerű kérdést. Nem azt szeretném megkérdezni, hogy előterjeszti-e 2008. június 10-ig a közleményt, hanem azt, hogy a jelenlegi euromatrica-irányelv 11. cikkének harmadik albekezdésével összhangban előterjeszti-e 2008. június 10-ig, amit az irányelv a következőképpen határoz meg, idézem: "egy általánosan alkalmazható, átlátható és érthető modellt valamennyi külső költségre vonatkozóan” és e külső költségeknek a valamennyi szállítási mód üzemeltetőjére hárításával kapcsolatban. Megkapjuk tehát a kiszámításra és a külső költségek áthárítására vonatkozó modellt, igen vagy nem? Az első kérdésem ilyen egyszerű.
<P>
Térjünk tehát rá a második kérdésemre. Ha helyesen értelmezem a helyzetet, a modell előterjesztésével kapcsolatos követelménnyel ellentétesen, Ön egyáltalán nem köteles az euromatrica-irányelv módosításának előterjesztésére 2008-ban. Ez amúgy is lehetetlen lenne, mivel az elgondolás, ha jól értem, egy költségfelosztási modell kidolgozása, és azt követően, a végrehajtási fázisban a külső költségek árhárítása valamennyi szállítási mód, azaz a belföldi hajózás, a tengerhajózás, a vasút, személygépkocsik és így tovább üzemletetőire. Ami nem történhet meg, az az, hogy nekiáll az euromatrica-irányelv módosításának, és a külső költségeket a fuvarozókra hárítja, de nem tesz intézkedést annak biztosítására, hogy az uszályok, vonatok stb. üzemeltetői is vállalják saját külső költségeiket. Ezért szeretném tudni, hogy azzal egyidejűleg vállalja-e az euromatrica-irányelv felülvizsgálatát, hogy rendelkezik más szállítási módok tekintetében is a külső költségek felosztásáról.
<P>
Két egyszerű kérdés, amelyekre remélem, két egyszerű választ kapok.
<SPEAKER ID="386" NAME="Ulrich Stockmann" LANGUAGE="DE">
Elnök asszony, először is hadd köszönjem meg a biztos úr megjegyzéseit. Amint az Ön előtt is ismert, biztos úr, a külső költségek kiszámításáról folyó vita az 1920-as évek óta tart, és mi, a képviselők is több modellt ajánlottunk, amikor az euromatrica-irányelvet elfogadtuk. Mivel azonban akkor politikai okokból nem tudtuk a külső költségeket bármilyen nagyobb mértékben belefoglalni a nehéz tehergépjárművekre kivetett útdíjak kiszámításának módszerébe, olyan megállapodásra jutottunk, hogy Ön, a Bizottság egységes módszert terjeszt elő 2008 nyarán. Az említett megállapodás rendkívül jelentős, tekintettel az éghajlatváltozásról folyó jelenlegi vitára. Most, hogy ez a helyzet, kérdéseket szeretnénk feltenni. Néhányuk már nyilvánosságot kapott.
<P>
Először is, előterjeszt-e a Bizottság egy általánosan alkalmazható és átlátható modellt valamennyi külső költség értékelésére vonatkozóan a jövő év júniusáig, egy olyan modellt, amely általánosan kötelezőnek tekinthető? Amikor kézikönyvről hallok, az jól hangzik, de maga a kifejezés azt sugallja, hogy ez a helyes gyakorlatok egyfajta keveréke. Amit mi szeretnénk azonban, az egy általánosan kötelező módszer, amelyet később nem kérdőjeleznek meg.
<P>
Másodszor, figyelembe veszi-e ez a modell az EU által kitűzött éghajlati és környezeti célokat? Ezt kérdezte tisztelt képviselőtársam, Ţicău asszony is. A módszer tekintetében, az nem lesz egyszerű, mivel valamennyi meglévő megközelítés tisztán csak az aktuális költségek beépítésére összpontosít, és nem a környezeti célok elérésére. Ha e célok követését is beépítenénk, az egyfajta előíró elemet, mondhatni normatív dimenziót jelentene, míg a vita eddig csak az aktuális költségekre szorítkozott.
<P>
Harmadszor, nyilvánvaló, hogy végül egy jogalkotási javaslatot szeretnénk. Megkérdezhetem tehát, hogy a Bizottság mikor szeretné felülvizsgálni az euromatrica-irányelvet? Ez szándékában áll, vagy még mindig csak lóg a levegőben?
<P>
Negyedszer, ezt a módszert vagy modellt mikortól kell alkalmazni az egyéb szállítási módok tekintetében alkalmazandó infrastruktúra-díjak kiszámítására is? Ez a kérdés izgat minket, ahogy Georg Jarzembowski elmondta. Meg szeretnénk szabadulni a szállítási módok közötti torz versenytől, és mindegyiket közös, összehasonlítható szintre szeretnénk emelni.
<SPEAKER ID="387" NAME="Eva Lichtenberger" LANGUAGE="DE">
Biztos úr, nagyon köszönöm megjegyzéseit. Érdekfeszítő volt hallani, amit Ön az eljárásról és a menetrendről mondott. A kérdés, ami júniusban kerül elénk, döntő fontosságú, és nem csak az Alpok régiója számára. Úgy vélem, hogy Ön, mint a hegyek embere, ahogy bemutatkozott, nyilvánvalóan tisztában van ezzel, és ez fontos az Ön számára. Minden közútra, valamint minden olyan országra nagy hatást gyakorol, amelynek közlekedési útvonalain, különösen közútjain nagy a forgalom, és mindannyiunk számára, akik e forgalmas főútvonalak mellett élünk. Az ilyen erős forgalom által generált költségek súlyos terhet raknak az azokkal leginkább érintett országokra. Ez a teher több, mint a duplájára nőtt a külső költségek révén, amint azt számos, már megjelent tanulmány megállapította. Ezt a pontot is figyelembe kell venni, és fontosságának sokkal egyértelműbben kell tükröződnie a Bizottság intézkedéseiben.
<P>
Nem elégszünk meg azonban, biztos úr, a külső költségek kiszámításával kapcsolatos kérdés elméleti és matematikai elintézésével. Végrehajtásra van szükségünk, de nem várhatunk még húsz évet, amíg a legutolsó lobbistát is meggyőzzük. Nem várhatunk addig sem, amíg kiderül, hogy a kerékpárok mekkora környezetszennyezést okoznak. Végső soron azonnal cselekednünk kell. Szükségünk van egy szabályozó jogi aktussal kapcsolatos javaslatra 2008 során, meg kell azt vitatnunk, és most kell lefolytatnunk ezt a vitát, nem húsz év múlva, mert meg kellett várnunk, amíg mindenkit meg nem győztek az azon országok kormányai, amelyek sok esetben sokkal kevésbé érintettek a problémában, mint az Európai Unió középső része.
<P>
Biztos úr, a hegyek az Ön fellépésére várnak. A veszélyeztetett területeken, mint a városokban és a védett területeken írásbeli szabályra van szükség, amely egyértelműen megállapítja, hogy mit lehet felszámítani. A tagállamok egyedül nem képesek többé a környezetszennyezés terhét viselni, és nem is lehet sokáig megkövetelni tőlük, hogy ezt tegyék.
<SPEAKER ID="388" NAME="Reinhard Rack" AFFILIATION="PPE-DE">
(DE) Elnök asszony, alelnök úr, amint az már elhangzott, Ön a hegyek embereként mutatkozott be az európai díjszabási rendszer, az euromatrica megvitatása során, és minden bizonnyal hosszú utat járt be, hogy méltó legyen erre a névre, legalábbis a korábbi viták keretében.
<P>
Most azonban több lépést kell tenni, olyan lépéseket, amelyek valószínűleg fontosabbak. Elérkezett az idő a külső költségek beépítésére, vagy ha áttérhetek az európai politikai szóhasználatról egy közérthető nyelvre, elérkezett az idő, hogy mindannyian fizessünk azért, amit kapunk a közlekedésben, és hogy több ismeretet szerezzünk arról, hogy ki milyen költséget termel, és mindenképpen arról, hogy e költségek finanszírozásában hogyan vesznek részt azok, akik azokat termelik.
<P>
Olyan menetrendet tárt elénk ma, amely tartalmazza az Ön által akkoriban megígért legfontosabb elemeket. Úgy vélem, ez jó, és amit előterjesztett, mindenképpen üdvözlendő. Ami hiányzik azonban, és ezt már említették, az abszolút életbevágó következő lépés. Mikor tesznek javaslatot olyan jogi aktusra, amely biztosítja, hogy a különböző infrastruktúrák használói műveleteik valódi költségei alapján legyenek kötelesek díjat fizetni? És itt nagyon sokféle felhasználót kell figyelembe venni.
<P>
Visszafojtott lélegzettel várjuk, hogy lehetséges lesz-e, és reméljük, hogy igen, hogy ezt a célt a jelenlegi jogalkotási ciklusban elérjük, mivel az elmúlt hetekben és hónapokban jóváhagyott, adott esetben Ön által javasolt nagy projektek csak akkor válhatnak biztos befektetéssé, ha ezt a jogi aktust bevezetjük.
<P>
Ha sok pénzt rendelünk a Brenner-alagút megépítéséhez, az csak akkor lesz biztos befektetés, ha a költségstruktúrában bekövetkező váltás valóban a kívánt változásokhoz vezet az Alpokat átszelő úton. E tekintetben bízunk abban, hogy Ön, mint a hegyek embere, segítségünkre lesz e fontos kérdésben.
<SPEAKER ID="389" NAME="Inés Ayala Sender" AFFILIATION="PSE">
(ES) Elnök asszony, azt követően, hogy átfogó megállapodás jött létre a közlekedésnek az éghajlatváltozáshoz és más hatásokhoz történő hozzáigazításának szükségességéről, abból a célból, hogy a közlekedés a lehető leginkább fenntartható legyen, mivel csak így lehet versenyképes az EU-ban és világszerte, az euromatrica hasznos induló eszköznek bizonyult a torlódások, a szennyezés és a többi probléma kezelésében, mivel olyan változást hozott, amely elegendő és elég változatos is a különböző nehéz gépjárművekre történő alkalmazás tekintetében.
<P>
Ugyanakkor, tekintettel a probléma összetettségére, számos kérdés felmerül bennem, ezért szeretném megkérdezni a biztos urat, hogy ajánlatával és a Házzal elért megállapodással összhangban a folyamatban lévő tanulmányok ugyanazt a mérési szabályt alkalmazzák-e minden szállítóeszközre, és én tényleg mindegyikre gondolok itt.
<P>
Azt is szeretném tudni, hogy vajon, miután sor került a módszer kidolgozására, a benyújtandó javaslatok szintén vonatkoznak-e minden szállítóeszközre. Úgy érzem, nem hagyhatjuk ki a lehetőséget, hogy egy ilyen fontos gyakorlatot minden szállítóeszközre alkalmazzunk, mivel mindegyik érintett, és ezért hiteles megoldást kell találnunk valamennyire, a módközi szállítással kapcsolatos javaslattal összhangban.
<P>
Értékelném azt is, ha tájékoztatást kapnék számos, általam fontosnak tartott kérdésben. Hogyan kívánja alkalmazni az euromatricára vonatkozóan javasolt módosítást és a külső költségek beépítésének módszerét a "zöld folyosókra”, amelyek szerepelnek a logisztikai cselekvési tervben, és amelyek talán némi teret jelenthetnek e módszer bővítésére?
<P>
Ez a finanszírozási eszköz hogyan kerül majd be az EU politikáinak finanszírozásáról szóló jelenlegi vitába? Készen áll-e a Bizottság arra, hogy azt személygépkocsikra is kiterjessze? Nem lenne-e hatékonyabb és kevésbé diszkriminatív? Hogyan mérsékelhetjük ennek olyan járulékos problémákra gyakorolt hatásait, mint az elszigetelődés növekedése egyre több területen és régióban?
<P>
Végül, úgy érzi-e, hogy ez az eszköz, az Ön által kidolgozott eszköz elégséges lesz-e önmagában az olyan közművek finanszírozására, mint a transzeurópai úthálózat részét képező nagy alagutak?
<SPEAKER ID="390" NAME="Jörg Leichtfried" AFFILIATION="PSE">
(DE) Elnök asszony! Alelnök úr, talán emlékszik arra, hogy az euromatrica-irányelv legutóbbi módosításról szóló vitában én voltam az, aki határozottan követeltem a közúti fuvarozási műveletek külső költségeinek beépítését. Erőfeszítésem hiábavalónak bizonyult. Ezért egyfelől örülök annak, hogy most már a ebbe az irányba tartunk.
<P>
Nem azért örülök azonban, mert korábban kampányoltam ezért, hanem mert látom mi történt Ausztriában a beavatkozás rövid időszakában. Többé nem csak Nyugat-Ausztriát árasztják el a nehéz tehergépjárművek. Elértünk egy olyan pontot, amikor Kelet-Ausztriában is torlódás tapasztalható, egyes utakat teljesen eltorlaszolnak, és a főváros, Bécs körüli terület is teljes mértékben túlterhelt. Ezért legfőbb ideje, hogy végre sikerüljön beépítenünk a nehéz tehergépjárművek műveleteinek külső költségeit az európai díjszabásba.
<P>
Természetesen értékelem, hogy ezt a rendszert minden szállítási módra alkalmazni kell, de van egy sor, a nehéz tehergépjárművekre vonatkozó szabályunk, ezért ebből kell kiindulnunk; mondanom sem kell, hogy innen kell elindulnunk más szállítási módok kezelése felé is. Csatlakoznék azon képviselőtársaimhoz, akik megkérdezték, hogy mikor terjesztik elénk a tényleges jogszabálytervezetet.
<P>
A második kérdés, amivel foglalkozni szeretnék, hogy talán elgondolkozhatnánk azon a tényen, hogy ez egy egész Európát érintő probléma, és pusztán azzal, hogy magas díjakat írunk elő egyes kis országok bizonyos részein, csak csekély eredményt érünk el. Ehelyett átfogó rendszert kell kialakítanunk. Ezzel összefüggésben azon gondolkodom, hogy nem kellene-e legalább a transzeurópai úthálózatokon vizsgálnunk a minimumdíjak lehetőségét, mint a modális egyensúly megteremtésének eszközét.
<SPEAKER ID="391" NAME="Jacques Barrot">
a Bizottság alelnöke. - (FR) Elnök asszony, mindig nagy érdeklődéssel hallgatom a Tisztelt Házat, de azért szeretnék néhány kérdést megmagyarázni. Először is, mivel a modell megtalálásáról van szó, amint Önök mondják, figyelembe kell vennünk azt a tényt, hogy a tagállamokban vannak bizonyos gyakorlatok, és hogy - mielőtt a modellről döntenénk -, először is meg kell vitatnunk a különböző tagállamokban alkalmazott számítási módszereket. Sajnálom, de a kézikönyv legalább azzal az előnnyel jár, hogy nyilvános vitát nyit pontosan annak érdekében, hogy megtaláljuk a legjobb modellt. Most tehát nem értem, miért gondolják, hogy a Bizottság mellékvágányon jár, amikor erőfeszítéseket tett azért, hogy megvizsgáljon valamennyi tagállami gyakorlatot annak érdekében, hogy fokozatosan megtalálja azt a valódi számítási modellt, amit Európában használni lehetne. Ellenkezőleg, úgy érzem, hogy nagyon is a velejét ragadtuk meg a kérdésnek.
<P>
Hölgyeim és uraim, el kell mondanom, hogy ez nehéz feladat. Úgy érzem, meg kell védenem a Közlekedési Főigazgatóság által nyújtott szolgáltatást is, amely jelenleg kénytelen megbízható módszereket találni, mivel, ha nincsenek megbízható módszereink, az EU-ban soha nem fogják elfogadni ezeket a módszereket, és ezt a modellt, amint Stockmann úr említette.
<P>
Szeretném elmondani, hogy Jarzembowski úr is nagyon meglepett. Azt hallottam: cselekednünk kell, intézkedéseket kell hoznunk egy fenntarthatóbb közlekedés irányában, egy olyan közlekedés irányában, amely környezetbarátabb, támogatnunk kell a vasutat, támogatnunk kell a folyami közlekedést, és támogatnunk kell a tengeri közlekedést. Amint azt Leichtfried úr nagyon bölcsen mondta, az elején kell kezdenünk, elég lesz később kiigazítani. Nos, kezdjük azzal, hogy javítunk a jelenlegi euromatrica-irányelven, ezt javaslom, ha a Bizottság egyetért velem, 2008 júniusában. Beépítjük a nehéz tehergépjárművekkel kapcsolatos külső költségeket, mert pontosan így fogjuk ösztönözni a többi szállítási mód igénybevételét.
<P>
Azonban, Jarzembowski úr, a jövőben valamikor az említett egyéb szállítási módokra is alkalmazni fogjuk e számítási módszereket. Ezeket elmondva, mindennek eljön az ideje. Aligha léphetünk fel és tehetünk meg mindent egyszerre. Ez nem lehetséges. Módszerre van szükségünk; ha azt akarjuk, hogy az EU elfogadja ezt a politikát, higgyék el, intelligensen kell eljárnunk. Nagyon eltökélt vagyok e kérdésben.
<P>
Köszönöm Rack úrnak, hogy alpinista képességeimet dicsérte. Nem állok meg félúton, még akkor sem, ha az út lejt vagy emelkedik; ésszerű ütemet kell tartani ahhoz, hogy felérjünk a csúcsra.
<SPEAKER ID="392" NAME="Elnök">
A vitát lezárom.
<P>
Záróbeszéde magával ragadó és rendkívül szenvedélyes volt.
<SPEAKER ID="394" NAME="Jörg Leichtfried" AFFILIATION="PSE">
(DE) Elnök asszony, soha nem fordult elő, hogy a brit tolmácsok ilyen jól ejtették volna ki a nevemet. Csak szerettem volna megragadni az alkalmat, hogy kifejezzem őszinte hálámat. Amióta a Parlament tagja vagyok, ez volt az első alkalom, hogy teljesen helyesen ejtették ki. Nagyon köszönöm.
