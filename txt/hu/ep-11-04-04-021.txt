<CHAPTER ID="021">
A nők szerepe a mezőgazdaságban és a vidéki területeken (rövid ismertetés) 
<SPEAKER ID="245" NAME="Elnök">
A következő napirendi pont a Jeggle asszony által a Mezőgazdasági és Vidékfejlesztési Bizottság nevében benyújtott, a nők mezőgazdaságban és a vidéki területeken betöltött szerepéről szóló jelentés.
<SPEAKER ID="246" NAME="Elisabeth Jeggle" LANGUAGE="DE">
Elnök asszony, biztos asszony, a nők a mezőgazdaságban és a vidéki területeken betöltött szerepéről szóló saját kezdeményezésű parlamenti jelentés előadójaként az volt a célom, hogy egy széles körű nyilvános vita keretein belül rávilágítsak a vidéki területeken élő nők sokoldalú szerepének fontosságára és nyomatékosítsam azt.
<P>
A vidéki területekre irányuló európai politika központi feladata továbbra is az egyenértékű életkörülmények biztosítása minden régióban, és a sűrűn lakott városi térségek egyoldalú fejlődésének elkerülése annak érdekében, hogy az emberek számára perspektívát jelentsen a vidéken maradás és boldogulás. Az utóbbi évtizedekben a közös agrárpolitika (KAP) a mezőgazdaság és a vidéki térségek pozitív gazdasági fejlődésére összpontosított. A jövőben azonban egyre inkább a jövőbe tekintő vidéki térségek kialakítására fog irányulni.
<P>
Ez minden érintett fél részéről új erőfeszítéseket és új stratégiákat tesz szükségessé. Mindennél fontosabbá válik a vidéki térségekben élő nők igényeinek figyelembevétele, és a bennük rejlő lehetőségek kiaknázása. A tapasztalat azt mutatja, hogy az életminőség és a gazdasági erő - különösen a vidéki régiókban - összefüggésben áll a nők jelenlétével és sokoldalú szerepvállalásukkal. Az elmúlt években nyilvánvalóvá vált, hogy a nők és projektjeik támogatása jelentős előrelépést eredményez a teljes vidéki gazdaság számára. Ezeket az eredményeket a KAP második pilléréből és Európa összes régiójának számos más uniós támogatási rendszeréből származó támogatással kapcsolatos tapasztalatok támasztják alá.
<P>
Ugyanakkor a nők a mezőgazdasági ágazatban is fontos szerepet töltenek be. Ez az az ágazat, ahol a nők az utóbbi években jelentősen hozzájárultak az üzemek diverzifikálódásához és a piacokhoz való igazodásához; a mezőgazdaság többfunkciós jellege ezért még kézzelfoghatóbbá vált. A mezőgazdasági üzemek a saját termelésű élelmiszerek mellett innovatív termékeket és szolgáltatásokat is kínálnak. Ezeket a gazdasági potenciálokat még jobban ki lehet használni. Jelentős lehetőség rejlik a nők mezőgazdaságon belüli tényleges támogatásában. Sokoldalú szakmai képességeik, érdeklődési területeik és teljesítményük még több figyelmet érdemel. Ezért kiemelten kérjük, hogy a nők teljes körűen részesedjenek a mezőgazdasági életforma és vállalkozás nyújtotta lehetőségekből. A gazdálkodó nők a mezőgazdasági üzemekben való felelősségük arányában akarják kivenni részüket a jogokból és kötelezettségekből; például a mezőgazdasági szervezetekben való megfelelő képviselet útján. A mezőgazdasági tevékenységet végző valamennyi nő megfelelő szociális biztosítása elengedhetetlen.
<P>
Egy élénk vita után a Mezőgazdasági és Vidékfejlesztési Bizottságban - mindössze egy ellenszavazattal - elfogadtuk a jelentést. Eddig egyetlen módosító javaslatot sem nyújtottak be a holnapi, plenáris ülésen tartandó szavazáshoz. Ez azt mutatja számomra, hogy sikerült egy olyan kiváló kompromisszumot kötnünk, amely az összes képviselőcsoport számára elfogadható. Egy egyhangú szavazás reményeim szerint megfelelően hangsúlyozná a jelentés fontosságát ahhoz, hogy az megfelelő figyelmet kapjon a Bizottság és a Tanács részéről. Szeretnék köszönetet mondani képviselőtársaimnak - különösen az árnyékelőadóknak - igazán kiváló együttműködésükért.
<P>
A 2013 utáni közös agrárpolitika jövőjéről szóló közelgő vita során nem szabad megfeledkeznünk a nők mezőgazdaságban és a vidéki területeken betöltött szerepének fontosságáról. Biztos vagyok abban, hogy jelentésünk nem csak fontos alapként szolgál majd e sarkalatos vitához, de a közelgő költségvetési vitához is pozitívan járul hozzá.
<SPEAKER ID="247" NAME="Mairead McGuinness" AFFILIATION="PPE">
Elnök asszony, gratulálok Elisabeth Jeggle asszonynak e jelentésen végzett remek munkájához, és ahhoz, amit az elmúlt években - amióta csak ismerem - folytatott ezen a területen. Munkáját dicséri, hogy nem adtak be módosítást ehhez a fontos jelentéshez.
<P>
A rendelkezésemre álló rövid időben jó néhány bekezdésre szeretném felhívni a figyelmet. Örömmel láttam az általában a mezőgazdaság megfelelő finanszírozásának fontosságáról szóló 4. bekezdést, és a vidéki területeken alkalmazandó új technológiákról, illetve a szélessávú lefedettséghez való hozzáférés kiterjesztéséről szóló 10. bekezdést. Úgy gondolom, hogy a 34. bekezdés különösen fontos. A nőknek a mezőgazdasági ágazat minden politikai, gazdasági és szociális testületében megfelelő képviselettel kell rendelkezniük ahhoz, hogy a döntéshozatali folyamatokat a nők és a férfiak szempontjai egyaránt befolyásolják. Noha ez rendkívül fontos, sajnos mégis azt kell mondanom, hogy a gazdálkodók szakmai szervezeteinek vezetői túlnyomó többségben férfiak. Foglalkoznunk kell ezzel a kérdéssel.
<P>
Végül a Bizottságnak tudomásul kell vennie, hogy jelenleg a mezőgazdaságban dolgozó nők és férfiak számára a problémát a KAP-reform vitája körüli bizonytalanság jelenti. Attól tartok, hogy néhány gazdálkodó megpróbálja előre kitalálni e reformok eredményét, és emiatt további terheket jelentő többletköltségekbe veri magát. Szeretném, ha ez az üzenet eljutna a Bizottsághoz.
<SPEAKER ID="248" NAME="Silvia-Adriana Ţicău" AFFILIATION="S&amp;D">
(RO) Tisztelt elnök asszony, a vidéki nők számára a legnagyobb gondot a munkahelyek hiánya jelenti. Ez az idősebb lakosság számára alacsony jövedelmet jelent, ami pedig növeli az elszegényedés kockázatát. Továbbá a vidéki területeken élő közösségek számára a gyermekek oktatása és az egészségügyi szolgáltatások egyaránt nélkülözhetetlenek.
<P>
A vidék alapvető infrastruktúrájának bizonytalansága miatt a vállalkozók ezeken a területeken kevésbé érdekeltek a gazdaságok és a termelési egységek fejlesztésében. Azt javaslom a tagállamoknak, hogy a strukturális alapok segítségével orvosolják a vidéki területek alapvető infrastruktúrájának hiányából fakadó problémákat, és hajtsák végre azokat a politikákat, amelyek mindenki számára elérhetőbbé teszik az állami infrastruktúrát. Szeretném felkérni a Bizottságot és a tagállamokat arra, hogy teljesítsék arra irányuló vállalásaikat, hogy a versenyképesség növelésének egyik eszközeként javítsák a vidéki területek szélessávú lefedettségét.
<P>
A családi idegenforgalmi vállalkozásokon alapuló falusi turizmus munkahelyeket teremt, és lehetővé teszi a családi élet és a munka összeegyeztetését, valamint a vidéki lakosságot a vidéken maradásra ösztönzi.
<SPEAKER ID="249" NAME="Marian Harkin" AFFILIATION="ALDE">
Tisztelt elnök asszony, üdvözlöm Elisabeth Jeggle asszony időszerű jelentését, és szeretnék neki köszönetet mondani értékes együttműködéséért.
<P>
Kevesen ismerik fel, hogy a mezőgazdaságban rendszeresen alkalmazottak 42%-a nő, és hogy az Unióban minden tíz üzemből hármat nő irányít. Ahhoz, hogy a nők és a családok vidéken maradjanak, és a mezőgazdasági ágazaton keresztül hozzájáruljanak az Európa 2020 stratégia célkitűzéseinek eléréséhez, a normális mindennapi élethez szükséges szolgáltatásokra és létesítményekre van szükség. Ilyenek az egészségügyi és ápolási szolgáltatások, az oktatás, a szabadidős lehetőségek, a közlekedés és a szélessávú lefedettség.
<P>
Fontos, hogy ezek a szolgáltatások ne csupán a piaci érdekeket tartsák szem előtt. A mezőgazdaságban dolgozó nőknek megfelelő társadalombiztosításra is szükségük van ahhoz, hogy jövőjük és nyugdíjuk biztosítva legyen. Szintén fontos a nők vállalkozói képességeinek támogatása és - általában - a nők helyi és regionális szintű jelenléte a gazdálkodók szakmai szervezeteinek döntéshozatali eljárásaiban, sőt: minden döntéshozó testületben. Ez nagyban befolyásolná és jelentősen elősegítené a nők jövőbeli mezőgazdasági szerepének biztosítását.
<SPEAKER ID="250" NAME="João Ferreira" AFFILIATION="GUE/NGL">
(PT) Tisztelt elnök asszony, a nők által a mezőgazdaságban és a vidéki területeken betöltött, és a válság által súlyosan megtépázott szerep jól tükrözi, hogy a jelenlegi szakpolitikák - mint a közös agrárpolitika (KAP) is - milyen mélyre taszította a vidéki területeket. Az Európai Unió országaiban a mezőgazdaságban dolgozók 42%-a nő. E nők döntő többsége családi gazdaságokban dolgozik. Ezért az egymást követő KAP-reformok okozta több százezer kis- és középméretű gazdaság bezárása, valamint a családi gazdaságok tönkretétele különösen nagy hatással van rájuk. Továbbá őket - ahogy a más tevékenységi területeken dolgozó nőket - is különösen érzékenyen érinti a munkanélküliség, a munkahelyek bizonytalansága, az alacsony bérezés és a szegénység. Mindezeket a válság ürügyén megalkotott társadalomellenes szakpolitikák tovább súlyosbítják.
<P>
Ezért a szép szavak és a jó szándék kinyilatkoztatása nem elegendő. Szakítanunk kell ezekkel a politikákkal, és amellett, hogy jelentőséget kell tulajdonítanunk a nők szerepének, jogainak és egyenlőségének, hangsúlyoznunk kell és meg kell erősítenünk többek között a vidéki erőforrásokkal, az egészségüggyel, az oktatással és a családtámogatással kapcsolatos szolgáltatások hálózatát. A kulturális és szabadidős tevékenységek jelenléte, valamint a különböző egyenlőtlenségek és az elnéptelenedés elleni küzdelem szintén egyaránt fontos.
<SPEAKER ID="251" NAME="Rareş-Lucian Niculescu" AFFILIATION="PPE">
(RO) Tisztelt elnök asszony, személyes véleményem szerint a jelentés legfontosabb részei azok, amelyek a vidék életkörülményeiről szólnak; ennek kapcsán szeretnék néhány szót szólni.
<P>
Először is megemlíteném az Európai Mezőgazdasági Vidékfejlesztési Alapnak a falvak modernizálásában betöltött fontos szerepét. Ezt az alapot megfelelően és úgy kell finanszírozni, mint a jövőbeli közös agrárpolitika azon részét, amely a városi és a vidéki területek közötti egyenlőtlenségeket hivatott csökkenteni. Másodszor pedig véleményem szerint meg kell kezdenünk az alapvető fizikai infrastruktúra modernizálását, különösen az új tagállamokban. Ez a feladat minden kétséget kizáróan az EMVA összetevője kell, hogy maradjon.
<P>
Utolsó észrevételem a vidéki lakosság elöregedését érinti. E pont kapcsán szeretném kiemelni azoknak a programoknak a jelentőségét, amelyek egyrészt a gazdálkodók és a gazdaságokban dolgozók korai nyugdíjazását célozzák, másrészt a fiatal gazdálkodók indulását segítik.
<SPEAKER ID="252" NAME="Vasilica Viorica Dăncilă" AFFILIATION="S&amp;D">
(RO) Tisztelt elnök asszony, gratulálni szeretnék Jeggle asszonynak a jelenés elkészítése során alkalmazott megközelítéshez.
<P>
Véleményem szerint alapvetően fontos, hogy felismerjük nők a mezőgazdaságban betöltött szerepének jelentőségét mind az elsődleges termelésben, mind a vidéki gazdaságokban zajló gazdasági tevékenységének diverzifikációjában.
<P>
Úgy vélem, hogy fel kell hívnunk a figyelmet a vidéki nőket érintő nagyarányú szegénységre és elszigetelődésre, ezzel is hangsúlyozva a mezőgazdaságban dolgozó nők egyenlő esélyeit biztosító hatékony intézkedések szükségességét, ami a közös agrárpolitika fő célkitűzése. Ebből a szempontból a vidéken élő nők életminőségének javítása elengedhetetlenül fontos, a lehető legegyszerűbben hozzáférhető oktatás és szakképzés, az egész életen át tartó tanulás és a eredményes helyi közegészségügyi ellátás biztosítása által, az infrastruktúráról és a gyermeknevelést és családi életet támogató szolgáltatásokról már nem is beszélve.
<P>
Ki kell emelnem, hogy mind a gazdálkodásban mind az egyéb gazdasági tevékenységekben - ideértve a mezőgazdaság sokoldalúságának fenntartását is - a vidéki területeken élő nők egyenlő esélyeinek javítása szerepük jelentőségét is hatékonyan növeli.
<SPEAKER ID="253" NAME="Viviane Reding">
a Bizottság alelnöke. - Tisztelt elnök asszony, először is szeretnék köszönetet mondani az előadónak és a Mezőgazdasági és Vidékfejlesztési Bizottság tagjainak, mert fontos volt, hogy ez a téma napirendre kerüljön.
<P>
A Bizottság nagyon is tudatában van annak, hogy a nők a mezőgazdaságban és a vidéki területeken milyen lényeges szerepet töltenek be. Azt is jól látja, hogy ez a vidékfejlesztési politika feladata. A vidékfejlesztési rendelet számos, a vidéken élő nők számára fontos területet támogat. A mikrovállalkozások létrehozása és fejlesztése, a mezőgazdasági projektek értéknövelése és értékesítési pontjaik felkutatása csak néhány példa a sok közül.
<P>
A vidékfejlesztési politika lehetőséget lát arra is, a férfiakat és nőket hozzásegítse a családi és szakmai élet közötti egyensúly megteremtéséhez. Például az alapszolgáltatást nyújtó intézkedések keretén belül olyan szociális létesítmények támogathatók, mint napközi otthonok létrehozása gyermekek vagy az idősek számára. Továbbá a helyi közlekedési szolgáltatások és a kis léptékű infrastrukturális beruházások is támogathatók.
<P>
A vidék helyzete - akárcsak a nők lehetőségei és elvárásai - minden tagállamban más és más. A helyzetet tagállami és regionális szinten kell mélyrehatóan elemezni, majd a megfelelő intézkedéseket a helyi viszonyokra szabottan, a nők egyedi problémáit figyelembe véve kell meghozni. Például a tagállamok bizonyos intézkedések esetében előnyben részesíthetik a nőket. Továbbá a tagállamoknak a pénzügyi tervezés során lehetőségük van olyan garanciaalapok létrehozására is, amelyek a nők hitelhez jutását segítik. A nőknek a LEADER programban is fontos szerepet kell kapniuk, ahol saját érdekeiket és egyedi lehetőségeiket egyes területek fejlődési potenciáljának mozgósítása érdekében kellene hasznosítaniuk.
<P>
A Bizottság egyetért azzal, hogy több adatra lenne szükségünk a nők helyzetéről. Ugyanakkor nehéz lenne a tagállamokat további terhet jelentő adatszolgáltatásra bírni, különösen akkor, ha figyelembe vesszük egyszerűsítési törekvéseiket. De az olyan adatok tekintetében, amelyek esetében erre lehetőség van, statisztikákat kell készíteni és nemek szerinti bontásban elemezni kell. A Bizottság a vidékfejlesztésre vonatkozó iránymutatások végrehajtását tárgyaló, elért haladásról szóló jelentésében szerepeltetni fogja a nőkről szóló adatokat, amennyiben azok rendelkezésre állnak.
<P>
A mezőgazdaságban és a vidéki területeken dolgozó nők segítésének egyik nagyon fontos tényezője a tapasztalatcsere. Ennek fényében szeretném felhívni a figyelmet az Európai Vidékfejlesztési Hálózatra és az ezt létrehozó nemzeti hálózatokra. E hálózatok segítségével tudomást szerezhetünk a mások által alkalmazott helyes gyakorlatokról, és örülnénk, ha e már a létező hálózatokat minél több nőszervezet felhasználná arra, hogy összehozza a más-más vidéki területeken élő nőket.
<SPEAKER ID="254" NAME="Elnök">
A vitát lezárom.
<P>
A szavazásra 2011. április 5-én, kedden kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="255" NAME="Iosif Matula" LANGUAGE="RO">
Én Romániából származom, ahol a lakosság nagy része vidéken él. Pontosan ezért tisztában vagyok azzal, hogy az egyes lehetőségeket és kihívásokat figyelembe véve kötelességünk nagyobb figyelmet fordítani az itt élő nők helyzetére.
<P>
A Kulturális és Oktatási Bizottság, valamint a Regionális Fejlesztési Bizottság tagjaként hangsúlyozni szeretném a szakképzési rendszer szükségességét, amely mind a termelésben résztvevő nők, mind a vállalkozó nők számára megfelelő képzést biztosítana; különösen azért, hogy teljesíteni tudjuk az Európa 2020 stratégia célkitűzéseit. Ez a gazdálkodók szélessávú internet-hozzáférésének javításával is elérhető.
<P>
A nők vállalkozási kezdeményezéseinek támogatása olyan bevételekhez juttatja őket, amelyek biztonságos megélhetést és ezáltal gazdasági függetlenséget biztosítanak számukra. Ezzel kiküszöbölhetnénk a nőket aránytalanul nagy mértékben sújtó társadalmi kirekesztés és a szegénység hatásait.
<P>
Ugyanebből a szempontból vizsgáljuk a közös agrárpolitika jövőbeli reformját is, amelynek részeként nagyobb figyelmet kell fordítanunk a vidéken élő nők szerepére és igényeire. A vidéki és gazdálkodó életforma vonzóbbá tétele továbbra is kihívás, de az itt élő nők gazdasági és személyes fejlődéséhez kézzelfogható lehetőséget kínál.
<SPEAKER ID="256" NAME="Jarosław Kalinowski" LANGUAGE="PL">
A mezőgazdasági ágazat többnyire férfiak számára kínál karriert, noha emberemlékezet óta a nők is jelen vannak a vidéki területeken; az ő szerepüket azonban sajnos mindig alábecsülték. Az ő következetes fellépésük és hosszú távú szemléletmódjuk segítségével javul a vidéki területek élet- és munkakörülményeinek minősége. Ennek ellenére az erőforrások tervezése során ritkán képviselik őket, pedig ebből a szempontból a női gazdálkodók igényeinek figyelembevétele előnyösen hatna a vidéki közösségek életére. A mi feladatunk az, hogy oktatás vagy akár karrier tanácsadás formájában valós segítséget nyújtsunk a mezőgazdaságban dolgozó nőknek, és ezzel biztosítsuk számukra a szakmai fejlődés lehetőségét. Fontos, hogy a nők számára vonzóvá tegyük a vidéki területeket, mint a munkavégzés olyan helyszínét, ahol lehetőségük van mind a családi, mind szakmai terveik megvalósítására.
