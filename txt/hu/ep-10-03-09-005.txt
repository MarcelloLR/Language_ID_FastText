<CHAPTER ID="005">
Huzamos tartózkodásra jogosító vízummal rendelkezők mozgása (vita)
<SPEAKER ID="063" NAME="Elnök">
A következő napirendi pont Carlos Coelho jelentése az Állampolgári Jogi, Bel- és Igazságügyi Bizottság nevében a Schengeni Megállapodás végrehajtásáról szóló egyezménynek, valamint az 562/2006/EK rendeletnek a huzamos tartózkodásra jogosító vízummal rendelkező személyek mozgása tekintetében történő módosításáról szóló európai parlamenti és tanácsi rendeletre irányuló javaslatról - C6-0076/2009 -.
<SPEAKER ID="064" NAME="Carlos Coelho">
előadó. - (PT) Elnök úr, biztos asszony, hölgyeim és uraim, ma olyan abszurd helyzetekről kell beszélnünk, mint például amikor egy egyetemista vízumot kap egy belgiumi egyetemi kurzus elvégzéséhez. Mivel nem vonatkozik rá a 2004/114/EK irányelv, nem utazhat Hollandiába, hogy az értekezéséhez egy szakkönyvtárból gyűjtsön adatokat, és Barcelonába sem látogathat el egy hétvégére várost nézni, ugyanis letartóztatják a vízumot kiadó államban.
<P>
A Schengeni Egyezmény kiköti, hogy a huzamos tartózkodásra jogosító vízummal rendelkezők kizárólag a vízumot kiadó tagállam területén tartózkodhatnak. Nem utazhatnak más tagországokba, és a származási országukba való visszatérésük során sem haladhatnak át más tagállamokon.
<P>
Schengen a szabad mozgást jelenti. Bárkinek, aki jogszerűen tartózkodik egyik tagállamban, joga lenne szabadon mozogni egy olyan területen, ahol nincsenek belső határok. Az ideális megoldás az volna, hogy a tagállamok teljesítsék azon kötelességüket, hogy tartózkodási engedélyt adjanak a huzamos tartózkodásra jogosító vízummal rendelkező harmadik országbeli állampolgároknak. Ez azonban a tagállamok túlnyomó részében nem történik meg.
<P>
A tagállamok ideiglenesen úgy kerülték meg a problémát, hogy D + C típusú vízumokat adtak ki: ez lehetővé tette a huzamos tartózkodásra jogosító vízummal rendelkezőknek, hogy az első három hónapban szabadon mozogjanak a schengeni térségen belül. Ez a vízumtípus 2010 áprilisában, a Közösségi Vízumkódex hatálybalépésével megszűnik, ez még inkább sürgeti a probléma megoldását.
<P>
Az Állampolgári Jogi, Bel- és Igazságügyi Bizottság tagjainak többsége támogatja az általam javasolt módosításokat, amelyek anélkül járulnak hozzá a probléma megoldásához, hogy csökkentenék a schengeni térség biztonságát.
<P>
A huzamos tartózkodásra jogosító vízumkérvények feldolgozása során ellenőrizni kell a kérvényező adatait a Schengeni Információs Szolgálatban, és ugyanez az eljárás vonatkozik azon harmadik országbeli állampolgárok esetére is, akik tartózkodási engedéllyel rendelkeznek. Ezzel válaszoltunk a térség csökkenő biztonságával kapcsolatos félelmekre is.
<P>
Az igazság az, hogy több tagállam úgy adott huzamos tartózkodásra jogosító vízumot, majd tartózkodási engedélyt, hogy nem ellenőrizte az adatokat a Schengeni Információs Rendszerben, különös tekintettel a 96. cikkben foglalt követelményekre, amelyek az elutasítás következményeit taglalják.
<P>
Ez a gyakorlat gyengíti a schengeni övezet biztonságát, és gondot okoz a külső határokon olyan esetekben, amikor érvényes vízummal rendelkezőket vezetnek be a Schengeni Információs Rendszerbe. Ez bonyolult és felesleges problémákat teremt a beutazó személy és azon határőrök számára, akiknek ki kell deríteniük, hogy egy vízum hamisítvány-e, a Schengeni Információs Rendszerben lévő hivatkozás hibás-e - és így el kell-e távolítani -, vagy pedig a vízumot nem is lett volna szabad kiadni.
<P>
A most szavazásra bocsátandó kezdeményezés lehetővé teszi a huzamos tartózkodásra jogosító vízummal rendelkezők számára, hogy minden hat hónapból hármat szabadon mozoghassanak a térségben. Ez megegyezik a tartózkodási engedéllyel rendelkezők számára jóváhagyott időtartammal, ugyanakkor pedig arra kötelezi a tagállamokat, hogy tartózkodási engedélyt adjanak ki egy évnél hosszabb tartózkodás jóváhagyása esetén.
<P>
Elismeri egyúttal a Schengeni Megállapodásban meghatározott adatvédelem megerősítésének szükségét is, és javasolja, hogy a Bizottság mutassa be a szükséges kezdeményezéseket, amennyiben a SIS II nem lép hatályba 2012 előtt.
<P>
A Lisszaboni Szerződés hatálybalépésével a két kezdeti javaslatot egybeolvasztottuk, és új jogalapot teremtettünk. A mai plenáris ülésen szavazásra bocsátandó szöveg a svéd és a spanyol elnökség alatt folytatott tárgyalások eredménye. Az első olvasatban megállapodás született, ez pedig lehetővé teszi a rendelet elfogadását a Vízumkódex hatálybalépése előtt.
<P>
Elnök úr, szerettem volna a mai vitáról hiányzó spanyol elnökséget felkérni arra, hogy garantálja a Parlamentnek, hogy a rendelet 2010. április 5. előtt hatályba lép. Ez a joghézag elkerülése miatt létfontosságú.
<P>
Gratulálok az Európai Bizottságnak a jól időzített kezdeményezéshez. Hálás vagyok a Tanács lelkes együttműködéséért, különösen a svéd és a spanyol elnökség idején, valamint az árnyék-jelentéstevők együttműködéséért, amely az Állampolgári Jogi, Bel- és Igazságügyi Bizottságban széles körű egyetértést eredményezett. Ezzel a lépéssel kielégítően megoldjuk azt a nyugtalanító problémát, amellyel a harmadik országbeli állampolgárok szembesülnek, egyúttal pedig erősítjük a szabadságot és a biztonságot is.
<SPEAKER ID="065" NAME="Cecilia Malmström">
a Bizottság tagja. - Elnök úr, amint az előadó is rámutatott, a javaslat célja az, hogy megkönnyítse azon harmadik országból érkező állampolgárok mozgását a schengeni térségben, akik jogszerűen tartózkodnak valamelyik tagállamban huzamos tartózkodásra jogosító D típusú vízum birtokában. A jelenlegi schengeni vívmányok szerint a tartózkodási engedéllyel rendelkező harmadik országbeli állampolgárok szabadon utazhatnak a schengeni térségen belül, mivel a tartózkodási engedély egyenértékű a vízummal.
<P>
Azonban a tagállamok új gyakorlata szerint az országba lépéskor a huzamos tartózkodásra jogosító vízumokat nem váltják át automatikusan tartózkodási engedélyre. Ezért vagyunk ma itt, mivel a Bizottság, a Tanács és a Parlament megoldást kellett, hogy találjon erre a problémára. A D típusú vízummal rendelkező és valamelyik tagállamban jogszerűen tartózkodó harmadik országbeli állampolgárok számára ez a jogi és gyakorlati helyzet jelentős hátrányokkal jár. Ezek az emberek nem utazhatnak jogszerűen egy másik országba, és a származási országukba való visszatéréskor sem utazhatnak át egy másik ország területén. A helyzet abszurditását Coelho úr előbb említett példája igen jól illusztrálja.
<P>
A legjobb megoldás az volna, hogy minden tagállam kiadja a szükséges tartózkodási engedélyeket, mégpedig időben. Sajnos azonban a jelenlegi helyzet nem ez, és ezért van szükség erre a javaslatra, amely a tartózkodási engedély és a rövid távú tartózkodásra jogosító vízum tekintetében fennálló egyenértékűség elvét kiterjeszti a huzamos tartózkodásra jogosító D típusú vízumokra is. Ily módon az a harmadik országbeli állampolgár, aki valamelyik tagállam által kiadott huzamos tartózkodásra jogosító D típusú vízum tulajdonosa, minden félévben három hónapig ugyanolyan szabadon utazhat a többi tagállam területére, mint a tartózkodási engedéllyel rendelkezők. Ez helyreállítaná a belső határok nélküli térség eredeti elgondolását, azaz azt, hogy egy személy a schengeni térségben rövid időszakokra szabadon utazhat, amennyiben valamelyik tagállam törvényes tartózkodásra jogosító dokumentumot bocsátott ki a nevére.
<P>
Nagyon örültem, amikor tudomásomra jutott, hogy Carlos Coelho úr már az első pillanattól fogva támogatta a javaslatot, és hogy az előadó, az Állampolgári Jogi, Bel- és Igazságügyi Bizottság, valamint a Jogi Bizottság is megértette, hogy lépéseket kell tennünk a harmadik országbeli állampolgárok életének megkönnyítése érdekében, hiszen arra akarjuk biztatni az embereket, hogy jogszerűen tartózkodjanak a térségünkben. Szeretném megköszönni az előadó konstruktív megközelítését ebben a kérdésben.
<P>
Nem kell emlékeztetnem arra, hogy gyorsan kell megoldást találnunk, különösen amiatt, hogy a Vízumkódex idén április 5-én érvénybe lép, és eltörli az úgynevezett D + C típusú vízumokat, amelyek célja részben az volt, hogy javítsanak a D típusú vízumok tulajdonosainak helyzetén. Azt hiszem, hogy a rendelettervezet végső szövege minden fél számára kielégítő, hiszen a kompromisszumon alapuló szövegtervezettel mindegyik intézmény egyetértett. Az Európai Parlament és a tagállamok által - például a biztonsági kérdésekben - felvetett aggályokra válaszolva az eredeti szöveget több ponton módosítottuk.
<P>
Így például a javaslat csökkenti a huzamos tartózkodásra jogosító vízumok érvényességi idejét: ezek érvényességi ideje nem haladhatja meg az egy évet. Egy év lejárta után a javaslat kötelezi a tagállamokat a tartózkodási engedély kibocsátására.
<P>
Megerősíti a Schengeni Információs Rendszer (SIS) szisztematikus ellenőrzésének követelményét is. Amikor egy tagállam tartózkodási engedélyt vagy D típusú vízumot bocsát ki, a megfelelő hatóságnak ellenőriznie kell a Schengeni Információs Rendszerben (SIS) a kérvényező adatait, ily módon elkerülhetővé válik az a helyzet, hogy egyszerre kerüljön a kérvényező neve alá figyelmeztető jelzés és huzamos tartózkodásra jogosító vízum is.
<P>
Annak érdekében, hogy a biometrikus azonosítókra vonatkozó biztonsági aggodalmakra is válaszoljunk - és ez több tagállam számára természetesen igen fontos kérdés -, a rendelettervezethez egy politikai nyilatkozatot is csatoltunk, amelyben felkérjük a Bizottságot, hogy tanulmányozza a biometrikus azonosítók lehetséges használatát a huzamos tartózkodásra jogosító vízumokon, és hogy 2011. július 21-ig mutassa be a tanulmány eredményeit a plenáris ülésnek és a Tanácsnak. A Bizottság azt is elfogadja, hogy a rendelettervezet jelentési kötelezettséget is tartalmaz a rendelet alkalmazása kapcsán.
<P>
Végül pedig annak érdekében, hogy mindenki által elfogadható választ találjunk az Európai Parlament legnagyobb aggodalmára a magas szintű adatvédelemmel kapcsolatban olyan esetekben, amikor figyelmeztető jelzés jelenik meg a Schengeni Információs Rendszerben, közös nyilatkozat kiadását határoztuk el. Amennyiben a SIS II végrehajtása további jelentős késedelmet szenvedne, és ezáltal 2012 utánra is elhúzódna, úgy az Európai Parlament és a Tanács felkéri a Bizottságot, hogy terjessze elő a szükséges jogalkotási javaslatokat a Schengeni Egyezmény megfelelő adatvédelmi rendelkezéseinek módosítására. Úgy gondolom, hogy mindezekkel a változtatásokkal méltányos és kiegyensúlyozott megoldást találtunk, amely jelentősen megkönnyíti a tagállamokban jogszerűen tartózkodó harmadik országbeli állampolgárok életét, ráadásul sokkal inkább megfelel a belső határok nélküli Európa eszméjének.
<P>
Szeretném még egyszer megköszönni az Állampolgári Jogi, Bel- és Igazságügyi Bizottság, a Jogi Bizottság és az előadó felette konstruktív hozzáállását az ügyhöz.
<SPEAKER ID="066" NAME="Cecilia Wikström">
a Jogi Bizottság véleményének előadója. - (SV) Elnök úr, az európai uniós együttműködés az értékeken alapul, és ezek közül az egyik legfontosabb a szabadság. A mai vitánk témája a személyek szabad mozgásának lehetősége. Az én Európai Uniómban ezt nem korlátozza semmi. Azt hiszem, ebben rejlik az Európai Unió nagysága. Mi, akik itt élünk, élvezhetjük a szabad mozgás lehetőségét, de ennek azokra is ki kellene terjednie, akik hosszabb ideig tartózkodnak nálunk.
<P>
A Schengeni Egyezmény értelmében a huzamos tartózkodásra jogosító vízummal rendelkezők jelenleg nem mozoghatnak szabadon, hanem - amint arra Coelho úr rámutatott - kizárólag a vízumot kibocsátó országban tartózkodhatnak. Ennek az az eredménye, hogy például az az Indiából érkező vendégelőadó, aki szülővárosomban, Uppsalában él és dolgozik, csak úgy utazhat el Párizsba egy konferenciára, ha előbb francia vízumot kér; és egy kínai egyetemista nem látogathatja meg hétvégén egy németországi barátját anélkül, hogy előbb vízumot ne kellene kérnie.
<P>
A szabad mozgás ilyen típusú korlátozása nem létezhet az Európai Unióban. Most ezt változtatjuk meg. A jelen javaslat célja, hogy azon harmadik országbeli állampolgárok számára, akik hosszabb ideig tartózkodnak egy tagállamban, biztosítsuk a schengeni övezetben történő szabad mozgást.
<P>
Szeretném megköszönni Coelho úr lelkiismeretes előadói munkáját, aki figyelembe vette azokat az észrevételeimet, amelyeket a Jogi Bizottság nevében tettem, és a többi árnyék-jelentéstevő véleményét is szem előtt tartotta. Az eredmény itt áll előttünk: olyan pozitív javaslat ez, amely ezentúl biztosítaná a harmadik országbeli állampolgároknak is az Európai Unión belüli szabad mozgást. Ezzel egy lépést tehetünk előre, én pedig büszke vagyok arra, hogy ebben az Európai Unióban élhetek és dolgozhatok.
<SPEAKER ID="067" NAME="Kinga Gál">
a PPE képviselőcsoport nevében.. - (HU) Elnök úr, képviselőtársaim, biztos asszony! Üdvözlendőnek tartom, hogy egy olyan kérdésben foglalunk állást most a Parlamentben, amelyik megkönnyítheti a jogszerűen tartózkodó harmadik országok állampolgárainak utazását az Unió területén, és gratulálok Coelho kollégámnak a kitűnő munkához, amit itt végzett a Parlamentben ebben a kérdésben. Jelen javaslat elősegíti, hogy az egyik tagállamban hosszas tartózkodásra jogosító - úgynevezett D vízummal rendelkező - harmadik országbeli állampolgárok számára az Unión belül az utazás megkönnyebbüljön, és ez kézzelfoghatóvá váljon. Ez megoldás lesz ugyanis azokra a helyzetekre, amikor egyes tagállamok különböző okokból nem képesek, nem akarnak kellő időben tartózkodási engedélyt kiadni a területükön tartózkodó harmadik országbeli állampolgárnak. Tehát nem használják megfelelően a schengeni szabályozás adta kereteket. És örülök, hogy akkor ebben a kérdésben tudunk továbblépni.
<P>
A célunk az, hogy az Európai Unió területére érkező harmadik országbeli állampolgárok ne úgy éljék ezt meg, hogy egy bevehetetlen erődítménybe lépnek be. Az integrált határigazgatás és a vízumpolitika e célokat kell szolgálja. Magyar képviselőként szorgalmazom, hogy az Unió külső határai átjárhatóak legyenek a jóhiszemű beutazók számára. Ne korlátozzák a határok két oldalán élő emberek közötti kapcsolattartást. Az Unió szomszédságában élő harmadik országok polgárainak - közöttük a magyar kisebbségek tagjainak - elementáris érdekük, hogy lehetőségük legyen bürokratikus, adminisztratív terhek nélkül a jogszerű tartózkodásra az Unió tagállamainak területén. Ennek érdekében azonban egyaránt szükség van közösségi és tagállami szinten megfelelő jogszabályokra, de olyanokra, amelyek egymás hatásfokát nem korlátozzák, hanem egymás célkitűzéseit erősítik.
<P>
Azt remélem, hogy az új közösségi jogszabály nemcsak elvben lesz hangzatos, de gyakorlatban jelent majd könnyebbséget elsősorban a tagállamokban tanulni kívánó fiataloknak, egyetemi hallgatóknak. Ők kell legyenek a rendelet elsőszámú haszonélvezői. És ebben az összefüggésben csak egyet tudok érteni azzal, hogy a Bizottság, legkésőbb 2012. áprilisáig jelentést nyújtson be a rendelet végrehajtásáról, és szükség esetén tegyen javaslatot a rendelet módosítására annak érdekében, hogy a kitűzött célok teljesüljenek.
<SPEAKER ID="068" NAME="Vilija Blinkevičiūtė">
az S&D képviselőcsoport nevében. - (LT) Szeretnék gratulálni Coelho úrnak a jelentés előkészítéséért, és egyetértek vele abban, hogy minél előbb biztosítani kell a tagállamokban huzamos tartózkodásra jogosító vízum birtokában jogszerűen tartózkodó harmadik országok állampolgárai számára a schengeni térségben történő szabad mozgást. A tagállamok mostani gyakorlata szerint különféle okokból jelenleg sok időbe telik, amíg a harmadik országbeli állampolgárok huzamos tartózkodásra jogosító vízumát tartózkodási engedélyre cserélik. Több példát is hozhatnék az Európai Unió tagállamai közül, ideértve hazámat, Litvániát is, ahol például egy D típusú vízummal rendelkező, hosszú távú fuvarozásban dolgozó teherautó-vezető nem végezheti a munkáját. Az ezen a területen elterjedt gyakorlat aláássa az Európai Unióban dolgozni vagy tanulni vágyó harmadik országbeli állampolgárok jogos elvárásait. A tagállamoknak is megfelelő lépéseket kell tenniük a vízumkiadási eljárás egyszerűsítése érdekében. A huzamos tartózkodásra jogosító vízumnak ugyanolyan hatálya kellene, hogy legyen a belső határok nélküli schengeni térségben történő mozgáskor, mint a tartózkodási engedélynek. A legfontosabb szempont nem az, hogy egy D típusú vízummal rendelkező állampolgár mennyi időre utazik el egy másik tagállamba, hanem maga az a lehetőség, hogy ily módon jobban kielégítheti a schengeni térségen belüli mozgással kapcsolatos igényeit. Ezért egyetértek azzal a javaslattal, hogy az a harmadik országbeli állampolgár, aki egy tagállam által kibocsátott huzamos tartózkodásra jogosító vízummal rendelkezik, bármelyik hat hónapból hármat egy másik tagállamban tölthessen ugyanolyan feltételek mellett, mint a tartózkodási engedéllyel rendelkezők. Ugyanakkor nagyon fontos annak biztosítása, hogy a harmadik országbeli állampolgárok schengeni térségen belüli egyszerűsített mozgása ne jelentsen plusz veszélyt a tagállamok biztonságára. Ezért felkérem önöket, hogy fogadják el azonnal a részben módosított rendeletet.
<SPEAKER ID="069" NAME="Nathalie Griesbeck">
az ALDE képviselőcsoport nevében.. - (FR) Elnök úr, biztos asszony, hölgyeim és uraim: a nehézségek közepette kialakulni látszik valami. Jó példa erre ez a szöveg, amelyet a kollégáim minden tekintetben kiválóan megmagyaráztak, és amely a harmadik országbeli állampolgárok - hangsúlyoznám - jogszerű európai tartózkodásáról szól.
<P>
Tulajdonképpen legfőbb ideje volt annak, hogy ezt a szöveget elfogadjuk, legfőbb ideje volt már, hogy a harmadik országbeli állampolgárok is szabadon mozoghassanak az Európai Unió területén, és nagyon örülök, hogy arra a pontra érkeztünk, amikor a szabadságjogok Európájának építményéhez újabb téglát illeszthetünk, és egy olyan területet fejleszthetünk, amelyet még biztonságosabbá akarunk tenni.
<P>
Ez logikus és egyúttal előremutató lépés. Logikus lépés, hiszen, amint előttem már rámutattak, alapvetően semmilyen nagy vita nem övezi ezt a szöveget, és a módosítások alacsony száma is azt mutatja, hogy olyan Európát akarunk építeni, amelyben senki sem ragad egyik tagállamban sem anélkül, hogy fel tudná fedezni az európai térség többi részét. Előremutató lépés is, mivel azon diákok, kutatók és más harmadik országbeli állampolgárok érdekeit képviseli, akik az Európai Unió területén élnek.
<P>
Végül pedig ez világosan jelzi az Európán kívül élő embereknek, hogy Európára egységes, közös térségként, egyesült Európaként tekintsenek, és növeli az európai kultúra és identitás presztízsét a határainkon túl is.
<SPEAKER ID="070" NAME="Rui Tavares">
a GUE/NGL képviselőcsoport nevében. - (PT) Elnök úr, szeretném először megköszönni Coelho úr előadói munkáját, akinek a javaslatát jómagam és az Állampolgári Jogi, Bel- és Igazságügyi Bizottság többi árnyék-jelentéstevője is támogatja.
<P>
Lehetőségem nyílt már arra, hogy elmondhassam, hogy Coelho úr kiváló szolgálatot tett az Európai Unión belüli szabad mozgás alapelve érvényesítésének, az állampolgárok jogai védelmének - legyen szó európai vagy külföldi állampolgárokról - és magának az európai demokráciának is. Itt nem kizárólag Európa saját állampolgáraira gondolok, hanem a harmadik országból érkező állampolgárok ezreire vagy akár millióira, akik átutaznak Európa területén, akik itt tartózkodnak, és akik rövidebb vagy hosszabb ideig itt élnek a munkájuk vagy a tanulmányaik miatt.
<P>
Az árnyék-jelentéstevőknek köszönhetően Coelho úr olyan légkörben dolgozhatott, ahol mindenki kiváló együttműködésről és segítőkészségről tett bizonyságot. És mindenekfelett időben végzett - ebben a kérdésben az idő létfontosságú volt, hiszen itt emberek életéről van szó.
<P>
Az előttem szólókhoz hasonlóan én is az Európába érkező diákok, kutatók és tudósok példáját tudnám felhozni, akik azért jönnek ide, mert elismertek a szakmájukban, de nem tudják átlépni a határainkat, amelyek a más kontinensekről érkezők számára sok esetben igenis zártak. Egy kutató két óra alatt eljuthat Portugáliából Spanyolországba, de ha bizonyos esetekben olyan tanulmányi vízummal rendelkezik, amely a kétéves mesteri képzésére szól, nem hagyhatja el az országot, hogy megossza tapasztalatait másokkal, vagy hogy más tagállamban kutathasson.
<P>
Nekünk is voltak ilyen irányú tapasztalataink, amikor például meg akartunk valakit hallgatni egy brüsszeli vitán.
<P>
Megjegyezném, hogy ez nemcsak a harmadik országbeli állampolgárok számára szükségtelen és igazságtalan teher. Ez veszteség mindannyiunk számára, mindazok számára, akik számítunk a munkájukra. Veszteség ez a versenyképességünk tekintetében is, ha például összehasonlítjuk a külföldi állampolgárok ugyanilyen típusú mobilitási lehetőségeit az Egyesült Államok, Kína, India vagy Brazília gyakorlatával, majd pedig megvizsgáljuk az Európai Unión belüli mobilitásuk akadályait. Veszteség a munkaerő-áramlás és a tudományos közösségek szempontjából -hiszen éppen a mostani válság idején derült ki az, hogy a növekvő mobilitás létfontosságú -, valamint veszteség a tudásalapú társadalom számára is.
<P>
Legfőbb ideje tehát, hogy a Tanács még a Vízumkódex áprilisi hatálybalépése előtt elfogadja ezeket a javaslatokat, hogy ne gördítsünk újabb felesleges akadályokat a harmadik országbeli állampolgárok mobilitása elé. Végül pedig engedjék meg, hogy a képviselőcsoportom nevében kijelentsem, hogy támogatjuk az előadó javaslatát, és mellette tesszük le a voksunkat.
<SPEAKER ID="071" NAME="Gerard Batten">
az EFD képviselőcsoport nevében. - Elnök úr, a jelentés azt javasolja, hogy a tagállamok a harmadik országbeli állampolgároknak olyan huzamos tartózkodásra jogosító vízumot bocsássanak ki, amely 12 hónapig érvényes, és amelyet a schengeni térség tagállamai is elismernek.
<P>
Nagy-Britannia nem tagja a schengeni csoportnak, így a kérdés nem közvetlenül érinti. Ugyanakkor azonban a javaslat megkönnyítené az Európai Unió egyik tagállamába belépő nem uniós tagállamok állampolgárainak az EU más országaiba történő utazást.
<P>
Nagy-Britanniának komoly gondokat okoz az illegális bevándorlás. Országunkban legalább egymillió illegális bevándorló van. A javaslat értelmében a Nagy-Britanniába illegálisan bevándorolni kívánó személyek bármelyik európai uniós tagállamba jogszerűen beléphetnek, szereznek például egy franciaországi huzamos tartózkodásra jogosító vízumot, ahonnan majd illegálisan belépnek Nagy-Britanniába.
<P>
Az Egyesült Királyság Függetlenségi Pártja ezért a jelentés ellen fog szavazni, hogy így védje Nagy-Britannia határait a további illegális bevándorlás ellen.
<SPEAKER ID="072" NAME="Frank Vanhecke" AFFILIATION="NI">
(NL) Elnök úr, a jelentés egy bizarr esetet hoz fel érvként arra, hogy miért is kell lazítanunk a szabályokon. A példa leírja, hogy egy külföldi egyetemi hallgató belgiumi tanulmányi vízumot kapott, és az új lépéseknek hála most már kutathat a holland könyvtárakban is, majd elutazhat Barcelonába. Nos, gratulálunk neki!
<P>
Azonban ez természetesen nem erről szól. A schengeni és európai vízumpolitika egészében véve teljesen mást jelent, nem pedig az egyetemi hallgatók szabad mozgását. A határaink teljes lerombolását jelenti, utat engedve a szervezett bűnözésnek és az illegális bevándorlásnak, miközben nincsenek biztonságos külső határok - amelyek az egész rendszer alapkövét kellene, hogy képezzék, és amelyek megelőznék ezeket. Schengen egyik közvetlen következménye például az, hogy a törvényesített spanyol illegális bevándorlók tömegei szabadon utazhatnak más tagállamokba.
<P>
Véleményem szerint a Parlament jobban tenné, ha végre arra figyelne, hogy az ilyen döntéseknek milyen hatásuk lesz az európai polgárokra, és nem pedig a külföldi diákok mindennapos gyakorlati problémáit próbálná megoldani.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Elnök úr, szeretnék először gratulálni Coelho úrnak a kiválóan elvégzett munkáért, és különösen azért, hogy a Tanács, a Bizottság és a Parlament különböző képviselőcsoportjai között magas szintű konszenzus született. Azt hiszem, munkájának köszönhetően nagyon kevés vita lesz itt.
<P>
Az Európai Unió a valaha létrehozott legnagyobb, a szabadságon alapuló térség.. Minden, a szabad mozgást megnehezítő akadályt el kell gördítenünk az útból, így segítve mind az európai polgárokat, mind pedig az Unió egyik tagállamában jogszerűen tartózkodó harmadik országbeli állampolgárokat. Véget kell vetnünk a huzamos tartózkodásra jogosító D típusú vízumokkal rendelkezők sokszor abszurd helyzetének.
<P>
Mint mindnyájan tudják, a huzamos tartózkodásra jogosító vízum lehetővé teszi a tulajdonosnak, hogy a vízumot kibocsátó tagállamban tartózkodjon. Ugyanakkor azonban az ilyen típusú vízumokkal rendelkezők nem mozoghatnak szabadon az Európai Unióban, hanem kizárólag a vízumot kibocsátó tagállamban utazhatnak. Paradox módon a korábban már leírt esetek nagyon is gyakoriak. Újabb példát említek: egy hallgató, aki Lisszabonban a két Amerika történelméből doktorál, nem tud elutazni az egyórányi repülőútra lévő Sevillába, hogy az Újvilági levéltárban (Archivo General de Indias) található iratokat tanulmányozhassa.
<P>
Végtére is a javaslat célja az, hogy a huzamos tartózkodásra jogosító vízumok tulajdonosai ugyanolyan jogokat élvezhessenek, mint a tartózkodási engedéllyel rendelkezők. Hölgyeim és uraim, meg kell újítanunk a mobilitás alapelvét: az olyan mobilitásét, amely létfontosságú a munka, valamint a tudományos és egyetemi élet szempontjából.
<P>
És bár az előbbiek alapján teljesen feleslegesnek tűnik, mégis azzal fejezném be, hogy megkérem önöket, támogassák Coelho úr jelentését. Nemcsak azért, mert kiemelkedő minőségű jelentést készített, hanem azért is, mert további garanciákat tartalmaz az általunk védett szabad mozgáson alapuló hatalmas térségre. Támogatom a Coelho úr által javasolt ütemtervet is.
<SPEAKER ID="074" NAME="Iliana Malinova Iotova" AFFILIATION="S&amp;D">
(FR) Elnök úr, szeretném először megköszönni Carlos Coelho előadói munkáját, és üdvözlöm a Parlament, a Tanács és a Bizottság közötti együttműködést a két jelentés konszolidálása és az első olvasat során, amely egyúttal az utolsó is kellene, hogy legyen.
<P>
Létfontosságú kérdés, hogy a jelentést 2010. április vége előtt elfogadjuk, és így a Vízumkódexszel egy időben ültessük gyakorlatba. A tagállamokban történő utazás kiemelkedően fontos minden, az Európai Unióban tartózkodó személy számára. Ily módon meg tudjuk oldani azt a kettős problémát, amit a D + C típusú vízumok alkalmazása és a tartózkodási engedélyekre vonatkozó szabályozás jelent.
<P>
A jelentésnek köszönhetően minden huzamos tartózkodásra jogosító vízummal rendelkező harmadik országbeli állampolgárnak joga lesz évente hat hónapig bárhova utazni Európán belül. A vízumok kiadásakor minden érintettet el kell látni a szükséges információkkal, és mindenekelőtt fel kell világosítani őket arról, hogy a vízum automatikusan tartózkodási engedéllyé válik az egy év lejárta előtt.
<P>
Végül pedig fontos hangsúlyozni azt, hogy minden D típusú vízumot kérvényező állampolgárt biztonsági okokból megvizsgálnak, de az adataikat nem fogják a SIS nyilvántartásába bevezetni. A feleknek figyelembe kell venniük a másik fél által a SIS-be már bevitt információkat.
<P>
Továbbá pedig, amennyiben a SIS II nem lép életbe 2012 vége előtt, arra sürgetjük a Bizottságot és a Tanácsot, hogy mutassa be azokat a jogszabályokat, amelyek a SIS II rendszerrel azonos szintű adatvédelmet biztosítanának.
<SPEAKER ID="075" NAME="Mario Borghezio" AFFILIATION="EFD">
(IT) Elnök úr, hölgyeim és uraim, ez a javaslat igyekszik megkönnyíteni az uniós tagállamok valamelyikében jogszerűen tartózkodó harmadik országbeli állampolgárok számára a D típusú vízummal való mozgást a schengeni térségben.
<P>
Tulajdonképpen ki akarja terjeszteni a tartózkodási engedély, illetve a rövid távú tartózkodásra jogosító C vízumok között már létező egyenértékűség elvét a huzamos tartózkodásra jogosító vízumokra is- és ez mindannyiunkat érint. Ami a schengeni övezetben történő mozgást illeti, a huzamos tartózkodásra jogosító vízummal rendelkező állampolgár ugyanolyan jogokkal fog rendelkezni, mintha tartózkodási engedélye lenne. Azaz lehetővé teszi mindenki számára, hogy hat hónapon belül legfeljebb három hónapig szabadon mozoghasson a schengeni térségben, amennyiben a megfelelő iratokkal igazolni tudja, hogy jogszerűen tartózkodik valamelyik tagállamban.
<P>
Felhívnánk a Bizottság és a Tanács figyelmét azokra a biztonsági problémákra, amelyek ebből a szabad mozgásból származhatnak. Már a jelenlegi helyzetben is nagyon nehéz egy tagállamban ellenőrzéseket végezni: tartsuk szem előtt azokat a kockázatokat, amelyeket ezen elv hirtelen bevezetése magával hozna.
<SPEAKER ID="076" NAME="Franz Obermayr" AFFILIATION="NI">
(DE) Elnök úr, néhány hónapja nemcsak ünnepélyes hangulat uralkodott ebben a teremben, hanem sokak számára öröm is volt az a pillanat, amikor nagyon sok európai országban enyhítették a vízumszabályozást.
<P>
Lássuk a valóságot. Azzal, hogy 2009 decemberében Montenegróval, Macedóniával és Szerbiával szemben megszüntettük a vízumkényszert, az ottani állampolgárok hatalmas tömegekben indultak el a Balkánról Ausztrián keresztül Közép-Európába, fel egészen Skandináviáig. Valóságos népvándorlás! A Belügyminisztérium adatai szerint csupán hét hét leforgása alatt 150 000 macedón élt ezzel az új utazási szabadsággal. Kétharmaduk nem fog hazautazni. Nagyon sok, különösen albán és macedón faluból naponta öt busz is indul Közép- vagy Nyugat-Európa irányába, és a jövedelemszerzést kifejezetten tiltó turistavízummal rendelkezők utaznak bennük. Ez azt jelenti, hogy 90 nap után ezek az emberek feketemunkások lesznek, és ezek az állítólagos turisták újra az olcsó és alacsony bérezésű munkaerőpiacon találják magukat. Ez a valóság és az Európai Parlament vágyálma közötti különbség.
<P>
Ennek a következményeit saját országainknak kell elviselniük. Ők fognak szenvedni azért, amit ennek a teremnek a többsége elhatároz. Nekik kell szembenézniük az alig ellenőrizhető illegális bevándorlással, a törvénytelenséggel és az ehhez kapcsolódó feketemunkával.
<SPEAKER ID="077" NAME="Simon Busuttil" AFFILIATION="PPE">
(MT) Szeretnék gratulálni képviselőtársamnak, Carlos Coelhónak arról a kezdeményezésről szóló jelentéséért, amely nagyobb mozgási szabadságot biztosít a harmadik országbeli állampolgároknak az európai szabad térségben. Ugyanakkor azonban, elnök úr, ki kell térnem arra az ironikus helyzetre, amely az egész vitán végigvonult, azaz arra, hogy míg mi több jogot biztosítunk a harmadik országbeli állampolgároknak, addig ebben a pillanatban az Európai Unió és annak polgárai komoly nehézségekbe ütköznek: például a Líbiába történő beutazás ügyében. Ez a Svájc és Líbia között kialakult problémára vezethető vissza, amely azzal járt, hogy Líbia nemcsak a svájci állampolgároktól, hanem minden európai uniós polgártól megtagadta a beutazást. Tehát amíg mi több jogot biztosítunk a harmadik országbeli állampolgárok számára, addig a saját állampolgáraink harmadik országba történő beutazási jogai csorbulnak, például Líbia esetében. És hogy mik a következmények? Nos, a következmények igen súlyosak. Olyan munkavállalókról van szó, akik nem tudnak Líbiában dolgozni, a Líbiába befektető vállalatok nem tudják oda küldeni a dolgozóikat, és eközben a jelenleg Líbiában tartózkodó munkavállalók nem hagyhatják el az országot addig, amíg a helyettesítők nem kapnak beutazási engedélyt. Nagyon veszélyes helyzet ez, és felkérem Malmström biztos asszonyt, hogy sürgősen lépjen fel ebben az ügyben. Tisztában vagyok azzal, hogy ez két olyan ország diplomáciai ügye, amelyek ráadásul nem is tagjai az Európai Uniónak, azonban súlyos következményekkel jár azon európai uniós állampolgárokra nézve, akiknek érdekei sérülnek azzal, hogy nem utazhatnak be Líbiába, hogy ott munkát vállalhassanak.
<SPEAKER ID="078" NAME="Monika Flašíková Beňová" AFFILIATION="S&amp;D">
(SK) Képviselőtársam, Coelho úr jelentése és a rendelettervezet is a személyek szabad mozgását érinti, amely létfontosságú az Európai Unió demokráciájában, ezért elfogadhatatlan, hogy az egyik tagállamban huzamos tartózkodásra jogosító vízummal rendelkező állampolgárok ne utazhassanak az egész Unió területén.
<P>
A fenti kezdeményezések támogatására több érvet is fel lehet hozni. Az első az alapvető emberi jogok, közöttük a szabad mozgás jogának tiszteletben tartása és érvényesítése. Ha az egyik tagállam jogszerűen enged tartózkodni a területén egy harmadik országbeli állampolgárt, akkor miért korlátoznánk a schengeni övezetben történő szabad mozgását? Természetesen annak részleteit is ki kell dolgozni, hogy a schengeni övezeten belüli biztonság ne csökkenjen.
<P>
Szó esett itt olyan diákokról és tudósokról, akik nem tudtak másik tagállamba utazni. Szeretném ezt a csoportot kiterjeszteni az üzletemberekre is, mivel ha nem tesszük számukra lehetővé a szabad mozgást, rontani fogjuk az Európai Unió versenyképességét. Ezért bízom abban, hogy a javaslatot támogatni fogják, és gratulálok az előadónak.
<SPEAKER ID="079" NAME="Piotr Borys" AFFILIATION="PPE">
(PL) Elnök úr, szeretném őszintén megköszönni Coelho úr munkáját. A véleményem megtalálható a rendeletben. Lehetőségem nyílt a rendelet szövegén is dolgozni. Szeretném elmondani, hogy Coelho úr jelentése természeténél fogva nemcsak sürgős és fontos, hanem szimbolikus jelentőségű is. Ma az egyik új tagállam képviselőjeként büszkén állíthatom, hogy igenis meg tudjuk változtatni a schengeni övezetben történő szabad mozgásra vonatkozó szabályokat, amelyek nem is olyan régen még nekünk, új tagállamoknak jelentettek nehézséget, mielőtt beléptünk volna az Unióba. Azt hiszem, hogy ma a változások szimbolikus jelentőségét nem lehet elég nagyra értékelni, és remélem, hogy az ebben a Házban elért konszenzus mindannyiunk számára hatalmas siker lesz.
<P>
Másodsorban pedig el szeretném mondani, hogy a D + C típusú vízumok felszámolása, illetve az, hogy a tagállamok nem adhatnak ki tartózkodási engedélyeket, sürgős lépések megtételére késztetnek bennünket. Csak néhány példát említek, hasonlókat azokhoz, amelyeket ma már hallhattunk. Tavaly két ukrán egyetemi hallgató Wrocławból Berlinbe utazott, és a határon letartóztatták őket azért, mert a fiatalok nem voltak tisztában a szabályokkal, és a szellemi forrásainkat akarták használni. Azt hiszem, hogy a mai szavazás mindenki számára jelentős és fontos lesz.
<P>
De szeretném előtte felhívni a figyelmet az utolsó pontra: a biztonság kérdésére. Rendelkeznünk kell a schengeni övezetben összegyűjtött információk cseréjét lehetővé tevő, megfelelő rendszerrel, mindenképpen dolgoznunk kell a második generációs Schengeni Információs Rendszeren és a Vízuminformációs Rendszeren, valamint jóval gyakrabban kellene felülvizsgálni ezeket, és jelentést tenni róluk. Szeretném nyomatékosan felkérni Malmström asszonyt, hogy biztosítsa, hogy a tagállamok közötti biztonsági együttműködés ugyanolyan jó legyen, mint eddig, és még egyszer szeretném megköszönni Coelho úrnak a kitűnő jelentést.
<SPEAKER ID="080" NAME="Kinga Göncz" AFFILIATION="S&amp;D">
(HU) Elnök úr! Szeretném elmondani, hogy egyetértek, és támogatom a jelentéstevőt és Malmström asszonyt is abban, hogy olyan megoldást találjunk ebben a kérdésben, amely megfelel a jogállamiságnak, az emberi jogok tiszteletben tartásának, az adatvédelmi és természetesen a biztonsági szempontoknak is. Nagyon sok minden elhangzott. Én néhány dolgot szeretnék hangsúlyozni. Ahhoz, hogy működőképes legyen ez a rendelet, először is tanulmányoznunk kell, és többet kell tudnunk az egyes tagállamok gyakorlatáról. Tudjuk, hogy néhány tagállam ki tudja adni határidőre a tartózkodási engedélyeket. Ezek a jó gyakorlatok sokat jelenthetnek számunkra. Össze kell hangolnunk a tagállamok gyakorlatait, ez nyilván bizalomnövelő hatású. Mindenképpen használnia kell minden országnak a SIS rendszert - tudjuk, hogy ma nem minden ország használja -, és mindenekelőtt sürgető az, hogy a SIS II.-t mihamarabb be tudjuk vezetni és a VIS rendszer működjön, hisz ez lesz a garancia hosszútávon. Európai érdek, hogy a harmadik országokból itt tartózkodók - diákok, üzletemberek, kutatók - valóban szabadon mozoghassanak.
<SPEAKER ID="081" NAME="Georgios Papanikolaou" AFFILIATION="PPE">
(EL) Elnök úr, én is azzal kezdeném, hogy megköszönöm Coelho úr kitűnő munkáját, és hangsúlyozom a következőket:
<P>
Először is a schengeni vívmányok pontosan azt jelentik, hogy szabad mozgásra van lehetőség a schengeni övezet határain belül. Ezért ebben a vitában le kell vonnunk az első alapvető és egyszerű következtetést: a rendelet elfogadása létfontosságú. Ezt jelzi az egyetemi hallgató elhangzott példája is: aki huzamos tartózkodásra jogosító vízummal rendelkezik, annak joga kellene, hogy legyen a szabad mozgáshoz.
<P>
Felmerül a kérdés - és ezt szeretném kiemelni -, hogy ez, közvetetten ugyan, de megkönnyíti-e az illegális bevándorlást, okoz-e biztonsági problémákat, és mi történik akkor, ha valaki gyakorolni szeretné ezt a jogát, de nem lesz rá módja - ezeket a kérdéseket a tagállamoknak figyelembe kell venniük.
<P>
Értelemszerűen minden tagállamnak nagyon óvatosnak kell lennie a vízumok kibocsátásakor. A jelentés szerint itt egy igen fontos paraméter merül fel, az összes közül a legfontosabb: az, hogy mostantól kezdve kötelezővé válik a huzamos tartózkodásra jogosító vízumok kiadása előtt az adatok feldolgozása a Schengeni Információs Rendszerben. Így tehát nemcsak a schengeni vívmányok védelmét biztosítjuk, hanem pontosan ezek tekintetében növeljük a biztonságot is.
<P>
Pozitívan kell tehát viszonyulnunk a fejleményekhez és a SIS II rendszerhez, amelyre szükségünk van, és amelyet - történjen bármi - folytatnunk kell. Végül pedig a tagállamokkal és azok szolgálataival együttműködve nemcsak a schengeni vívmányok megkönnyítése és megerősítése a feladatunk, hanem ezzel egy időben a biztonság növelése is, ez ugyanis fontos minden tagállam és minden polgár számára, valamint a schengeni vívmányok szempontjából is.
<P>
(Taps)
<SPEAKER ID="082" NAME="Tanja Fajon" AFFILIATION="S&amp;D">
(SL) Az európai integráció két legfontosabb tényezője a szabad mozgás joga és a belső határok megszüntetése. A tagállamok valamelyikében jogszerűen tartózkodó harmadik országbeli állampolgárok számára meg kell könnyítenünk a schengeni övezetben történő mozgást. Elfogadhatatlan, hogy az aktatologatás miatt korlátozódik a diákok, kutatók és vállalatok Európán belüli mozgása.
<P>
Hasonlóképpen minél hamarabb biztosítanunk kell a szabad mozgás jogát Bosznia-Hercegovina, Albánia és Koszovó polgárainak, akik paradox módon jelenleg megcsonkított utazási jogokkal rendelkeznek a néhány évvel ezelőtti helyzethez képest. Természetesen ehhez megfelelő körülmények szükségesek, és nem szabad hagynunk, hogy a tömeges illegális bevándorlásról szóló adatok félrevezessenek bennünket.
<P>
A Nyugat-Balkánon élő embereket túl sokáig szigetelte el a vízumkényszer. Szorosabbra kellene fűzniük a kapcsolatot az Unió polgáraival, de igen gyakran a vízumkérvényeik elutasítása megakadályozza ezt. Ne éreztessük velük továbbra is, hogy elszigeteljük és diszkrimináljuk őket, különösen azokkal a fiatalokkal, akiknek talán még sosem adatott meg az a lehetőség, hogy felfedezzék az Európai Uniót. Ne vesztegessük tehát tovább az időnket, hanem cselekedjünk, amint Bosznia-Hercegovina vagy Albánia megfelel a vízumliberalizációs feltételeknek.
<P>
Bármilyen, a schengeni térségben történő mozgást megkönnyítő intézkedés előrelépést jelent, és az Európai Unió érdekeit szolgálja.
<SPEAKER ID="083" NAME="Zbigniew Ziobro" AFFILIATION="ECR">
(PL) Elnök úr, a vitára bocsátott javaslat az Európai Unió működésének egyik alapelvére vonatkozik: a belső határok megszüntetésére és a személyek szabad mozgására. Ezért ennek a javaslatnak különös figyelmet kell szentelnünk. Felfoghatatlan, így következésképpen elfogadhatatlan, hogy a huzamos tartózkodásra jogosító vízummal rendelkezőknek kevesebb mozgási joguk van a schengeni övezetben, mint a rövid távú tartózkodásra jogosító vízummal rendelkezőknek. Ezért rokonszenvezek az Európai Bizottság javaslatával. Azt hiszem azonban, hogy a biztonság garantálásához módosítanunk kell a javaslatot. Ezért támogatom az Állampolgári Jogi, Bel- és Igazságügyi Bizottság azon javaslatát, hogy a Schengeni Információs Rendszer részeként a tagállamok között folyamatos információáramlás legyen a nemkívánatos személyekről. Az Európai Bizottságnak pedig legkésőbb 2012. április 5-ig be kellene mutatnia a rendelet alkalmazásáról szóló jelentést. Az előkészített módosítások komoly megfontolást érdemelnek, és az esetek legnagyobb részében támogatást is.
<SPEAKER ID="084" NAME="Elżbieta Katarzyna Łukacijewska" AFFILIATION="PPE">
(PL) Elnök úr, nemcsak a harmadik országbeli állampolgárok vágynak arra, hogy könnyebben utazhassanak a schengeni térségben, hanem mi magunk, az Európai Unió állampolgárai is ezt szeretnénk. Paradox dolognak tartom, hogy jelenleg egy rövid távú tartózkodásra jogosító vízummal rendelkezőnek nagyobb mozgástere van, mint egy huzamos tartózkodásra jogosító vízummal rendelkező polgárnak, és azt is, hogy ha egy harmadik országból származó állampolgár, aki jogszerűen tartózkodik huzamos ideig például Lengyelországban, nem utazhat el Németországba vagy Franciaországba. A szabad mozgás nemcsak az Európai Unió polgáraira kellene, hogy vonatkozzon. A harmadik országokból érkező kutatóknak, egyetemistáknak, tanulóknak és üzletembereknek is szabadon kellene tudniuk mozogni, hogy meglátogathassák a barátaikat, és megismerjék más országok hagyományait, szokásait és kultúráját. Ezek az emberek az Európai Unió eszméjének "nagykövetei” lesznek, mi, uniós polgárok pedig új lépést teszünk a határok nélküli Unió megvalósítása felé.
<SPEAKER ID="085" NAME="Andreas Mölzer" AFFILIATION="NI">
(DE) Elnök úr, a schengeni országok vízumrendszere láthatóan annyira bonyolult, hogy a konzulátusi alkalmazottak már nem igazán tudják, mit is csinálnak, és így a becsületes vízumkérvényezők valóságos csapdába esnek. Nagyon furcsa, hogy a konzulátusi alkalmazottak nem is ismerik a D és C típusú vízumokat. Nagy gondatlanságnak számít az, ha valaki nem könnyíti meg mások munkáját azzal, hogy ellenőrzi a Schengeni Információs Rendszerben a kérelmező adatait. Világos az is, hogy ez számos szükségtelen problémát fog okozni a külső határokon, és ezen a helyzeten sürgősen változtatni kell. Ebben a vonatkozásban a nemzeti figyelmeztető jelzésekről vezetett listáról való vitának nem sok értelme van, ha az uniós figyelmeztető rendszert és annak szabályozását nem alkalmazzák következetesen.
<P>
A balkáni országokra irányuló vízumliberalizáció kéz a kézben jár az ezekből az országokból érkező menedékjog iránti, eredménytelen kérelmek számának megnövekedésével. Különösen fontos most a vízumszabályok végrehajtásának megsürgetése, mert a balkáni országokra irányuló vízumszabályok lazítása óta valóságos bevándorlási hullám veszélyeztet bennünket, mivel hét hét alatt csaknem 150 000 macedón élt az új utazási lehetőségekkel, és a becslések szerint nagyjából kétharmaduk valószínűleg nem fog hazautazni.
<SPEAKER ID="086" NAME="Krisztina Morvai" AFFILIATION="NI">
(HU) Mi, magyar képviselők sajátos helyzetben vagyunk, amikor szavazatainkkal arról kell döntenünk, hogy lehetővé tegyük-e az Európai Unión kívüli országok polgárainak az EU-n belüli szabadabb mozgást vagy pedig ellenkezőleg ezt akadályozni próbáljuk. Magyarország a trianoni tragédia következtében területeinek igen nagy részét elveszítette, és igen nagy számban élnek magyar testvéreink Magyarország jelenlegi határain túl és így az Európai Unió jelenlegi határain túl, Délvidéken, illetőleg Kárpátalján. Rendkívül megalázó helyzetekbe kerülnek ezek a testvéreink akkor, amikor a jelenlegi csonka Magyarország területén tanulmányokat folytatnak, kutatóként vagy más munkakörben munkavállalóként élnek tulajdonképpeni hazájukban és nem mozdulhatnak ki Magyarország területéről. Ez egy rendkívül rossz és tűrhetetlen helyzet, ami ellen fel kell lépnünk, ezért mi, magyar érzelmű, magyar képviselők igennel fogunk szavazni, hogy segítsük ennek a képtelen helyzetnek a felszámolását.
<SPEAKER ID="087" NAME="Andrew Henry William Brons" AFFILIATION="NI">
Elnök úr, ez a javaslat arra a feltevésre épít, hogy az összes olyan harmadik országbeli személy, aki belép az EU-ba, jóhiszemű, és ha azt állítják, hogy tanulni jönnek, akkor az úgy is van. Az EU-ban rengeteg áliskola van, de még a valódi iskolák jegyzékeiben is szerepelnek olyan hallgatók, akik soha nem jelennek meg az előadásokon. Ha megkönnyítjük számukra a más államokba való utazást, sokkal nehezebb lesz ellenőrizni helyzetüket, és nehezebb lesz megtalálni őket, ha bebizonyosodik, hogy bejelentett helyzetük nem valós.
<P>
Az Egyesült Királyság ugyan nem tagja a schengeni övezetnek, de többször előfordult már, hogy az EU törvényesítette az illegális bevándorlókat. Azok, akik ma hosszú távú tartózkodásra jogosító vízummal vagy tartózkodási engedéllyel rendelkeznek, holnap illegális bevándorlók, holnapután pedig korlátlan mozgásszabadsággal rendelkező uniós polgárok lehetnek.
<SPEAKER ID="088" NAME="Cecilia Malmström">
a Bizottság tagja. - Elnök úr, két olyan kérdés merült fel, amelyek nem kapcsolódnak közvetlenül ehhez az ügyhöz, ennek ellenére most röviden válaszolni szeretnék rájuk.
<P>
Busuttil úr Líbia ügyét említette. Biztosíthatom őt afelől, hogy ez nagyon szövevényes ügy, és mi aktív párbeszédet folytatunk Líbiával, Svájccal és a tagállamokkal annak érdekében, hogy megoldást találjunk erre a különösen bonyolult problémára, még mielőtt tovább súlyosbodna. Remélem, hogy hamarosan tájékoztatni tudom önöket a fejleményekről.
<P>
Fajon asszony, azt szeretném önnek mondani, hogy Albánia és Bosznia-Hercegovina helyzete természetesen más, éppen most fejeztük be vizsgálatunkat, amelyben felmérjük, hogy hogyan viszonyul ez a két ország a követelményekhez. A Bizottság a közeljövőben, a tagállamokkal és szakértőkkel folytatott konzultáció után egy jelentést fog összeállítani, amelynek eredményét megosztja az Állampolgári Jogi, Bel- és Igazságügyi Bizottsággal, majd ennek alapján benyújtja a kapcsolódó tervezetre irányuló javaslatát.
<P>
A jelen javaslat tekintetben biztosítani szeretném a Parlament képviselőit és az előadót afelől, hogy a Bizottság teljes mértékben elkötelezett ez iránt az ügy iránt, és mindent megteszünk azért, hogy végrehajtsuk ezt a rendeletet. Ez technikai problémának tűnhet, de valójában nem az. Közvetlenül érint állampolgárokat, akiket arra szeretnénk bátorítani, hogy legálisan, az előírásoknak megfelelő papírokkal jöjjenek ide, legyen szó diákokról, kutatókról, szakemberekről vagy tudósokról. Ez jó számukra és jó számunkra is. Az Európai Unió filozófiájának szerves része a belső határok nélküli térség elve. Éppen ezért el kell kerülnünk, hogy fölöslegesen megnehezítsük ezeknek az embereknek az életét.
<P>
Azt hiszem, hogy ezzel a javaslattal sikerült megtalálni az arany középutat. Kellő mértékben figyelembe vettük a biztonsági meggondolásokat, ezért gratulálhatunk magunknak. Ez a valódi Unió: három intézmény közösen próbálja azonosítani a problémát, és konkrét megoldást keres, amely az állampolgár javát szolgálja.
<P>
Coelho úr, nagyon köszönöm a munkáját, és köszönöm a plenáris ülésen folytatott épületes vitát.
<SPEAKER ID="089" NAME="Carlos Coelho">
előadó. - (PT) Elnök úr, négy végső megjegyzést fűznék az elhangzottakhoz. Az első: sajnálom, hogy a Tanács nem volt jelen ezen a vitán. A második: szeretném megköszönni Malmström biztos asszony kedves szavait, és arra szeretném felkérni őt és a Tanácsot, hogy biztosítsák, hogy ez a rendelet április 5-én hatályba léphessen. Ha ez nem történik meg, joghézag keletkezik, amely valódi embereket érint.
<P>
A harmadik: sajnálatos, hogy azok a vitában részt vevő képviselők, akik a biztonsági problémákkal érveltek, nem ismerték fel azokat a fejlesztéseket, amelyeket a Parlament ezzel a rendelettel bevezetett - főként arra a követelményre gondolok, hogy előzetesen ellenőrizni kell az adatokat a Schengeni Információs Rendszerben.
<P>
Amint már első nyilatkozatomban is hangsúlyoztam, hiszem, hogy a Parlament jól végezte feladatát, mivel sikerült megerősítenie mind a szabad mozgást, mind pedig a biztonságot. Ha ezt nem ismerjük fel, akkor csak a probléma egyik oldalát, és nem a teljes képet látjuk.
<P>
Végül pedig szeretném megköszönni mindenkinek, aki ezért a célért dolgozott, és akik lehetővé tették, hogy megállapodás szülessen az első olvasat után - főként a Bizottságnak és a Tanácsnak, és nemkülönben azoknak a képviselőcsoportoknak az Állampolgári Jogi, Bel- és Igazságügyi Bizottságból és a Jogi Bizottságból, akik révén sikerült kialakítani ezt a széles körű egyetértést. Hiszem, hogy azzal, hogy ily módon részt veszünk egy megoldás kialakításában, a lehető legjobban végezzük a ránk bízott munkát.
<SPEAKER ID="090" NAME="Elnök">
A vitát lezárom.
<P>
A szavazásra hamarosan sor kerül.
<P>
Írásbeli nyilatkozatok (az eljárási szabályzat 149. cikke)
<SPEAKER ID="091" NAME="Petru Constantin Luhan" AFFILIATION="PPE">
írásban. - (RO) Támogatom az ebben a jelentésben foglalt törekvéseket, amelyek arra irányulnak, hogy a huzamos tartózkodásra jogosító vízumok által biztosított mozgásszabadságot a tartózkodási engedélyek és rövid távú tartózkodásra jogosító vízumok által biztosított jogok szintjére emeljék. Az eddig érvényben lévő egyezmény sok hátrányt okozott azoknak a harmadik országbeli állampolgároknak, akik egyik tagállamban jogszerűen tartózkodtak, és valamilyen oknál fogva az Európai Unióban szerettek volna utazni. A tagállamokban eltér a vízumok kiadásához szükséges idő, a kiadás módszere és kritériumai is. Megfigyelték, hogy azok a kérelmezők, akiknek elutasítják a vízumkérelmét, egy másik tagállamban "próbálnak szerencsét”. Ez abból fakad, hogy bizonyos tagállamok szigorúbb, mások pedig enyhébb követelményekkel rendelkeznek a vízumok és tartózkodási engedélyek megadása terén. Annak érdekében, hogy elkerüljük, hogy azokban az államokban, amelyekben enyhébbek a vízumszabályok, hirtelen megsokszorozódjon a vízumkérelmek száma, azt javasolom, hogy minden tagállamban egységesítsük a vízumkérelmek elbírálásának módját és az ahhoz kapcsolódó ellenőrzéseket. Ez biztosítja, hogy minden kérelmet azonos feltételek mellett bírálnak el, így kiküszöbölve a schengeni övezetbe nyíló "átjárók” kialakulását.
