<CHAPTER ID="021">
A dublini rendszer értékelése (a vita folytatása)
<SPEAKER ID="192" NAME="Elnök">
Most folytassuk a vitát Lambert asszony dublini rendszerről készített jelentésének értékeléséről.
<SPEAKER ID="193" NAME="Inger Segelström" AFFILIATION="PSE">
(SV) Elnök úr, ez igen erős témaváltás, de hadd mondjam el, hogy amennyiben nem oldjuk meg a grúziai válságot, úgy még jobb menedékjogi és menekültpolitikára lesz szükségünk Európában.
<P>
Először is szeretnék köszönetet mondani Lambert asszonynak az igen alapos jelentésért. Támogatom továbbá a Roure asszony és Lefrançois asszony által benyújtott módosításokat is. A dublini rendszert, valamint az EU-ba belépő személyek esetében az "első ország” választását át kell értékelni, különös tekintettel azokra a problémákra, melyekkel a menekülteket fogadó országok szembesülnek. Itt a mediterrán országokra gondolok, de Svédországra is, amely a legtöbb iraki menekültet fogadó európai ország. Az EU-nak nagyobb közös felelősséget kellene vállalnia, máskülönben a dublini rendelet értelmét veszti.
<P>
Egy ével ezelőtt az Állampolgári Jogi, Bel- és Igazságügyi Bizottság tényfeltáró látogatást tett a mediterrán térségben. A helyzet megdöbbentő volt! Az sem javított rajta, hogy Svédország elkezdte a menekülteket és a menedékkérőket visszaküldeni Görögországba, amely akkor már jó ideje maga is súlyos túlterheltséggel küzdött. Ezt követően az Európai Néppárt és az Európai Demokraták az Európai Parlamentben elfogadták az illegális bevándorlók visszatéréséről szóló irányelvet, amely embertelen szabályokat is tartalmazott, például az akár 18 hónapig tartó várakozás utáni kiutasítást, amely különösen a gyermekek számára nehéz. Szükség van a közös európai menedékjogi és menekültpolitikára, de úgy vélem, hogy rossz irányba halad, és ezt aggasztónak tartom. Aggódom amiatt, hogy nem vagyunk befogadók és nem állunk készen arra, hogy több figyelmet fordítsunk a gyermekek helyzetére.
<P>
Van azonban egy kérdés, amelynek figyelmet szenteltünk, és az Barrot biztos úr mai beszéde az átmeneti felfüggesztésről. Svéd képviselőként szeretném megragadni az alkalmat arra, hogy kiemeljem a Stockholmtól délre fekvő Södertälje község példáját. Södertälje több Irakból érkező menekültet fogadott be, mint az USA és Kanada együttvéve! Véleményem szerint a biztos úr említette próba során Södertälje esetét sem szabad figyelmen kívül hagyni. Köszönöm szépen.
<SPEAKER ID="194" NAME="Jacques Barrot">
a Bizottság alelnöke. - (FR) Elnök úr, ez a nyilvánvalóan igen fontos vita megszakadt - de az ilyesmi előfordul. Mindenesetre én is meg vagyok győződve afelől, hogy ha Európát felszereljük a valóban harmonizált menedékjoggal, azzal kiválóan reagálunk az előző vita során említett problémákra.
<P>
Röviden szeretnék reagálni egyes megjegyzésekre. Való igaz, hogy a jelenlegi rendszer nem "igazságos” annyiban, hogy a menedékkérők - attól függően, hogy melyik tagállamhoz nyújtották be kérelmüket - nem minden esetben ugyanazt a választ kapják. Igaza van abban, asszonyom, hogy hangsúlyozza: egyes országok nyitottabbak és nagylelkűbbek, mint mások. Ezért szükséges a harmonizáció. Az is szükséges, hogy több, aggodalomra okot adó kérdést áttekintsünk - ilyen például a kíséret nélkül kiskorúak helyzete. Továbbá meg kell vizsgálnunk a menedékkérők fogva tartásának problémáját is, és ezt - ez igen egyértelmű - e szövegek áttekintése keretében kell megtennünk, nem feltétlenül azért, hogy eltávolodjunk a dublini rendszertől, hanem azért, hogy tökéletesítsük a menedékkérők problémájára adott európai választ.
<P>
Hűségesnek kel maradnunk a demokratikus és emberi fogadtatás európai hagyományához. Elnök úr, hölgyeim és uraim, ezért találtam ezt a vitát rendkívül hasznosnak. Minden bizonnyal elgondolkodtatónak találjuk majd; és természetesen majd visszatérek, hogy a Parlamentnek benyújtsam azokat a szövegeket, amelyeket az e vita során elhangzott kiváló megfigyelések figyelembe vételével dolgozunk majd ki.
<P>
Ezért szeretnék hálás köszönetet mondani a Parlamentnek és önnek, elnök úr, valamint remélem, hogy az év végéig olyan szövegtervezetekkel térhetek vissza, amelyek lehetővé teszik majd az európai menedékjogi helyzet javítását.
<SPEAKER ID="195" NAME="Elnök">
Ismételten szeretném a biztos úr elnézést kérni a vita megszakítása miatt. Sajnos a prioritások oly módon kerültek meghatározásra, hogy el kellett térnünk a szokásos eljárásrendtől, és félbe kellett szakítanunk ezt a bizonyos vitát.
<SPEAKER ID="196" NAME="Jean Lambert">
előadó. - Elnök úr, szeretném nagyon megköszönni a biztos úr előző szavait, valamint a biztosítékokat. Úgy vélem, hogy a ma este a ház minden részéből hangoztatottak alapján egyértelmű: nem csupán hatékony, hanem jó minőségű rendszerre van szükség, olyanra, amelynek alapja a közös felelősség. Ahogy Segelström kollégám rámutatott, szükség van a közös felelősségre, máskülönben a rendszer értelmét veszti.
<P>
Véleményem szerint a Tanácsnak nagyon figyelmesen meg kell hallgatnia ezt az üzenetet, mert a Tanács, a kormányok azok, amelyek felelősek kötelezettségeik betartásáért Igaz, hogy egyes tagállamok, például Svédország kiválóan teljesítik kötelességeiket. Más tagállamok pedig nem Ez azt jelenti, hogy nagy jelentőséget nyernek azok a lépések, amelyeket Bizottság tehet azért, hogy ebben támogassa őket - például az Egyesült Nemzetek Menekültügyi Főbiztossága vagy az európai menekültügyi támogató hivatal elképzelése -, feltéve, ha megfelelő források állnak rendelkezésükre. Azt hiszem, ez is olyasmi, amiről mindannyiunknak el kell gondolkodnunk, akik kapcsolatban állunk a költségvetési rendszerrel.
<P>
Azonban kollégám, Busuttil úr nevében szeretném kijelenteni, hogy néhányan közülünk még mindig meg vannak győződve afelől, hogy egyes tagállamokra gyakorolt nyomás inkább ideiglenes, semmint szisztematikus, és ezért talán szisztematikusabbnak kell lennünk - hacsak nem látunk előre a világban egy olyan gyors változást, amely hatással lesz a menekültek beáramlására. Még egyszer szeretném tehát megköszönni a biztos úrnak és kollégáimnak barátságos szavaikat. Meglátjuk, mit tehetünk annak érdekében, hogy a Tanács számára tolmácsoljuk ezt az üzenetet, és nagy érdeklődéssel várjuk a Bizottságtól az év későbbi szakaszában érkező javaslatokat.
<SPEAKER ID="197" NAME="Elnök">
A vitát lezárom.
<P>
A szavazásra kedden kerül sor.
