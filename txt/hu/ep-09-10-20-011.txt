<CHAPTER ID="011">
A Bizottság elnökéhez intézett kérdések órája
<SPEAKER ID="235" NAME="Elnök">
A következő napirendi pont a kérdések órája a Bizottság elnökével.
<P>
Szabad kérdések
<SPEAKER ID="236" NAME="Paulo Rangel">
a PPE képviselőcsoport alelnöke. - (PT) Elnök úr, a Bizottság elnöke, szeretném azzal kezdeni első vitánkat, hogy gratuláljak önöknek ehhez az új politikai felügyeleti eszközhöz, és ahhoz, amit ez az európai parlamenti demokrácia előrelépésében és fejlődésében jelenteni fog. Képviselőiken keresztül mindennek nyertesei Európa polgárai lesznek.
<P>
Szem előtt tartva a legutóbbi fejleményeket - az ír népszavazást, valamint a Lisszaboni Szerződésnek a Lengyelország általi ratifikációját, valamint a Cseh Köztársaság elnökének közelmúltbéli nyilatkozatát - azt kérdezném, hogyan értékeli Ön a Lisszaboni Szerződés életbe lépésének folyamatát. Tett ez ügyben valamit a Bizottság elnöke? Mit terveznek, mely időpontban lép majd életbe a Szerződés? Továbbá, tekintettel erre a várható időpontra, tett-e a Bizottság bármilyen lépést az új Szerződésre - a Nizzai Szerződésről a Lisszaboni Szerződésre - való áttérés kapcsán, vagy, hogy úgy mondjam, továbbra is várakozó állásponton vagyunk; majd meglátjuk, mi történik?
<SPEAKER ID="237" NAME="José Manuel Barroso">
a Bizottság elnöke. - (PT) Először is, Rangel úr, köszönöm az üdvözlését. Nagy örömömre szolgál, hogy itt, az Európai Parlamentben is részt vehetek ebben az eljárásban. Portugáliában is alkalmazzuk ezt, és én magam is részt vettem benne az ellenzék vezetőjeként és miniszterelnökként egyaránt, így hát remélem, hogy most itt, számunkra is jó lehetőséget kínál arra, hogy vitákat folytassunk a tisztelt képviselőkkel.
<P>
A konkrét kérdésére válaszolva, számomra nyilvánvaló a kérdés: demokratikus szempontból már minden állam elismerte a Lisszaboni Szerződést. Írország népszavazás keretében, a többi ország parlamentáris úton. A Cseh Köztársaságban még zajlik a ratifikáció folyamata. Arra várunk, hogy az Alkotmánybíróság lezárja a folyamatot, de amint ez megvan, határozottan kijelenthetjük, hogy lezajlott a ratifikáció folyamata, tekintettel a jog, az európai jog, a nemzetközi jog általános alapelvére, ami a tagállamok és az intézmények közti kitartó együttműködés elve, valamint a nemzetközi megállapodások tárgyalásaival kapcsolatos jóhiszeműség elve is.
<SPEAKER ID="238" NAME="Paulo Rangel">
a PPE képviselőcsoport alelnöke. - (PT) A Bizottság elnöke, a válaszát hallván, a következőt szeretném tudni: ez alatt az időszak alatt, amikor mindenki a Bizottság megalakulására vár, Ön lényegében mit gondol ezzel kapcsolatban? Lesz működő Bizottságunk addig a pillanatig, amíg a Cseh Köztársaság végre ratifikálja a Szerződést, vagy Ön folytatni fogja az új biztosok jelölését?
<SPEAKER ID="239" NAME="José Manuel Barroso">
a Bizottság elnöke. - (PT) Az Európai Tanács úgy határozott, hogy csak akkor jelölhet új biztosokat, ha jogilag világos a Szerződés, ám ezt a folyamatot még nem fejeztük be.
<P>
Ezért a Bizottság november elsejétől kezdve csak napi ügyekkel fog foglalkozni. Nyilvánvaló, hogy reményeink szerint ez a helyzet mihamarabb megoldódik, és addig is igyekszünk a lehetőségeinkhez mérten mindent előkészíteni az új Bizottság számára - ezt a továbbiakban is folytatjuk. Hogy őszinte legyek Önökkel, tisztelt képviselők, a helyzet az, hogy az időzítés nem csak rajtunk múlik; az a Cseh Köztársaság ratifikációs eljárásának befejezésétől függ.
<SPEAKER ID="240" NAME="Stephen Hughes">
az S&D képviselőcsoport alelnöke. - Az Európai Unióban jövőre 27 millióra nőhet a munkanélküliek száma, ami társadalmi válsággá fordíthatja a pénzügyi és gazdasági válságot. Ennek fényében egyetértene-e most azzal, hogy a múlt decemberben elfogadott gazdaságélénkítési terv önmagában véve nem volt elég? Pontosabban, egyetértene-e azzal, hogy további ösztönzésre van szükség - az Európai Szakszervezeti Szövetség javaslata a GDP 1%-a -, amely egy pozitív munkaerő-piaci stratégiát támogatna, amely célja a foglalkoztatás védelme és új munkahelyek teremtése lenne az intelligens munkamegosztás elősegítésével?
<P>
Mit szándékoznak tenni európai uniós szinten a zöld szektor és az ifjúsági szektor munkahelyeinek támogatása végett? Volt rá javaslat, például, hogy egy szinten hozzanak létre egy egységes stratégiai platformot, ahol az érintettek minden ágazatban együttműködnének a növekedés, az innováció és a munkahelyek érdekében, és amely koordinálná a meglévő eszközöket, úgymint a technológiai platformokat, szakképzettségi szakértői testületeket vagy a közös technológiai kezdeményezéseket. Egyetértene-e azzal, hogy ennek az európai szintű megvalósítása jó ötlet volna?
<SPEAKER ID="241" NAME="José Manuel Barroso">
a Bizottság elnöke. - Úgy vélem, hogy a gazdaságélénkítési tervünk nélkül még sokkal, sokkal rosszabb lenne a helyzet. Valójában egyfajta párnahatás volt érzékelhető az intézkedésekkel kapcsolatban. Becsléseink szerint az Európai Unió GDP-jének kb. 5%-át költöttük el 2009-2010-re, ami mintegy 550 milliárd eurót jelent. Így tehát azt gondolom, tettünk valamit. Legyünk realisták e tekintetben.
<P>
Támogatok minden más kezdeményezést, pl. az Ön által javasolt vegyes platformok abbéli erőfeszítéseit is, hogy megbirkózzunk az előttünk tornyosuló problémákkal. Továbbra is a foglalkoztatás marad a legfőbb probléma. Mint azt tudják, én ezt már többször kifejtettem, sőt, kértem egy foglalkoztatási csúcs megrendezését is. De néhány tagállam nem tartotta ezt olyan fontosnak. Talán Ön, Hughes úr, segíthetne nekünk meggyőzni azokat a tagállamokat és kormányaikat, amelyek úgy döntöttek, hogy leszavazzák a foglalkoztatási csúcsot, mert én magam is úgy vélem, hogy a foglalkoztatás a legfontosabb probléma, amellyel a közeljövőben szembe kell néznünk.
<SPEAKER ID="242" NAME="Stephen Hughes">
az S&D képviselőcsoport alelnöke. - Valóban igyekezni fogok, hogy meggyőzzem azokat a tagállamokat. De hogy visszatérjek a piacra lépési stratégiához, egyetért azzal, hogy a munkanélküliség hatékony csökkentésére fordított kiadásokra nem úgy kellene tekinteni, mint a közkiadásokat sújtó újabb terhekre, hanem mint a fenntarthatóság garanciájára?
<SPEAKER ID="243" NAME="José Manuel Barroso">
a Bizottság elnöke. - És valójában éppen ezen dolgozunk. A tagállamok által bevezetett néhány speciális intézkedés - mint például a Németországban bevezetett Kurzarbeit - célja éppen a kiadások növelése, míg eközben a termelékenység bizonyos mértékű csökkentése volt, ami, véleményem szerint, társadalmi szempontból igazolható volt. Ugyanezt mondhatnám el az Egyesült Királyságban jóváhagyott walesi rendszerről is. Vannak tehát olyan kedvező esetek, amelyekben társadalmi okokból kifolyólag nagyobb rugalmassággal éltek, megnövelték a társadalmi kiadásokat, ezt a módját választva annak, hogy elejét vegyék a munkanélküliség további növekedésének, ami még mindig legfőbb aggodalmam tárgya.
<SPEAKER ID="244" NAME="Guy Verhofstadt">
az ALDE képviselőcsoport elnöke. - (NL) Elnök úr, kérdésem nem fogja meglepetésként érni a Bizottság elnökét. Kroes biztos asszony pénteken bejelentette, hogy fontos jelzések érkeztek arra vonatkozólag, hogy az Opel számára nyújtott német támogatás sérti az állami támogatásra és a belső piacra vonatkozó európai uniós szabályozást, és hogy hátrányos helyzetbe hozza más országok gyárait. Günter Verheugen másfelől nem látott ebben kivetnivalót; ő azt nyilatkozta a rádióban, hogy az Opel immár sínen van.
<P>
Tegnap egy, a Német Kereszténydemokrata Unióhoz (CDU) tartozó képviselőtársam még azt is kérte, hogy állítsuk meg Kroes biztos asszonyt. Úgy beszélt róla, mint vitatott biztosról, aki híján van az objektivitásnak, aki németellenes, és mint aki képes lenne zűrzavarba taszítani Európát két héttel hivatali ideje lejárta előtt. Véleményem szerint Kroes biztos asszony csak a munkáját végzi, így az Önhöz, a Bizottság elnökéhez intézett kérdésem nagyon egyszerű: támogatni fogja-e Neelie Kroes biztos asszonyt, igen vagy nem?
<SPEAKER ID="245" NAME="José Manuel Barroso">
a Bizottság elnöke. - Mindig támogattam a biztosaimat, így Neelie Kroest is. Természetesen a beleegyezésem után hozta meg az említett döntést - nevezetesen azt, hogy kapcsolatba lépett a német kormánnyal és az ügy tisztázását kérte. Most várjuk az érintett vállalkozások válaszát.
<P>
Hálás vagyok, hogy a jó együttműködésnek köszönhetően nagyon jól halad ez az ügy. Úgy tudom, hogy miután a Bizottság kétségét fejezte ki a pályázati eljárás helyességével kapcsolatban, a GM és az Opel Trust a kereskedelmi feltételek alapján újra fogja értékelni az Opel felvásárlására vonatkozó ajánlatokat. Biztos vagyok benne, hogy fogunk találni olyan megoldást, amely megfelel mind az európai belső piacra, mind az állami támogatásokra vonatkozó szabályozásnak.
<P>
Gyakran mondtam, hogy az európai belső piaci és versenyszabályozással kapcsolatban nem vállalhatunk kompromisszumokat. Ugyanis, ha így teszünk, nem lesz többé belső piacunk, és nem lesz többé közös európai projektünk sem.
<SPEAKER ID="246" NAME="Guy Verhofstadt">
az ALDE képviselőcsoport elnöke. - (NL) Nincs több kérdésem. Csak azt szeretném megjegyezni, hogy a Bizottság elnöke nagyon világosan kijelentette, hogy ő maga is jótáll Kroes biztos asszony leveléért, és hogy azt a Bizottság egésze is jóváhagyta. Ez igazán lényeges, mivel ez azt jelenti, hogy Verheugen biztos úrnak óvatosabban kellene fogalmaznia, amikor azt mondja, hogy nincs semmilyen probléma. Vagy vannak ugyanis, vagy nincsenek.
<SPEAKER ID="247" NAME="José Manuel Barroso">
a Bizottság elnöke. - Nem csak hogy támogattam Kroes biztos asszony levelét, de még mielőtt elküldte volna, én magam mondtam neki, hogy küldje el. Így tehát az én álláspontom ez üggyel kapcsolatban nagyon világos.
<P>
Verhofstadt úr, tisztázzunk valamit. A Bizottságnak három olyan tagja van, akinek jogában áll véleményt kiadni, ám a Bizottság álláspontja az az álláspont, amelyet annak elnöke a testület és az illetékes biztos nevében képvisel.
<SPEAKER ID="248" NAME="Rebecca Harms">
a Verts/ALE képviselőcsoport társelnöke. - (DE) Elnök úr, nagyban tartva a koppenhágai éghajlatváltozási csúcs megbeszéléseinek kudarcától a Parlament Környezetvédelmi, Közegészségügyi és Élelmiszer-biztonsági Bizottsága tegnap megerősítette az Európai Tanács felé benyújtott korábbi követeléseit, valamint sürgősséggel és nagyarányú támogatással elfogadta azokat. A bizottság javasolta, hogy a Tanácsnak ismét foglalkoznia kellene azzal, hogy fontos célként kitűzze az Európai Unió számára a széndioxid-kibocsájtás 30%-os csökkentését, megnyitva annak lehetőségét, hogy ez az iparosodott országok esetében 40% legyen, továbbá javasolta - és ez döntő fontosságú a nemzetközi tárgyalások szempontjából -, hogy Európa 2020-ra biztosítson 30 milliárd eurót a fejlődő országoknak létrehozott éghajlati alap számára. Mit fog Ön tenni, mit tud tenni annak érdekében, hogy felhívja a Tanács figyelmét ezekre a fontos, szükséges és megalapozott követelésekre?
<SPEAKER ID="249" NAME="José Manuel Barroso">
a Bizottság elnöke. - Amint azt nyilvánosan is elmondtam a New York-i magas szintű találkozón, csakúgy, mint Pittsburgh-ben, rendkívül aggódom a koppenhágai tárgyalások lassú üteme miatt.
<P>
Három olyan terület van, ahol elakadhatnak a tárgyalások Koppenhágában, amelyek nem csupán a finanszírozáshoz kapcsolódnak: a törekvés hiánya, amely néhány Európán kívüli fejlett ország részéről a kibocsájtás csökkentésével kapcsolatban tapasztalható; a főbb fejlődő országok - a nagy feltörekvő országok - vonakodása, hogy meggyőző javaslatokkal álljon elő saját mérséklést célzó lépéseire vonatkozólag; valamint a tárgyalóasztalra letett konkrét pénzügyi ajánlatok hiánya a fejlett országok részéről. Ez a három blokk akaszthatja meg a tárgyalásokat.
<P>
Remélem, hogy az Európai Unió megőrzi vezető szerepét, és hogy az Európai Tanács határozott pénzügyi javaslattal rukkol elő e hónap végére. Remélem, hogy holnap még részletesebben lesz időnk megvitatni ezt, mivel az éghajlatváltozás a következő Európai Tanács egyik legfőbb témája lesz. A Bizottság egész biztos, hogy egy ambiciózus programért fog harcolni, mert ahogy azt mindig is mondtam, az éghajlatváltozás nem csupán környezetvédelmi, hanem fejlődési kérdés is.
<SPEAKER ID="250" NAME="Rebecca Harms">
a Verts/ALE képviselőcsoport társelnöke. - (DE) A Bizottság elnöke, számos tájékoztató célú megbeszélés alkalmával, amelyeken többek közt magas rangú ENSZ tisztviselők is jelen voltak, úgy értesültünk, hogy az Európai Unió erőfeszítései mára lemaradnak az olyan országok erőfeszítései mögött, mint például Kína, vagy ami az igyekezetet illeti, Japán. Hogyan állíthatja még mindig, hogy vezető szerepet töltünk be?
<SPEAKER ID="251" NAME="José Manuel Barroso">
a Bizottság elnöke. - Rendkívül boldog leszek, ha ez egy nap bekövetkezik, ám sajnos nem ez a helyzet. Eleddig az Európai Unió az egyetlen olyan blokk, amely olyan célkitűzések mellett kötelezte el magát, amelyek most már jogszabályként is megjelentek.
<P>
Üdvözölhetünk néhány pozitív fejleményt, nevezetesen például Japán miniszterelnökének kedvező politikai bejelentéseit - ehhez én személy szerint is gratuláltam neki -, de ez eddig csupán politikai bejelentés. Üdvözöljük Kína néhány országos tervének bejelentését is, ám Kína eddig még nem egyezett bele abba, hogy ezeket kötelező érvényűként ismerjük el a koppenhágai tárgyalások során.
<P>
Üdvözlünk néhány további kedvező fejleményt is, de az éghajlatváltozás terén valójában a miénk a világon a vezető szerep. Szeretném, ha ebben a vezető pozícióban mások is lennének körülöttünk, mert olykor nem valami kényelmes vezetőnek lenni, és ezzel együtt magunkra maradni. A valóság azonban az, hogy a többieknek még fel kell zárkózniuk a mi ambícióink szintjéhez.
<SPEAKER ID="252" NAME="Michał Tomasz Kamiński">
az ECR képviselőcsoport elnöke. - (PL) Elnök úr, először is, szeretnék köszönetet mondani azért, amiért Ön élő bizonyítékként szolgál arra, hogy a politikusok megtartják ígéreteiket. Amikor a feleségem megkér, hogy tegyek meg valamit, és tudni akarja, hogy biztosan megteszem-e, én mindig azt mondom: igen, végül is politikus vagyok. Ön ma megmutatta, politikusként megtartja a szavát. Itt van velünk, és nagyszerűen megválaszolja a Ház által feltett kérdéseket.
<P>
Elnök úr, a nekünk szánt beszédében azt mondta, rendkívül fontos az egységes piac megerősítése, és hogy az egységes piac megerősítése a recept a válságban lévő Európa számára. Azt szeretném megkérdezni Öntől, Elnök úr, a képviselőcsoportom nevében, hogy mit szándékozik tenni az elkövetkezendő néhány hónap során, hogy az egységes európai piac megerősítése valóban segítsen annak a súlyos gazdasági válságnak a leküzdésében, amellyel ma szembenézünk.
<SPEAKER ID="253" NAME="José Manuel Barroso">
a Bizottság elnöke. - Nagyon köszönöm, Kamiński úr. Tulajdonképpen azt mondtam el politikai irányelvemként, amelyet úgy hiszem, az Európai Parlament is jóváhagyott azzal, hogy jelentős támogatás mellett újraválasztott, hogy a belső piac a prioritásunk, és hogy a gazdasági nacionalizmus minden formája ellen küzdenünk kell.
<P>
Jó hírem van az Önök számára. Éppen ma bíztam meg Mario Montit azzal a feladattal, hogy készítsen jelentést az egységes piac jövőjéről, azzal, hogy a jelentés tartalmazza az egységes piac újraindítását célzó kezdeményezésre vonatkozó lehetőségeket és ajánlásokat is. Örömömre szolgált, hogy elfogadta a megbízást, mivel ez egy módja annak, hogy külső szakértelmet vegyünk igénybe, hogy támogatást szerezzünk, remélhetőleg az Európai Parlamenttel közösen, hogy új lendületet adhassunk a belső piacnak, és hogy meglássuk, hogyan igazíthatnánk a belső piacot a 21. század igényeihez. Úgy vélem, ez különösen fontos a fogyasztók, valamint a kis- és középvállalkozások számára, amelyek gyakran csak a közös piacból eredő nyomást érzik, és szenvednek a piactorzító magatartástól.
<SPEAKER ID="254" NAME="Michał Tomasz Kamiński">
az ECR képviselőcsoport elnöke. - (PL) Elnök úr, végezetül el szeretném mondani, mennyire fontos számunkra, a képviselőcsoportunk számára, hogy az egységes piac megerősítéséért végzett munkában, közös Európánk építése során Ön nem feledkezett meg az Európában létező különbözőségekről sem. Nem felejtette el, hogy vannak olyan országok, amelyek csak nemrég csatlakoztak az Európai Unióhoz, és amelyek bizonyos értelemben gazdasági fogyatékkal élnek. Tudjuk, hogy Ön mindig nagyon tisztességesen lépett fel az új tagállamokkal szemben, és reméljük, ezt a jövőben is így teszi majd.
<SPEAKER ID="255" NAME="José Manuel Barroso">
a Bizottság elnöke. - Úgy gondolom, hogy a belső piac a legjobb módja minden tagállam megvédésének, legyenek azok új vagy régi tagállamok, kicsik vagy nagyok, szegények vagy gazdagok. Ez az igazságosság politikája, mert ez a legjobb módja a gyengébbek védelmének, nevezetesen a fogyasztókénak, hiszen általában ők a gyengébbek.
<P>
És tekintettel a nagy monopóliumokra és oligopóliumokra, ez a módja a kis és középvállalkozások védelmének is. Így tehát ez az - a belső piac ihlete -, amely oly fontos vívmány az Európai Unió számára.
<SPEAKER ID="256" NAME="Lothar Bisky">
a GUE/NGL képviselőcsoport elnöke. - (DE) Elnök úr, Ön arra szólít fel minket, hogy hamarosan hagyjuk magunk mögött a gazdaságélénkítő programokat, és hogy a tagállamok gyorsan csökkentsék költségvetési hiányukat. Ugyanakkor még az Önök legutóbbi előrejelzései is csupán 0,1%-os GDP-növekedést jeleznek az EU-ban 2009 negyedik negyedévére. 2009 egészére nézve ez 4%-os visszaesést jelentene. Az Ön saját előrejelzése szerint az EU-n belüli munkanélküliségi ráta 2010-ben 11% fölé fog emelkedni.
<P>
Nem gondolja, hogy a közkiadások korai, drasztikus csökkentése megállíthatja az élénkülés első apró jeleit? Vagy úgy véli, hogy a pénzügyi szektor pillanatnyilag túl van a problémán, és a átlagembereknek kell viselniük a válság költségeit? Már most is botrányos körülményeket kényszerít Észtország, Magyarország és Románia lakosaira az EU sürgősségi hitele fejében: alacsonyabb béreket, alacsonyabb nyugdíjakat, kevesebb közszolgáltatást és magasabb héát. Ez az Ön elképzelése a szociális Európáról?
<SPEAKER ID="257" NAME="José Manuel Barroso">
a Bizottság elnöke. - Legelőször is, pontosan azért, mert bennünket is aggasztanak az Ön által említett számok - és nagyjából egyet is értek velük -, ezek valóban a mi előrejelzéseink. Amint azt már számos alkalommal elmondtam, dolgozunk a stratégián, amelynek segítségével kilábalhatunk a válságból, de nem javasoljuk, hogy ezt a kilépési stratégiát most kezdjük el alkalmazni. Mi azt mondjuk, egyelőre folytassuk az élénkítő programokat. A pénzügyminiszterek találkoztak, és úgy tudom, megállapodtak abban, hogy 2011. előtt nem vezetjük be a kilépési stratégiát. Tehát továbbra is lendületet kell biztosítanunk a gazdaságunk számára, pontosan a bennünket is aggasztó terület, a szociális helyzet és a munkanélküliség miatt.
<P>
De amint tudják, a válság előidézésében szerepe volt a nagymértékű egyensúlyhiánynak, a magas közkiadásoknak a pénzügyi tobzódásnak. Úgy vélem, nem kellene megtartanunk egy fenntarthatatlan modellt, így hát eljön a pillanat, amikor vissza kell térnünk a fenntarthatósághoz. Ez a jövő nemzedékével való szolidaritás kérdése is.
<SPEAKER ID="258" NAME="Lothar Bisky">
a GUE/NGL képviselőcsoport elnöke. - (DE) Elnök úr, jól értem, hogy azt mondja, hogy 2011. lesz a "kilépés” éve?
<SPEAKER ID="259" NAME="José Manuel Barroso">
a Bizottság elnöke. - Ezt most nem tudom megerősíteni, de azt elmondhatom, hogy nagy valószínűséggel nem korábban. Úgy tudom, ebben állapodtak meg a pénzügyminiszterek, és mindemellett ezt az álláspontot képviselte az Európai Unió a G20-ak találkozóján is.
<P>
Erőfeszítéseket teszünk annak érdekében is, hogy globális szinten összehangoljuk a szóban forgó intézkedéseket. Ez nem azt jelenti, hogy a világ minden része ugyanazokat a döntéseket fogja meghozni egyazon időben, de a válság ideje alatt azt tapasztaltuk meg, hogy jóban-rosszban össze vagyunk kötve, így meg kell próbálnunk globális szinten alkalmazni a kilépési stratégiákat.
<P>
Így tehát nagy valószínűség szerint 2011. előtt nem kerül sor rájuk, de továbbra is nagyon szigorúan figyelemmel kell követnünk a gazdasági helyzet alakulását.
<SPEAKER ID="260" NAME="Nigel Farage">
az EFD képviselőcsoport társelnöke. - Barroso úr, nagyon örülök, hogy itt látom. Üdvözölnünk kell a lehetőséget, hogy elszámoltathatjuk a vezetőnket.
<P>
Amint azt tudja, nem mindig tartoztam legfőbb támogatói közé, de el kell ismernem, hogy nagyon jó munkát végzett. Sikerült figyelmen kívül hagynia a francia népszavazás eredményét, sikerült figyelmen kívül hagynia a holland népszavazás eredményét, és sikerült kierőszakolnia az írekből, hogy másodjára megadják magukat. Így tehát már majdnem megkapta a Szerződését.
<P>
Most természetesen itt az ideje az elnök - az Európai Unió nagy, globális báb-vezetője kiszemelésének. A bukmékerek abszolút kedvence Tony Blair. Azon gondolkodtam, vajon egyetértene-e velem abban, hogy az, hogy ő továbbra is azt támogatja, hogy Nagy-Britannia vezesse be az eurót, és hogy lemondott az évi 2 milliárd angol fontnyi brit engedményről, valamint Nagy-Britannia európai uniós tagságával kapcsolatos egész hozzáállása - hogy megtagadta a britektől a népszavazás lehetőségét - mind azt mutatják, hogy Blair úrnak elegendő Európa-barát hitele van ahhoz, hogy elnök lehessen? Nos, ez volt az alku, amelyet én már 2005-ben megjósoltam? Mindebben már akkor megegyeztek?
<SPEAKER ID="261" NAME="José Manuel Barroso">
a Bizottság elnöke. - Először is, Farage úr, ne legyen ilyen szomorú az írországi eredmények végett. Nem volt olyan nagyszerű eredmény - csak az emberek 67%-a! Amikor valódi vita folyik valódi vezetéssel, megmutattuk, hogy Európa erős támogatást élvezhet. Ez valójában Írországnak a Nagy-Britanniai Függetlenségi Párttól való függetlenségének a kinyilvánítása volt, hiszen Ön is ott volt, kampányolt, és az írek nemet mondtak Önre és az Ön pártjára.
<P>
(Taps)
<P>
Nos, ami a Tanács következő elnökét illeti, ezt nem fogom kommentálni. Ezt a döntést az Európai Tanács fogja meghozni. De azt szeretném nyíltan leszögezni, hogy nincsenek titkos megállapodások, és nincsenek titkos forgatókönyvek. Ha lennének, arról már tudnék. Nincsenek tehát rejtett megállapodások és titkos alkudozások. A következőt tudom elmondani Önöknek: olyan elnökre van szükségünk a Tanácsban, aki elkötelezett Európa-barát, és aki minden időben állandóságot biztosít, hiszen nem hinném, hogy helyénvaló lenne, ha a Tanács minden hat hónapban felborítaná a menetrendjét. Én nagyon határozottan támogatom egy olyan Európai Tanács határozott jelenlétét, amely állandóságot és következetességet biztosít saját maga számára, és amely természetesen kéz a kézben együttműködik a Bizottsággal, és teljes mértékben elhivatott az európai projekt és a közösségi kérdések iránt.
<SPEAKER ID="262" NAME="Nigel Farage">
az EFD képviselőcsoport társelnöke. - Barroso úr, csalódott vagyok. Ez a kérdések órája, és egy igen vagy nem egyszerűbb lett volna, de sebaj. Akár Blair úr lesz az elnök, akár nem, tény, hogy nem demokratikus módon fogják megválasztani; Önt sem demokratikus módon választották meg; tulajdonképpen, nem jellemzi ez az egész EU-t? Hát nem egy csodás szervezet ez, amely némi valódi végrehajtó hatalmat ad néhány nyugdíjba vonult, kimerült ex-miniszterelnök kezébe? Önök demokratikussá tehették volna az EU-t ezzel a Szerződéssel. De úgy döntöttek, nem teszik. Számít-e a nemzeti demokrácia, vagy az Európai Unió a nagyobb jó, az Önök véleménye szerint?
<SPEAKER ID="263" NAME="José Manuel Barroso">
a Bizottság elnöke. - Pontosan azért, mert az Európai Unió nem az a fajta integrált állam, amitől Ön láthatólag annyira fél, a Tanács elnökét nem közvetlenül az emberek választják, hanem a demokratikusan megválasztott európai kormányfők választják ki. Pontosan ez ennek a logikája. Én magam nem csak, hogy egyhangú támogatásban részesültem a demokratikusan választott kormányfők részéről, de nagy többséggel támogatott ez a Parlament is. Így hát úgy érzem, erős demokratikus legitimitással rendelkezem.
<P>
(Taps)
<P>
Életem előző, nemzeti politikusként töltött részében 29 éves koromban demokratikusan választottak meg saját nemzeti parlamentembe, és hadd mondjam el Önnek, hogy sokkal nehezebb feladat a Bizottság választott elnökének lenni, mint a legtöbb tagállamunk egyike élén miniszterelnökként állni!
<SPEAKER ID="264" NAME="Krisztina Morvai" AFFILIATION="NI">
(HU) Holnap 3 órakor sajtótájékoztatót tartok a 2006 óta folyamatosan fennálló emberi jogi krízishelyzetről. Szeretettel hívom és várom Elnök Urat és minden képviselőtársamat. A nemzeti jogvédő szolgálat tájékoztatása szerint igen nagyszámú jogerős bírói ítélet bizonyítja, hogy 2006 őszén, Magyarországon brutális rendőrterror volt, különösen október 23-án, az 50. évfordulón, amikor a kormány irányítása alatt álló rendőrség többek között 14 ember szemét lőtte meg, illetőleg vakított meg közülük sokakat, több száz embert zárt ártatlanul börtönbe és kínzott meg ott politikai fogolyként.
<P>
Tudja-e Elnök Úr azt, hogy a Parlament LIBE bizottságának, Szabadságjogi Bizottságának elnökhelyettese, Göncz Kinga, ennek a szemkilövető kormánynak volt a tagja, és mi a véleménye Önnek erről? Szeretettel és tisztelettel hívom és várom a holnapi sajtótájékoztatóra.
<SPEAKER ID="265" NAME="José Manuel Barroso">
a Bizottság elnöke. - Figyelemmel követem az eseményeket minden tagállamban, de hadd fogalmazzak egyértelműen: a Bizottságnak nem áll hatáskörében, hogy beavatkozzon az egyes tagállamok belügyeibe, és ez afféle ügy, amelyre itt nem adhatunk választ, mivel egy Magyarországon belül folyó vitáról van szó.
<P>
Nekünk, mint a Bizottságnak olyan ügyekben van felhatalmazásunk a beavatkozásra, amelyek a közösségi jog alkalmazása során biztosítandó alapvető jogokat érintik. A kiváló képviselőtárs által említett események nem ide tartoznak. Így arra kérem, ne kérdezzen tőlem olyasmit, amit jobban tud kezelni a nemzeti parlamenti szinten, mint itt, az Európai Parlamentben.
<SPEAKER ID="266" NAME="Krisztina Morvai" AFFILIATION="NI">
(HU) Érthetem ezt úgy, hogy a gyülekezési szabadság, a véleménynyilvánítási szabadság, az emberi jogok és ugye az Európai Emberi Jogi Konvenció ezek szerint nem része az Európai Unió jogának? Az Európai Uniónak az emberi jogok nem része az értékrendjének és a jogrendszerének? Mert akkor ezek szerint rosszul tudtam.
<SPEAKER ID="267" NAME="José Manuel Barroso">
a Bizottság elnöke. - Az emberi jogok természetesen az Európai Unió részét képezik, de rendszerünk a jogállamiságon alapul, és feltételezzük, hogy minden tagállamot, így az Önök országát is, a jogállamiság szabályozza. Így Önnek lehetősége van az Önök bíróságán feltenni a kérdéseit, és ugyancsak fordulhat az Emberi Jogok Európai Bíróságához és a Luxemburgban található Európai Bírósághoz is. Tehát van emberi jogokra vonatkozó rendszerünk.
<P>
Amit nem tehetek és nem is kívánatos, hogy tegyek, az, hogy beavatkozzam a különböző politikai pártok között zajló nemzeti politikai vitákba.
<SPEAKER ID="268" NAME="Elnök">
Köszönjük szépen, Elnök úr. Szeretnék őszintén köszönetet mondani a képviselőcsoportok vezetőinek, hogy betartották az időbeli korlátokat, és amiért ilyen remek vitát folytattunk. És hadd mondjak köszönetet Barroso úrnak is. Ragaszkodnunk kell a felszólalási időkhöz, ha élénk vitát szeretnénk folytatni. Nagyon szépen köszönöm mindenkinek.
<P>
A pénzügyi válságnak a foglalkoztatásra és a társadalmi kohézióra gyakorolt hatásai
<SPEAKER ID="269" NAME="Corien Wortmann-Kool" AFFILIATION="PPE">
(NL) Elnök úr, kérdésem a válságra adott válaszintézkedésekre vonatkozik. Az éghajlatváltozással kapcsolatos kibocsájtási célok tekintetében Európa megelőzi az Egyesült Államokat. Az Egyesült Államok viszont a magán szektor technológiai innovációkba és a fenntarthatóságba való befektetései terén tart előrébb, ami különösen fontos a kis- és középvállalatok (KKV-k) és a foglalkoztatás számára.
<P>
Tulajdonképpen ez az Önök válságának és élénkítési tervének is az egyik alapköve. Mégis, milyen tervei vannak e tekintetben? Mikor érjük el mi is azt a szintet, amelyet az Egyesült Államok már elért, és mit tesz, mit tehet a Bizottság annak érdekében, hogy tényleg elérjük ezt a szintet? Általánosságban elmondható, hogy a mi KKV-ink még mindig számtalan akadályba ütköznek, és ennek eredményeképpen nem tudják emelni növekedési potenciáljukat. Mit fognak tenni a belső piac kiteljesítése érdekében - amely végső soron a foglalkoztatás növelésének legfőbb forrása?
<SPEAKER ID="270" NAME="José Manuel Barroso">
a Bizottság elnöke. - Egy korábbi felszólaló számára adott válaszomban már említettem a belső piacra vonatkozó néhány elképzelésünket, de ami Önnek a technológiával kapcsolatos megjegyzését illeti, nos, azzal teljes mértékben egyetértek. Az új technológiákba való befektetések terén elmaradunk az Egyesült Államok és más országok mögött.
<P>
Ezért, például, ebben a speciális csomagban elfogadtuk az európai gazdaságélénkítő tervet. Nagy hangsúlyt fektettünk olyan befektetésekre, amelyek bizonyos területekre vonatkoznak, úgymint az éghajlattal kapcsolatos menetrend, vagy az energiabiztonság. Ez a két kérdés összekapcsolódik. Ezért dolgoztuk ki a közelmúltban a SET-tervet, és a tagállamokat is arra bíztatjuk, hogy szenteljenek több forrást a zöld technológiák finanszírozásába, más szóval minden olyan technológiába, amely még fenntarthatóbb, még zöldebb gazdaságot tesz lehetővé.
<P>
Bizonyos, hogy ezt a kérdést a következő pénzügyi terv szempontjából is meg kell majd fontolnunk. Mint azt tudják, még az év vége előtt közzétesszük költségvetési felülvizsgálatunkat. Arra is lehetőség nyílik majd, hogy vitát folytassunk arról, hogy a befektetéseken belül mire helyezzük a hangsúlyt a jövőben.
<SPEAKER ID="271" NAME="Elnök">
Kedves kollégák, megkérhetném Önöket, hogy ne tegyenek fel kiegészítő kérdéseket? Nagyon hosszú névsor fekszik előttem, és érdekesebb lenne, ha minél több képviselő tehetné fel a kérdéseit.
<SPEAKER ID="272" NAME="Sylvana Rapti" AFFILIATION="S&amp;D">
(EL) Elnök úr, a Bizottság nagyon helyesen ajánlást adott ki 2008-ban még több embernek a munkaerőpiacra való bevonását illetőleg.
<P>
Először is azt szeretném megkérdezni, hogy ezen az ajánláson és a tagállamok általi intézkedéseken kívül, Önök, mint az Európai Bizottság, szándékoznak-e további intézkedéseket hozni a szociális szektorban alkalmazott nyílt koordinációs módszer megerősítése érdekében. Olyan intézkedésekre gondolok itt, amelyek a foglalkoztatás növelése érdekében megfelelnek az életképes iparpolitikáknak.
<P>
Másodszor, 2010-et, mint mindannyian tudjuk, a szegénység elleni harc európai évének nyilvánították. Célunk a társadalmi kohézió erősítése. A kérdés nagyon egyszerű, Elnök úr: belefekteti-e minden erejét, lesz-e hozzá bátorsága - Önnek, személyesen -, hogy számokban mérhető célokért harcoljon a szegénységgel kapcsolatban? Különösképpen azt szeretném kérni, hogy ne irányítson a tagállamokhoz, ahogyan azt tette az Európai Szocialisták és Demokraták Progresszív Szövetsége képviselőcsoportnak az eligazításán.
<P>
(Az elnök félbeszakítja a felszólalót)
<SPEAKER ID="273" NAME="José Manuel Barroso">
a Bizottság elnöke. - Már említettem korábban, hogy a munkanélküliség számomra is az első számú probléma, ám a munkanélküliség elleni küzdelemben nem csak reaktív, hanem proaktív magatartásra is szükségünk van. Véleményem szerint ezt a lisszaboni stratégia felülvizsgálatával és egy 2020-as integrált jövőképpel érhetjük el.
<P>
Az Európai Unió hosszú távú stratégiáját például a fenntartható növekedés új forrásaira kell alapoznunk, amit "fehér” munkahelyeknek nevezünk a társadalmi szolgáltatások körében, ahol 2000. óta 3,3 millió új munkahely jött létre. Ez az összes új munkahely 16%-a.
<P>
A zöld termékek és szolgáltatások piacát szintén meg kell kétszerezni 2020-ra, ami óriási lehetőséget teremt a zöld munkahelyek számára, ezért támogatjuk annak feltérképezését, hogy milyen munkahelyekre és szakismeretekre lesz szükség az Európai Unióban. Ezért kész vagyok azon munkálkodni ezen új stratégia keretében, hogy megerősítsük a társadalmi prioritásunkat, és ezt akkor is elmondtam Önöknek, amikor a következő mandátumra vonatkozó tágabb politikai irányvonalakat vitattuk meg.
<SPEAKER ID="274" NAME="Elizabeth Lynne" AFFILIATION="ALDE">
Mint tudjuk, több százezer ember veszti el munkáját a jelenlegi gazdasági válságban, és sokan közülük idősek, akik komoly hátrányba kerülnek, amikor új állást próbálnak találni. És bár a 2000-res foglalkoztatási irányelvhez minden tagállamban ragaszkodni kellene, az idősebb munkavállalók közül még mindig sokan nem tudják, milyen jogokat biztosít számukra ez az irányelv, és számos tagállam fütyül a szabályokra.
<P>
És még ha sok munkavállaló ismeri is a jogait, nagyon gyakran lehetetlennek találják, hogy egymaguk, mindenféle támogatás nélkül fellépjenek azok védelme érdekében. Jelenleg még nincs olyan jogszabályunk, amely sokakat védene az árukhoz és szolgáltatásokhoz való hozzáférés kapcsán őket ért hátrányos megkülönböztetéssel szemben, van viszont egy foglalkoztatási irányelvünk. Meg tudná mondani, milyen lépéseket tesznek azon tagállamok ellen, amelyek nem alkalmazzák ezt megfelelő módon, és hogy milyen mechanizmusokat lehetne alkalmazni annak érdekében, hogy segítsük az idősebb és a fogyatékkal élő munkavállalókat jogaik érvényesítésében?
<SPEAKER ID="275" NAME="José Manuel Barroso">
a Bizottság elnöke. - Amennyiben egy tagállam nem felel meg az irányelveinknek, jogsértési eljárást kezdeményezünk, így tehát konkrét esetek ügyében fel tudunk és fel is szándékozunk lépni. Ami az Ön által említett átfogó kérdést illeti, hadd mondjam el, hogy ez a válság több mint ötmillió európait tett állástalanná.
<P>
A legérintettebb csoportok a fiatalok és a bevándorlók. Az Európai Unióban jelenleg 9,1% a munkanélküliségi ráta, ám a fiatalok és a migránsok körében több mint kétszer ennyi (19,8% és 19,1%). A társadalmi kérdések szempontjából most ezek a legaggasztóbb adatok. De továbbra is lényeges prioritás a gyermekszegénység kezelése, és természetesen, a jelenlegi irányelveknek megfelelően figyelemmel követjük az idősebb emberek helyzetét is.
<SPEAKER ID="276" NAME="David Casa" AFFILIATION="PPE">
(MT) Úgy vélem, érdemes arról beszélnünk, hogyan teremthetünk több munkahelyet az Európai Unióban. Mindazonáltal úgy hiszem, azon is el kell gondolkodnunk, hogyan őrizzük meg a meglévőket, és hogyan gátoljuk meg azok megszűnését. Az én kormányom beavatkozott azon a ponton, amikor a válság a legsúlyosabban éreztette jelenlétét. Véleményem szerint a kormány közbelépésének következtében több ezer munkahely menekült meg, nyilvánvalóan a szociális szektoron belüli közkiadások növelése árán. Nem gondolják, hogy a Bizottságnak még nagyobb erőfeszítéseket kellene tennie annak biztosítása érdekében, hogy az Európai Unió minden országában ugyanez történjen? Tudom, hogy most fel fogják hozni az újonnan módosított Globalizációs Alapot, és azt, hogy annak célja, hogy még több munkavállalón segítsen; mindazonáltal úgy vélem, hogy a tőlünk telhető legtöbbet meg kell tennünk azért, hogy megmentsük az emberek munkahelyeit, hogy ne is kerüljenek abba a helyzetbe, hogy a Globalizációs Alapra szoruljanak. Úgy vélem, ezt kellene aktuális célként kitűznünk.
<SPEAKER ID="277" NAME="José Manuel Barroso">
a Bizottság elnöke. - Nem csak a Globalizációs Alap szabályait vizsgáltuk felül, de újraprogramoztuk az Európai Szociális Alapot is, 1,8 milliárd euróval erősítve meg az aktív munkaerő-piaci politikákat.
<P>
A kohéziós politikán is változtattunk a szabályok egyszerűsítése és a kifizetések fokozása érdekében. Ez szintén fontos intézkedés. Az ösztönzési tervre fordított 550 milliárd eurót már említettem, és ide sorolhatom még természetesen a Globalizációs Alkalmazkodási Alapot is, csakúgy, mint néhány további javaslatunkat.
<P>
Sajnos azt kell mondanom, hogy volt egy olyan elképzelés, amelyet a tagállamok nem követtek, ez pedig nem volt más, mint a Szociális Alap társfinanszírozásának felfüggesztése. Ezt mi javasoltuk a Tanácsnak, de az elutasította. Én még mindig remélem, hogy az Önök támogatásával mégis megvalósíthatjuk ezt, mert van néhány ország, amely egyszerűen nem rendelkezik azokkal a pénzügyi eszközökkel, amelyekből fedezhetné a Szociális Alaphoz szükséges önrészt. Tehát maximálisan kihasználunk minden rendelkezésünkre álló közösségi szintű eszközt, ezzel támogatva azt, amit a tagállamok saját maguk tehetnek a munkanélküliség elleni küzdelemben.
<SPEAKER ID="278" NAME="Alejandro Cercas" AFFILIATION="S&amp;D">
(ES) Elnök úr, köszönjük, hogy ilyen érdekes vitát folytathatunk ma.
<P>
Azt mondta a foglalkoztatással kapcsolatban, hogy néhány tagállam nem vett részt a prágai csúcson. És ami még ennél is súlyosabb, Elnök úr, az, hogy a Tanács - ma, Európa történetének legnagyobb foglalkoztatási válsága idején, amikor 10 000 európai veszíti el állását, és ez így lesz holnap és holnapután is -, semmilyen komoly kezdeményezést nem tett, és még egy csúcstalálkozót sem rendezett a foglalkoztatással kapcsolatban. Azt is elmondhatta volna, hogy a Bizottság menetrendje tavalyi, amely már akkor idejétmúlt volt, és amely ma sem képes megfelelni több millió polgár, egy teljes európai nemzedék és egy egész jóléti állam sürgető szükségletének, hiszen mindegyikük jövője veszélyben forog.
<P>
Elnök úr, én az Ön vezetését szeretném kérni: aktív vezetésre van szükségünk, olyan vezetésre, amely szakít az apátiával és végre átlátható lesz. Meg kell mondania a Tanácsnak, hogy így nem mehet tovább. Olyan Bizottságra van szükségünk, amely nem csak a hétköznapi forrásokat és hétköznapi ügyeket képes kezelni, hanem amelyik ezekben a nehéz időkben - és tisztában vagyok vele, hogy ezek Önnek is nehéz idők, Elnök úr - nagyszabású intézményi megállapodás keretében Európa élére áll, hogy reményt adjon az európai emberek egész nemzedékének.
<SPEAKER ID="279" NAME="José Manuel Barroso">
a Bizottság elnöke. - (PT) Az a helyzet, hogy mindannyian megteszünk minden tőlünk telhetőt, és amint programunk felvázolásakor is elmondtam, nagy jelentőséget tulajdonítunk a szociális kérdéseknek, mert ebből a szempontból jelenleg vészhelyzet van.
<P>
Hogy példát is mondjak, ezért jelentettem ki, hogy minden új jogszabály esetében meg kell vizsgálni annak társadalmi hatásait. Ezért támogatjuk a aktív befogadás közös elveit mint közösségi politikát. Ezért mondhatom a tagállamoknak, hogy támogatjuk a társadalmi befektetéseket. A szociális kiadások, amelyek 2008-ban a GDP 28%-át tették ki, 2010-ben 31%-ra fognak emelkedni. Ez nagyjából 3500 milliárd euró többletet jelent!
<P>
Valódi erőfeszítéseket teszünk tehát, de természetesen, Cercas úr, az igazság az, hogy ezeknek a Bizottság, a Parlament és a tagállamok együttes erőfeszítéseinek kell lenniük.
<SPEAKER ID="280" NAME="Gerald Häfner" AFFILIATION="Verts/ALE">
(DE) Elnök úr, Európa szabadságot, demokráciát és szolidaritást jelent, más szóval szociális és ökológiai felelősséget. Ön és a Bizottság azonban már jó ideje kizárólag egydimenziós fókuszt helyez az egyikre, mégpedig a szabadság elemre - és ezen belül is különösen a gazdasági szabadságra, a kizárólag gazdasági értelemben vett szabadságra -, valamint arra, hogy számos olyan területet szabályozzanak, ahol nincs szükség szabályozásra, és mégis, ahol milliárdok forognak kockán, a világ pénzügyi piacán, az Önök fókusza a nem-beavatkozáson és a nem-szabályozáson van, mert úgy vélték, hogy ez vezet majd a mindenki számára legjobb eredményhez.
<P>
Láttuk, milyen katasztrofális helyzethez vezet mindez, és most egész nyíltan azt kérdezem Öntől, hogyan, milyen projektek és tervek segítségével próbálják meg hitelesen világossá tenni e Parlament és Európa népei számára, hogy Ön és a Bizottság tanultak ebből a katasztrófából, és radikális változtatásokat eszközölnek?
<SPEAKER ID="281" NAME="José Manuel Barroso">
a Bizottság elnöke. - Először is, a hitelesség kérdése szubjektív kérdés az Önök számára. Úgy vélem, hogy a választ erre a kérdésre már megkapta a Parlament, amely a közelmúltban ruházott fel engem újabb mandátummal, ami azt mutatja, hogy ez a Parlament úgy véli, van hitelem, és folytathatom ezt a politikát.
<P>
Tulajdonképpen a gazdasági és pénzügyi válságra adott válaszként folytatjuk politikánkat. Fontos döntéseket hoztunk; a közelmúltban meghozott szabályozó és felügyeleti intézkedéseink terén globális vezető szerepet töltünk be. Az általam a de Larosière Csoporttól megrendelt jelentés alapján benyújtottunk néhány olyan javaslatot, amelyeket reményeim szerint a Tanács és a Parlament is jóvá fog hagyni.
<P>
Éppen a Bizottság mai ülésén fogadtuk el a származékokra vonatkozó közleményt, amelyet természetesen konkrét jogszabálynak is követnie kell majd. Tehát valóban minden tekintetben reagálunk a pénzügyi válságra, ideértve mind a szabályozó, mind a felügyeleti intézkedéseket; én is hoztam már néhány döntést ennek a Bizottságnak az ideje alatt, és természetesen a következő Bizottság is ezen az ösvényen fog tovább haladni, mert úgy vélem, hogy a helyzet ezt megkívánja.
<SPEAKER ID="282" NAME="Veronica Lope Fontagné" AFFILIATION="PPE">
(ES) Elnök úr, én arról a támogatásról szeretnék beszélni, amelyet az ideiglenes keretrendszer értelmében fogadtak el, és amelynek célja a gazdasági válság eredményeképpen felmerült problémák csökkentése, különösen az Opellel kapcsolatban.
<P>
Azt szeretném megkérdezni Öntől, hogy a Bizottság megvizsgálja-e, hogy az ideiglenes keretrendszer alapján Németországnak nyújtott támogatás függött-e egy, a szerkezetátalakítási intézkedések földrajzi elosztásával kapcsolatos korábbi megállapodástól - ami nem egyezne ennek a támogatásnak a céljával.
<P>
Amennyiben ez a helyzet, szeretném tudni, hogy Ön egyetért-e azzal, hogy a vállalat saját gazdasági és termelési kritériumai alapján szabadon felülvizsgálhassa az Opel forgalmazását és újrastrukturálását, és megtarthassa a lehető legnagyobb számú munkahelyet.
<SPEAKER ID="283" NAME="José Manuel Barroso">
a Bizottság elnöke. - (PT) Erre a kérdésre már válaszoltam, de elmondom, hogy a folyamat lebonyolítását illetően voltak kétségeink. A Bizottság hangot is adott ezen kétségeinek, és a General Motors és az Opel Trust most újraértékeli az Opel felvásárlására irányuló ajánlat megtételének módját, hogy igazolja, hogy az ajánlatot kereskedelmi alapon érkezett-e vagy sem.
<P>
Mi, az Európai Bizottság mindent elkövetünk annak biztosítása érdekében, hogy a megoldás megfeleljen a belső piaci szabályozásnak és az állami támogatásra vonatkozó előírásoknak, és természetesen objektíven és szigorúan fogjuk alkalmazni ezeket a szabályokat.
<SPEAKER ID="284" NAME="Vicky Ford" AFFILIATION="ECR">
Minden egyes európai ország osztozik abban, hogy egyre növekvő munkanélküliséggel kell szembenéznünk, ami nyilvánvalóan nem csupán szociális válságot jelent, hanem plusz terheket ró a tagállamok pénztárcájára is, hiszen nőnek a jóléti kiadások, csökkennek az adók és egyre több képzésre van szükség.
<P>
Erre tekintettel, egyetért-e azzal, Barroso úr, hogy nekünk, mint e Parlament képviselőinek és a Bizottságnak fokozott óvatossággal kell bánnunk minden egyes fillérrel, amivel növeljük a közszféra terheit? Ha egyetért, először is, mit tanácsol, hogyan szavazzunk a csütörtöki költségvetési vitán?
<P>
Másodszor, miért tartjuk üléseinket Strasbourgban?
<SPEAKER ID="285" NAME="José Manuel Barroso">
a Bizottság elnöke. - Én támogatom a költségvetési javaslatot, tehát az én tanácsom az, hogy szavazzanak igennel.
<P>
Ami az óvatosságot és szigorúságot illeti, egyetértek Önnel. Rendkívül óvatosan kell bánnunk minden egyes adófizető pénzével, és szem előtt kell tartanunk a prioritásokat. Napjainkban néhány tagállamban egyértelműen szociális vészhelyzet van. Itt van a társadalmi kirekesztődés és a szegénység problémája, amelyek, ebben biztos vagyok, e Parlament minden képviselőjét foglalkoztatják, meg kell hát találnunk a legjobb megoldást.
<P>
Mint tudják, a Bizottság a stabilitási és növekedési paktum értelmében kivételesen szigorúan elkötelezte magát és az Európai Uniót a fenntarthatóság szabályainak betartása mellett. Természetesen nem gondoljuk, hogy a dolgok megoldhatók csupán azáltal, hogy költünk rájuk, de vannak olyan helyzetek, mint a jelenlegi is, amikor úgy véljük, különös figyelmet kell fordítani a szociális vészhelyzetre. Kivételes intézkedésekre volt szükség egy korábban még nem tapasztalt szituációban. Ez, mint mindig, kiegyensúlyozott megítélés kérdése.
<SPEAKER ID="286" NAME="Ádám Kósa" AFFILIATION="PPE">
(HU) Tisztelt bizottsági elnök! Az Európai Bizottság 800/2008-as rendelete alapján a fogyatékossággal élők bértámogatását 75%-ra csökkentette a maximumról. Ezért 2009. január 1-jétől a fogyatékos emberek, illetve a megváltozott munkaképességű emberek foglalkoztatása válságba került. A költségvetési megszorítások miatt a fogyatékossággal élő emberek számára biztosított források tehát nagyon lecsökkentek. És ezért a csoport munkahelyteremtésére adott állami támogatás sok országban, és például Magyarországon is veszélybe került. Azt mondják, hogy az Európai Unió a hibás. Nekem egy kérdésem van. Az Európai Bizottság hogyan akarja kezelni a pénzügyi válság időszakában a fogyatékossággal élő emberek munkavállalási jogait, munkahelymegtartását, az egyenlő munkáért egyenlő bért elvét. Ez egy olyan rendelet, amit a válság előtt alkottak meg.
<SPEAKER ID="287" NAME="José Manuel Barroso">
a Bizottság elnöke. - Amint azt a tisztelt képviselő úr is tudja, ebben biztos vagyok, az Európai Bizottság beterjesztett egy javaslatot - egy horizontális irányelvet -, amely a megkülönböztetés-mentességre, és ezen belül a fogyatékosságra is vonatkozik. Ez a javaslattervezet most az Önök, valamint az Európai Tanács kezében van. Igazán remélem, hogy jóvá fogják hagyni, mert bizonyos, hogy a fogyatékkal élők bármilyen hátrányos megkülönböztetése ellen vagyunk.
<P>
Az Ön által említettek közül számos problémát nemzeti szinten kell kezelni, mert azokkal a konkrét támogatásokra vonatkozó intézkedésekkel kapcsolatosak, amelyeket a nemzeti társadalombiztosítási rendszerek alkalmaznak. Az Európai Unióban azonban mi minden tőlünk telhetőt elkövetünk annak érdekében, hogy legyen olyan kötelező érvényű keretrendszer, amely által mi és minden tagállam elkötelezi magát a megkülönböztetés-mentesség elve és a fogyatékkal élő emberek különös védelme iránt.
<SPEAKER ID="288" NAME="Pervenche Berès" AFFILIATION="S&amp;D">
(FR) Barroso úr, ez a Ház Önt felhatalmazta, hogy a Bizottság következő elnöke legyen. A legközelebbi sürgős teendője, hogy megalakítsa ezt a Bizottságot, hogy az úgy szolgálhassa Európát, hogy képes legyen kirángatni magát ebből a válságból. Mindezek alapján, hogyan szándékozik felhasználni a rendelkezésünkre álló elégtelen közösségi eszközöket úgy, hogy optimalizálja azokat, és hogyan tervezi elosztani a portfóliókat annak érdekében, hogy meg tudjunk küzdeni a felmerülő problémákkal? Tisztában vagyok vele, hogy minden az állam- és kormányfőkkel folytatott egyeztetésein múlik, de Önnek, mint a Bizottság elnökének, meg kell majd osztania velük az elképzeléseit. Hogyan kapcsolhatjuk össze a számunkra elérhető stratégiákat? Hogyan oszthatjuk úgy el a portfóliókat, hogy figyelembe vegyük azt, amit már megtanultunk ebből a válságból?
<P>
Ami az eszközöket illeti, csak egy példát szeretnék említeni. A Globalizációs Alkalmazkodási Alap ma hadilábon áll az állami támogatásokra vonatkozó stratégiákkal, amelyek meggátolják, hogy olyan iparpolitikát folytassunk, amely segíthetne a válságból való kilábalásban. Mik az Ön javaslatai? Mire kér majd felhatalmazást az állam- és kormányfőktől, és mire kéri meg majd őket, hogy hogyan osszák el a portfóliókat?
<SPEAKER ID="289" NAME="José Manuel Barroso">
a Bizottság elnöke. - (FR) A portfóliók elosztása nem az állam- és kormányfők, hanem a Bizottság elnökének a feladata, és én bizonyos, hogy úgy fogok ezzel élni, ahogy azt a legmegfelelőbbnek gondolom.
<P>
Az Önökkel folytatott megbeszélésem során már tettem néhány bejelentést a következő Bizottság programját illetően, de valóban, kapcsolatban vagyok az állam- és kormányfőkkel.
<P>
Azt is elmondhatom Önöknek, hogy ma kértem tőlük írásban, hogy női jelölteket is küldjenek a Bizottságba. Én ugyanis rendkívül fontosnak tartom a férfiak és nők közötti arányok kérdését; ha nem teszek semmit, gyakorlatilag egyetlen női biztosom sem lesz, mert a kormányok általában férfiakat jelölnek a következő Bizottság posztjaira.
<P>
Így hát ma ilyen témájú levelet küldtem az állam- és kormányfőknek.
<P>
Ami a tárcák tényleges felosztását illeti, nem lesznek lényegi változások. Legfőbb újításaimat már megosztottam Önökkel korábbi vitánk alkalmával. Ide tartozik a jogérvényesülésért és az alapvető jogokért, valamint az éghajlat-politikáért felelős biztosi poszt, és most természetesen kompetens férfiakra és nőkre van szükségem, akik elkötelezettek Európa mellett, akik képesek sikeresen ellátni feladataikat a különböző biztosi tárcák élén, amelyek meg fognak felelni az európai uniós fellépések prioritásainak.
<SPEAKER ID="290" NAME="Graham Watson" AFFILIATION="ALDE">
Ez idáig nagyrészt a fogyasztás szolgált a gazdagság megteremtésének és a jóléti intézkedéseknek az alapjául, az ipart tehát arra ösztönözték, hogy ne fordítson túl nagy figyelmet se a felhasznált nyersanyagok valódi értékére, még ha azok olcsók is, se a termelt hulladék valódi költségére.
<P>
Hogyan szándékozik az Ön Bizottsága biztosítani azt, hogy a jövőbeni növekedés más természetű legyen, és hogy ne találjuk magunkat olyan helyzetben, hogy újabb 20 évnyi növekedés után olyan bolygón élünk, amely képtelen fenntartani azt, amit csinálunk, a társadalmunk pedig nem engedheti meg magának az afféle élet valódi árát?
<SPEAKER ID="291" NAME="José Manuel Barroso">
a Bizottság elnöke. - Szeretném megköszönni Graham Watson úrnak ezt a rendkívül fontos kérdést. Tulajdonképpen, ez volna a lényege a következő öt évre szóló programunknak: az, hogy többet fektessünk be az intelligens, zöld növekedésbe, a fenntartható növekedésbe. Ez rendkívül fontos.
<P>
Meg kell értenünk, hogy a jövő modellje nem olyan lesz, mint a múlt modellje volt. Én egy erős európai ipari bázist pártolok - mégpedig a fenntarthatóság új korszakának alapját képező ipari bázist, ahol is gondolnunk kell a zöld fejlődésre, a zöld technológiákra. Itt hozhatunk létre új termékeket, új piacokat. Ez egy jó példa.
<P>
Ezért szervezzük a jövőre vonatkozó programunkat, ahogy politikai irányelveimben neveztem, "a növekedés új forrásai” köré, mert a növekedés hagyományos forrásaival nem nyerhetjük meg a versenyképesség csatáját az olyan nagy, feltörekvő országokkal szemben, mint Kína vagy India.
<P>
Az innováció lesz tehát a növekedési menetrendünk központja, közepe, és a növekedés új forrásai támogatni fogják az alacsony széndioxid-kibocsájtású gazdaságra való átállást: az intelligens zöld fejlődést és az innovációt. Véleményem szerint az innováció lesz a jövőben az európai gazdaság fejlődésének legfontosabb eleme.
<SPEAKER ID="292" NAME="Emilie Turunen" AFFILIATION="Verts/ALE">
(DA) Barroso úr, a pénzügyi válság hatására történelmi léptékben mérhető gazdasági válság következett be, és jelen pillanatban a munkanélküliség drámaian nő Európa-szerte. A fiatalok - a 25 év alattiak - körében mért munkanélküliség, ahogy Ön is említette, 19,8% Európában, Spanyolországban pedig ennek a korosztálynak több mint az egyharmada állástalan. Ezekben a pillanatokban éppen felforgatjuk egy egész korosztály életét, és Ön, Barroso úr, eddig szinte semmit nem tett, hogy megoldjuk ezt a problémát. Ma úgy hallottam, Ön rendkívül aggódik emiatt, és én ezt örömmel hallom - és szeretném látni ennek bizonyítékát. Még ha a foglalkoztatási politika felelősségét nemzeti szinten viseljük is, szükség van uniós szintű felelősségvállalásra és uniós kezdeményezésekre.
<P>
Három dologgal kapcsolatban szeretnék most felhívást intézni. Először is, Špidla biztos úr 5 millió gyakornoki helyet ígért az európai fiataloknak. Ezekkel mi történt? Másodszor, jelenleg Európában mindenhol növekedési és segélycsomagokat fogadnak el. Miért nem tartalmaznak ezek a csomagok célszakmákra vonatkozó tervezetet a fiatalok számára? Harmadszor, mit fog Ön tenni annak érdekében, hogy erősebb szociális profilt érjen el, és határozottabb tervet fogalmazzon meg a fiatalok érdekében az új, Lisszabon utáni stratégia keretén belül?
<SPEAKER ID="293" NAME="José Manuel Barroso">
a Bizottság elnöke. - Ismétlem, hogy maximálisan kihasználtuk a meglévő eszközeinket. Vannak közösségi szintű eszközeink, de vannak nemzeti szinten alkalmazható eszközök is. Amit mi tehetünk, az, hogy együttműködünk a tagállamokkal ezek leghatékonyabb alkalmazása érdekében, hogy kicseréljük a bevált gyakorlatokat, és hogy arra ösztönözzük a tagállamokat, hogy ezeket kövessék.
<P>
Špidla biztos úr, aki e nehéz körülmények közepette remek munkát végzett, a Bizottság egészével egyetemben azt kéri a tagállamoktól, hogy hozzanak létre 5 millió szakmai gyakornoki helyet. Elérhetővé teszünk bizonyos bevált gyakorlatokat. Így például, Franciaországban rendkívül jó gyakorlat alakult ki a tekintetben, hogy a magáncégek elősegítik a fiatalok helyben történő továbbképzését a vállalatoknál, valamint a tekintetben, hogy közpénzből támogatják a gyakornokságot, oly módon, hogy ezt kiegészítik maguk a vállalatok is.
<P>
Ez tehát valóban prioritás, és dolgozunk is ezért minden létező eszközünkkel - az Európai Szociális Alappal, a Globalizációs Alkalmazkodási Alappal, a Kohéziós Alappal, valamint az új tagállamoknak és az euró-övezeten kívüli országoknak nyújtott fizetésimérleg-támogatás keretének kétszeresére növelésével.
<P>
Maximálisan kihasználjuk a rendelkezésünkre álló eszközöket, de tovább erősített formában kell együttműködnünk a tagállamokkal ezen szociális kérdések megoldása érdekében, és ahogy ön is említette, a fiatalok körében tapasztalható munkanélküliség megoldásának érdekében.
<SPEAKER ID="294" NAME="Ilda Figueiredo" AFFILIATION="GUE/NGL">
(PT) Elnök úr, a szegénység és a munkanélküliség csökkentése érdekében jogokat biztosító munkahelyeket kell teremtenünk, támogatnunk kell a termelést és javítanunk kell az általános, ingyenes közszolgáltatásokat. Más szóval, más politikákba kell befektetnünk. Az ellenkezőjét kell tennünk annak, amit eddig tettünk.
<P>
Így például, meglepődve értesültünk a napokban a Foglalkoztatási Főigazgatóság és az Eurofund közös tanulmányáról, amely kétféle forgatókönyvet vázol fel a textilipar számára, amelyekben a közösségi munkahelyek 20-25%-os csökkenését vetíti előre 2020-ig, míg egy harmadik forgatókönyv szerint ebben az ágazatban az Európai Unióban található jelenlegi munkahelyek akár 50%-át is elveszthetjük. Hogyan lehet akkor ezt a helyzetet összeegyeztetni azokkal az új javaslatokkal, amelyek célja a nemzetközi kereskedelem liberalizációja, tekintet nélkül a portugáliai és az EU más, olyan tagállamaiban tapasztalható következményekre, amelyek rendkívül érzékeny ágazatokkal rendelkeznek, úgymint textiliparral, mezőgazdasággal, vagy mikro- és kisvállalkozások özönével, amelyeket megfojtanak az efféle intézkedések?
<SPEAKER ID="295" NAME="José Manuel Barroso">
a Bizottság elnöke. - (PT) Nem hinném, hogy az lenne a megoldás Portugália vagy bármely más ország számára, ha lezárnánk Európát. Európa a világ legnagyobb áru- és szolgáltatás-exportőre, és egyáltalán semmit sem nyernénk a protekcionista intézkedések bevezetésével. Bizonyos európai országban valóban van néhány ágazat, amelyet gyakran "hagyományos ágazatoknak” hívnak, különösen, de nem kizárólag Dél-Európában, amelyek különösképpen érzékenyen reagálnak a nemzetközi verseny új körülményeire, ezért aztán kivételes erőfeszítéseket tesznek annak érdekében, hogy alkalmazkodjanak ezekhez az új körülményekhez. Amint azt már egy korábbi válaszomban elmondtam, ez azt jelenti, hogy meg kell találnunk Európán belül a növekedés és a versenyképesség új forrásait. Mindazonáltal, ettől még bizonyos, hogy nem kell elzárnunk magunkat, nem kell bezárnunk Európát, hiszen az azzal a veszéllyel járna, hogy cserében más piacok zárkóznának el a mi exportunk elől.
<P>
Be kell fektetnünk az innovációba, a szakképzésbe, és be kell fektetnünk a növekedés új forrásaiba, és célul kell kitűznünk, hogy versenyképesebbekké váljunk, ugyanakkor, ahogy Ön is mondta - és ebben egyetértünk -, hogy biztosítani tudjuk, hogy mindez ne menjen az Európában oly fontos szociális normák rovására. Nem azt javasoljuk, hogy csökkentsük ezeket a szociális normákat. Mi is azon igyekszünk, hogy megpróbáljunk segíteni másoknak e normák emelésében, de azt határozottan nem támogatom, hogy Európa bezárja magát. Véleményem szerint Európa érdeke, hogy fenntartsa a nyílt globális piacokat.
<SPEAKER ID="296" NAME="John Bufton" AFFILIATION="EFD">
Barroso úr, az egyesült királyságbeli pénzügyi válság rendkívül súlyos. Többek közt a mezőgazdasági ágazat is kínlódik. 2010. január elsejétől az EID, vagyis a birkák elektronikus azonosításának bevezetésével a dolgok még rosszabbra fordulnak. A birkák azonosítására használt felszerelés nem pontos. Úgy tájékoztattak, hogy csupán 79%-os pontossággal dolgozik.
<P>
Ha Ön autót vezet, Barroso úr, halad az úton, és a fékek csak 79%-osan dolgoznak, kétség nem fér hozzá, hogy előbb-utóbb karambolozni fog. Én attól tartok, hogy a mezőgazdaságban a birkatenyésztési ágazat hasonlóképpen balesetet fog szenvedni az EID bevezetésével, annak hibás felszerelésével. Az a bizarr helyzet állt elő, hogy ha januártól életbe lép az EID, tudni fogjuk, hány birka van az Egyesült Királyságban, azok hol vannak, és tudjuk, merre mennek, míg, ugyancsak az Egyesült Királyságban - a korlátlan bevándorlásnak köszönhetően - fogalmunk sincs arról, hány ember él az országunkban, hogy kik ők, és mit fognak csinálni. Barroso úr, beszélne a Bizottság többi tagjával, hogy addig, amíg az eszköz 100%-os pontossággal nem dolgozik, csak önkéntes alapon vezessék be az EID-t?
<SPEAKER ID="297" NAME="Elnök">
Ez egy nagyon speciális kérdés. Most viszont a válságot és az abból való kilábalást érintő általános kérdéseket részesítjük előnyben. Az Európai Bizottság elnökének nem áll rendelkezésére információ az egyes országok minden egyes speciális ügyével kapcsolatban, így kérem, általánosabb kérdéseket fogalmazzanak meg.
<SPEAKER ID="298" NAME="José Manuel Barroso">
a Bizottság elnöke. - Csak annyit szeretnék mondani, hogy nekem nem nagyon tetszik a birkák és az emberek ilyetén összehasonlítása. Úgy vélem, ez nem túl ízléses.
<P>
(Taps)
<P>
Mindazonáltal, el vagyunk kötelezve az Ön által említett azonosítási rendszer bevezetése mellett, de természetesen óvatosak vagyunk. Amennyiben problémák jelentkeznek a bevezetésnél, készek vagyunk megvizsgálni azokat. Úgy érzem, azonban, hogy a birkák azonosítását célzó intézkedések általában véve jók. De lássuk, hogyan működnek a gyakorlatban.
<SPEAKER ID="299" NAME="Zoltán Balczó" AFFILIATION="NI">
(HU) Tisztelt Barroso Úr! Az Egyesült Államokból elindult pénzügyi világválság átterjedt a reálgazdaságra, milliónyi munkahely elvesztését okozva, szociális krízishelyzetet előidézve. Az Európai Unió olyan konszernek esetében, mint az Opel, igyekszik lépéseket tenni, és adott terv bemutatása esetén közvetlen segítségről is szó lehet. Ugyanakkor a munkahelyek többségét, a kis- és középvállakozások adják, a munkahelyeket ők teremtik.
<P>
Elegendőnek tartja-e, Elnök Úr, azt az intézkedést, ami őket segíti? Magyarország különösen nehéz helyzetben van, csak külföldi kereskedelmi bankok vannak. Ilyen esetben a közvetlen állami segítség vajon az a gazdasági nacionalizmus, ami ellen Ön harcot hirdetett, vagy adott esetben, ilyen esetben, a piaci dogmatizmus feladható lenne?
<SPEAKER ID="300" NAME="José Manuel Barroso">
a Bizottság elnöke. - Egyértelmű a válaszom: nem. Amit eddig tettünk, az nem elég. Többet kell tennünk a KKV-kért; véleményem szerint ez prioritás. Elfogadtuk a kisvállalkozási intézkedéscsomagot, ami jó. Javítottunk a késői kifizetések kérdésén azzal, hogy lerövidítettük a kifizetések határidejét; ez is jó volt, és a KKV-k üdvözölték is. Természetesen megpróbálunk korlátozni minden olyan bürokratikus és adminisztratív folyamatot, amely terheket ró különösen a KKV-kra, és elkötelezettek vagyunk amellett, hogy megkönnyítsük ezen vállalkozások életét. Ők alkotják ugyanis, ahogy Ön is mondta - és egyetértek Önnel - a munkahelyteremtés egyik legfőbb szektorát, ami pedig politikánk részét képezi.
<P>
Egy másik, a közelmúltban bevezetett intézkedésünk, amelyről ma még nem ejtettem szót, az volt, hogy 500 000 euróra emeltük a különleges nehézséggel küzdő KKV-k közvetlen támogatására fordítható tagállami támogatás felső küszöbét. Úgy vélem tehát, hogy a KKV-knak továbbra is a fenntarthatóságot, azon belül a fenntartható foglalkoztatást célzó fellépésünk prioritását kell képezniük.
<SPEAKER ID="301" NAME="Seán Kelly" AFFILIATION="PPE">
(GA) Elnök úr, először is szeretnék köszönetet mondani Barroso elnök úrnak, amiért eljött, és nyíltan, őszintén és készségesen válaszol a kérdéseinkre.
<P>
Sajnálatos módon, Barroso elnök urat az a vád érte, hogy nem demokratikus úton került megválasztásra, és hogy megadásra kényszerítette az íreket.
<P>
Azt szeretném mondani Farage úrnak, hogy az bizonyos, hogy őt nem hatalmazták fel demokratikusan arra, hogy felszólaljon az ír nép nevében, és hogy az általa használt "bully” szó is szerencsétlen választás volt, mert Írországot 700 éven át John Bull másik szigete néven ismerték, amikor is John Bull - vagyis Anglia - próbálta meg megadásra kényszeríteni az íreket. Szerencsére mindez ma már a múlté, így hát rátérek a saját kérdésemre.
<P>
A Lisszaboni Szerződés által az Európai Unióra ruházott új hatáskörökre tekintettel, nem gondolja-e úgy Barroso elnök úr, hogy egy biztos kizárólagos felelősségi körévé tenné azt, hogy új javaslatokat terjesszen elő és új intézkedéseket vezessen be e hatáskörök gyakorlása céljából?
<SPEAKER ID="303" NAME="José Manuel Barroso">
a Bizottság elnöke. - Sajnálom, de nem értettem igazán jól a kérdést, mert ha arra utal, hogy hozzunk létre egy új biztosi posztot a Lisszaboni Szerződésből fakadó új kompetenciák ellátására, akkor a válasz nem; nem hinném, hogy ez célszerű volna, hiszen ezek annyi különféle területet érintenek, hogy nem várhatjuk el egyetlen embertől, hogy ezért mind feleljen.
<P>
Egy korábbi kérdésre válaszolva azonban már elmondtam, hogy a biztosi tárcák tekintetében azért lesz néhány újítás. Lehet, hogy azokon kívül is lesz még; de ezen még dolgozom. És ez, végtére is, egy, a tagállamokkal közösen folytatott, interaktív munka. Így például, Írország egyelőre még nem jelölt meg lehetséges biztosjelöltet.
<P>
Öt évvel ezelőtt is én csináltam ezt, és mivel ez egy interaktív folyamat, amelyben ahhoz, hogy megalakítsam a Bizottságot, nekem is látnom kell, hogy kiket jelölnek a tagállamok. Én egészen bizonyos, hogy megteszek minden tőlem telhetőt, hogy megtaláljam a legalkalmasabb embereket - férfiakat és nőket (és ezt most Írországnak is mondom!) - hogy végül olyan elhivatott európaiakból álló Bizottságunk legyen, akik kompetensek és tapasztalatokkal rendelkeznek minden területen, a gazdaságtól az általános politikán, az energiaügyön, a környezetvédelmen, az igazságügyön át az alapvető jogokig, és így tovább: a kompetenciák széles köréről van szó, amelyek betöltésére rendkívül rátermett emberekre van szükségünk.
<SPEAKER ID="304" NAME="Elnök">
Ez volt az első alkalom, hogy a Parlament kérdések-válaszok vitát folytathatott a Bizottság elnökével; hadd köszönjük meg még egyszer, Barroso elnök úr. Mivel ez különleges alkalom volt számunkra, megtenné, hogy néhány szóban kommentálja az első kérdések-válaszok ülést?
<SPEAKER ID="305" NAME="José Manuel Barroso">
a Bizottság elnöke. - Nagyon köszönöm, Elnök úr, és köszönet illet minden tisztelt képviselőt ezért a gyakorlatért. Igazán élveztem. Úgy vélem, ez jó gyakorlat. Hadd mondjam el nagyon őszintén, hogy meglehetősen nehéz nekem összesűríteni minden érvemet, vagy legalábbis a legfőbb érveimet, egyetlen percbe, különösen azért, mert az idő nagy részében nem az anyanyelvemen beszélek. Azokat a nyelveket használom, amelyekről azt gondolom, hogy a leginkább elérhetőek, és ez külön erőfeszítést igényel részemről.
<P>
Mindazonáltal, Önök határozzák meg a formai kereteket. Megvitathatom Önökkel, mert úgy vélem, hogy a szabad, vélemény-ütköztető, és megosztó viták nagymértékben hozzájárulnak egy erősebb európai demokratikus térhez.
<P>
(Taps)
<SPEAKER ID="306" NAME="Elnök">
Ezzel lezárom ezt a napirendi pontot.
