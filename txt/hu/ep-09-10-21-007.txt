<CHAPTER ID="007">
Köszöntés
<SPEAKER ID="165" NAME="Elnök">
Örömmel tájékoztatom Önöket arról, hogy a dél-afrikai parlamenti delegáció tagjai helyet foglaltak a különleges vendégek számára fenntartott galérián. Szeretném melegen üdvözölni a dél-afrikai parlamenti delegációt, amely azért érkezett, hogy részt vegyen a 14. parlamentközi ülésen az Európai Parlament és a Dél-afrikai Parlament között. Az afrikai delegáció vezetője, Joanmariae Louise Fubbs asszony, a Dél-afrikai Nemzetgyűlés kereskedelmi és ipari bizottságának elnöke, a nemzetközi kapcsolatokért felelős bizottság elnöke és öt további dél-afrikai parlamenti képviselő kíséretében érkezett.
<P>
Amint azt tudják, Európa és Dél-Afrika a demokrácia, az emberi jogok és a többoldalú együttműködés tekintetében ugyanazokat az értékeket osztja. A Dél-afrikai Köztársaság nemcsak regionális hatalom, hanem egyben feltörekvő globális hatalom is és nagyra becsült partner, aki segíteni fog bennünket a globális pénzügyi és gazdasági válsággal járó kihívások megoldásában. Meggyőződésünk, hogy el kell mélyítenünk a párbeszédet és még szorosabb kapcsolatokra és együttműködésre kell törekednünk. Régióinknak együtt kell fellépniük nemcsak a jelenlegi válságból való kilábalásért tett erőfeszítések terén, hanem egy olyan új világrend létrehozásáért is, amely mindannyiunk számára hosszú távú haszonnal fog járni. Még egyszer, Joanmariae Louise Fubbs asszony és a Dél-afrikai Parlament nagyra becsült tagjai, üdvözlöm Önöket.
