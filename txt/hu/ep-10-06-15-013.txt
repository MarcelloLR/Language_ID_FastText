<CHAPTER ID="013">
Az értékpapírok nyilvános kibocsátása és az átláthatósági követelmények harmonizációja (a 2003/71/EK és a 2004/109/EK irányelv módosítása) (vita)
<SPEAKER ID="473" NAME="Elnök">
A következő napirendi pont Wolf Klinz jelentése a Gazdasági és Monetáris Bizottság nevében az értékpapírok nyilvános kibocsátásakor vagy piaci bevezetésekor közzéteendő tájékoztatóról szóló 2003/71/EK és a szabályozott piacra bevezetett értékpapírok kibocsátóival kapcsolatos információkra vonatkozó átláthatósági követelmények harmonizációjáról szóló 2004/109/EK irányelv módosításáról szóló európai parlamenti és tanácsi irányelvre vonatkozó javaslatról - C7-0170/2009 -.
<SPEAKER ID="474" NAME="Wolf Klinz">
előadó. - (DE) Elnök úr, biztos úr! Ha esetleg egy kis idővel túllépném a négy percet, a záró megjegyzéseimet fogom majd rövidebbre, hogy semmiképpen ne haladjam meg a rendelkezésemre álló hat percet.
<P>
A tájékoztatóról szóló irányelvet eredetileg 2003-ban alkották meg azzal a feltétellel, hogy 2009 szeptemberében felülvizsgálják. Ez meg is történt. A tájékoztatóról szóló irányelv a tájékoztatók készítését, jóváhagyását és közzétételét az értékpapírok Európai Unión belüli nyilvános kibocsátása vagy szabályozott piacra történő bevezetése előfeltételének tekinti. Általánosságban véve a mostani felülvizsgálat technikai szempontokkal foglalkozik, és célja a jogbizonytalanságok és az indokolatlanul bonyolult követelmények felszámolása.
<P>
Először is szeretnék köszönetet mondani minden képviselőnek és árnyékelőadónak, aki együtt dolgozott velünk ebben a kérdésben. Rendkívül jó együttműködés alakult ki közöttünk, ami a Bizottságra is vonatkozik. E nélkül a kiváló együttműködés nélkül bizonyára nem tudtuk volna alig tíz hónap alatt sikeresen keresztülvinni ezt a csomagot az első olvasat során. Most szeretném röviden bemutatni, hogy milyen megállapodást dolgoztunk ki - többek között a háromoldalú megbeszéléseken - a nyolc fő pontban, amelyben sikerült megegyeznünk.
<P>
Célunk az volt, hogy elősegítsük a kis- és középvállalkozások tőkéhez való hozzájutását. Mint tudják, az Egyesült Államokban a cégek - a kkv-kat is beleértve - sokkal nagyobb hányada szerez a piacról finanszírozást, míg Európában az az általános gyakorlat, hogy a finanszírozást bankhitelekből oldják meg, ami különösen igaz a kisvállalkozások esetében. Mi azt szeretnénk elérni, hogy megnyissuk a lehetőséget a kisvállalkozások előtt a piac intenzívebb igénybevételére. Ezért 2,5 millió euróról 5 millió euróra emeltük a küszöbérték-követelmények alóli mentesség határértékét, hiszen végső soron ez az, ami fölösleges bürokráciával és költségekkel terheli a kkv-kat.
<P>
A második pont a befektetők védelméről szól: biztosítani akarjuk, hogy a fenti könnyítéssel egy időben a kis magánbefektetők részére is megfelelő védelmet nyújtsunk. Ezért a tájékoztató közzétételére vonatkozó kötelezettség alóli felmentés küszöbértékét 50 000 euró címletértékről 100 000 euró címletértékre emeltük.
<P>
A harmadik pont, amit szeretnék felvetni, ahhoz a kérdéshez fűződik, hogy hogyan tegyük lehetővé a munkavállalók vállalati részvényvásárlását úgy, hogy a vállalatnak ne kelljen viselnie a tájékoztató kibocsátásának viszonylag magas költségeit. Tehát enyhíteni szeretnénk a tájékoztató közzétételére vonatkozó kötelezettségen a munkavállalói részvényprogramok esetében. Itt beiktattunk egy arányossági záradékot, amely megszünteti a felesleges közzétételi követelményt. Ezzel egy időben azt is biztosítottuk, hogy legyen egy dokumentum, amely tartalmazza az alapvető információkat, hogy az ilyenfajta részesedésbe fektető munkavállalók nyerjenek némi áttekintést arról, hogy mire is számíthatnak. Arról is gondoskodtunk, hogy a harmadik országban - azaz valamely Európai Unión kívüli államban - bejegyzett, munkavállalói részvénykibocsátást végrehajtó vállalatok ugyanúgy mentesüljenek a közzétételi követelmény alól, mint az európai vállalatok, feltéve, hogy az információs követelményekkel való egyenértékűséget bizonyítani tudják.
<P>
A negyedik megvitatott terület, ahol egyezségre jutottunk, a "tájékoztató összefoglalójaként” ismert dokumentum. Nézzük a kérdést ebből a szemszögből: a tájékoztató jellemzően egy vaskos, gyakran több száz oldalból álló, terjedelmes dokumentum. Ráadásul tartozik hozzá egy összefoglaló is, ami sokszor további 50, 60 vagy 70 oldalt jelent. Mi azt szeretnénk elérni, hogy a Parlament ezt rövidítse le az úgynevezett "kiemelt befektetői információra”, azaz egy olyan dokumentumra, amely ugyanolyan alapvető információval látja el a befektetőket, mint amelyet a hagyományos befektetési alapok, az ÁÉKBV-k nyújtanak. A Bizottság eredetileg nem is szorgalmazott egy ilyen dokumentumot; csupán arról szeretett volna gondoskodni, hogy az összefoglaló a kiemelt információkat ténylegesen tartalmazza.
<P>
Mostanra egyetértés született közöttünk abban, hogy megtartjuk ugyan az összefoglaló jelenlegi formáját, de ezzel együtt biztosítjuk azt is, hogy az valóban tartalmazza azokat az alapvető információkat, amelyeket majdan irányelvi követelményekben, második szinten fogunk meghatározni. Ez jelentősen, mintegy 20-30 oldalra csökkenti az összefoglaló terjedelmét a jelenlegi 60, 70 vagy 80 oldalról, miközben az anyag értelmezése is könnyebbé válik, főként a kisbefektetők számára. Ez fontos, hiszen a kisbefektetőket sem akarjuk kirekeszteni.
<P>
Ötödször, a felelősség kérdése: a tájékoztató elkészítésekor ki garantálja a tájékoztató tartalmának pontosságát? Például, ha egy közvetítő felhasználja a tájékoztatót, de tetszőleges tartalmi változtatásokat hajt végre benne, akkor a közvetítő tartozik felelősséggel. A tájékoztató közzétételére vonatkozó követelmény az ajánlati időszak lezárásával, vagy a kereskedés megkezdésével jár le, attól függően, hogy melyik a későbbi időpont.
<P>
A hetedik pont a felülvizsgálati záradék, amely az előzőhöz hasonlóan az irányelv öt év múlva esedékes felülvizsgálatát írja elő.
<P>
Az utolsó pont, amit megemlítenék az, hogy ez a dokumentum az első, már a Lisszaboni Szerződéssel összhangban elkészült jogszabály. Végül, de nem utolsósorban, szeretnék rámutatni, hogy a Gazdasági és Monetáris Bizottság elnöke elérte, hogy a Parlamentnek elegendő idő álljon rendelkezésére. Három hónapunk van arra, hogy válaszoljunk a Bizottságnak, ami szükség esetén újabb három hónappal meghosszabbítható. Mindazonáltal vállaltuk, hogy ha nem marad más választás, akkor korai jóváhagyással élünk, és a legrövidebb időn belül keresztülvisszük ezt a jogszabályt.
<P>
Ez mindegyik fél számára elfogadható.
<SPEAKER ID="475" NAME="Michel Barnier">
a Bizottság tagja. - (FR) Elnök úr, hölgyeim és uraim! Amikor január 13-án abban a megtiszteltetésben volt részem, hogy az európai biztossá való kinevezésemet megelőző meghallgatáson felszólaljak az Európai Parlament előtt, azt ígértem, hogy javítani fogjuk a befektetők védelmét, és csökkentjük a vállalkozások adminisztrációs költségeit - főként a kis- és középvállalkozások vonatkozásában, amelyek, mint tudjuk, az egységes piac gazdaságának 80-90%-át teszik ki. Ezért nagy örömömre szolgál, hogy a Parlament az első olvasatban jóváhagyta a tájékoztatókról szóló módosított irányelvet. Ez a módosított irányelv egyszerűsíti és pontosítja az értékpapír-kibocsátás szabályait, támogatja a kis- és középvállalkozások hozzáférését a tőkepiachoz - ahogyan Klinz úr nagyon helyesen felhívta rá a figyelmet -, és hozzájárul a belső tőkepiac megerősítéséhez. Az irányelvvel kapcsolatos tárgyalásokat a Parlamenttel való szoros együttműködés is előmozdította, annál is inkább, mivel mind a Parlament, mind a Tanács fontos javaslatokat tett az irányelv tökéletesítésére, és persze a Bizottság is megtette a maga hozzájárulását.
<P>
Ezért a Bizottság nevében szeretnék őszinte köszönetet mondani az Önök előadójának, Klinz úrnak, valamint a Gazdasági és Monetáris Bizottságnak a hatékony munkáért és konstruktív együttműködésért. Meg vagyunk elégedve az így elkészült kompromisszumos szöveggel, amely hű maradt az eredeti javaslat szelleméhez.
<P>
A tájékoztatókról szóló 2003. évi irányelvnek egyértelmű és tagadhatatlan érdemei voltak. Nem csak harmonizált szabályokat állapított meg az európai vállalatok számára arra vonatkozóan, hogy mit kell közzétenni egy értékpapír-kibocsátás esetén, de bevezetett egy fontos újítást is. Ha valamelyik tagállamban jóváhagytak egy tájékoztatót, az az egész Unión belül érvényessé vált. A jogi egyértelműség és a tájékoztatók rendszerének hatásossága és az adminisztratív költségek csökkentése érdekében azonban a 2003. évi keretrendszert korrigálni kellett.
<P>
Így mostantól fogva - Önöknek és a felülvizsgálatnak köszönhetően - bizonyos értékpapír-kibocsátási fajtákat csökkentett nyilatkozattételi kötelezettség fog terhelni a kisvállalkozások és a kishitelezők, illetve a jegyzési jogot biztosító kibocsátások és állami garanciák esetén. Tökéletesítjük a tájékoztató összefoglalójának formai és tartalmi elemeit. Egyértelművé tettük a tájékoztató közzétételére vonatkozó kötelezettség alóli mentességet azokban az esetekben, ahol a részvények értékesítése közvetítőkön vagy kiskereskedelmi láncokon keresztül történik, vagy ahol a dolgozóknak juttatnak részvényeket. Végezetül pedig hatályon kívül helyezzük az átláthatósági irányelv követelményeivel jelenleg átfedésben lévő nyilatkozattételi kötelezettségeket.
<P>
Itt van előttünk közös munkánk eredménye. Ez a módosított irányelv tehát olyan kiegyensúlyozott eszközt ad a kezünkbe, amely igazodik a tőkepiaci befektetők és kibocsátók által felvetett komplex kérdésekhez, akár kis- és középvállalkozásokról legyen is szó, akár nagyobb, jól menő cégekről. A szöveg első olvasatban történő elfogadása azt a határozott üzenetet közvetíti, hogy az Unió betartja az adminisztratív terhek csökkentésére vonatkozó ígéretét, s közben a befektetők védelmét is fenntartja, sőt, javítja. Ezért szeretnék még egyszer köszönetet mondani Önöknek és előadójuknak, hogy az imént említett egyszerűsítés érdekében jóváhagyták ezt a dinamikus kompromisszumot, amely főként a kis- és középvállalkozások érdekeit fogja szolgálni egész Európában.
<SPEAKER ID="476" NAME="Diogo Feio">
a PPE képviselőcsoport nevében. - (PT) Felszólalásom elején szeretnék említést tenni arról, hogy nagymértékben hozzájárultak a Gazdasági és Monetáris Bizottság jó munkájához a szakbizottság különböző tagjainak javaslatai, és szeretném kiemelni az előadó, Klinz kolléga szerepét a pozitív végeredmény létrejöttében. Amikor tájékoztatókról beszélünk, természetesen a nyilvánosság, a piaci biztonság és a befektetésekhez való jobb hozzáférés kérdéséről van szó. Ezért van az, hogy néha úgy éreztem, egyértelmű ellentmondás van a fogyasztók számára szükséges védelem és a - legalább annyira fontos - befektetővédelem között.
<P>
Sikerült megtalálnunk az egyensúlyt a kettő között. Gyakran előfordult, hogy a megoldások eltértek egymástól, de az a legfontosabb - és ezt érdemes hangsúlyozni -, hogy az egyszerűsítés, a mentességek egyértelművé tétele és a vállalkozások gyakran túlságosan súlyos adminisztratív terheinek mérséklése - azaz a költségcsökkentés - terén a felülvizsgálat végeredményben képes volt tekintetbe venni a kis- és középvállalkozások helyzetét, csakúgy, mint a kisbefektetők igényeit.
<P>
Természetes, hogy a Tanács, a Bizottság és a Parlament álláspontja nem mindig egyezik meg egymással a háromoldalú egyeztetés során. Mégis sikerült egyensúlyt kialakítanunk az EU-szintű piaci biztonság jövőjével kapcsolatban, és szeretném hangsúlyozni, hogy ez igen pozitív dolog.
<SPEAKER ID="477" NAME="Catherine Stihler">
az S&D képviselőcsoport nevében. - Elnök úr! Szeretném megköszönni az előadó és az árnyékelőadók együttműködését.
<P>
Az S&D képviselőcsoport véleményem szerint elfogadja az elért kompromisszumokat, egyrészt mert méltányosak, másrészt mert úgy gondoljuk, hogy jobban védik majd a befektetők - főként a kis, lakossági befektetők - érdekeit. Egyetértek a biztos úrral, hogy ez összhangban van az eredeti irányelv szellemével.
<P>
Ha az összefoglalót és az alapvető információkat tartalmazó dokumentumot tekintjük - és ezt Klinz doktor is említette a világosságra való törekvéssel együtt -, úgy vélem, olyan megszövegezést sikerült elérni, ami biztosítja a világosságot, miközben egyértelműen jelzi, hogy a polgárjogi felelősség az alaptájékoztatónál marad.
<P>
Tisztáztuk, hogy mi az az időszak, amely alatt közzé kell tenni a tájékoztatót vagy annak kiegészítő jegyzékét, és tisztáztuk azt is, hogy mi a követelmény a tájékoztatóval szemben - és ki viseli a felelősséget - azokban az esetekben, amikor az értékpapírokat nem közvetlenül a kibocsátó, hanem közvetítők értékesítik.
<P>
A küszöbértékről: úgy mondanám, itt inkább egy kis csűrés-csavarásról volt szó, semmint drámai változásról, de az elért kompromisszumok méltányosak és kiegyensúlyozottak, és az S&D képviselőcsoport támogatja őket.
<P>
Úgy vélem, kedvező változás, hogy végre egyértelmű definíciónk van a képesített befektetőről, valamint a harmadik országbeli kereskedés felügyeletének hatályáról.
<P>
A jobb szabályozásnak megfelelő, ésszerű döntésnek tűnik, hogy nincs szükség tájékoztatóra a munkavállalói részvényprogramok esetében. Végső soron, ha a dolgozók nem akarnak befektetni saját vállalatukba, arra talán a vezetőknek sem árt odafigyelni.
<P>
A felhatalmazáson alapuló jogi aktusokkal kapcsolatos munka - ezt Klinz doktor is említette. A három hónapos kompromisszum létfontosságú, és egy lépést jelent a Parlament álláspontja felé.
<P>
Jómagam egészen bizonyosan a tájékoztatóról szóló irányelv döntését fogom referenciaként használni az építési termékek előadójaként végzett munkám során, míg a Tanács a tájékoztatóról szóló irányelv helyett a Pets irányelvet veszi alapul.
<P>
A tájékoztató elektronikus közzétételéről: ezt szintén örvendetesnek tartom, csakúgy, mint az 5 éves felülvizsgálatról szóló záradékot.
<P>
Tehát, elnök úr és előadó úr, az S&D képviselőcsoport támogatja a kialkudott kompromisszumot, és örömmel fogjuk támogatni a holnapi szavazáson az első olvasatban elért megállapodást.
<SPEAKER ID="478" NAME="Olle Schmidt">
az ALDE képviselőcsoport nevében. - (SV) Elnök úr! A pénzügyi válságot követően joggal merül fel az igény a pénzügyi piac jobb átláthatósága és tökéletesebb szabályozása iránt. Ezzel kapcsolatban nincs is semmi problémám. Azonban, mint minden új szabályozás bevezetésekor, most is oda kell figyelnünk az egyensúlyra. Az európai gazdaság növekedési képességén nem segítünk átgondolatlan javaslatokkal, bármilyen jogosak legyenek is a céljaik.
<P>
Ezért is szeretném megköszönni előadó kollégánk, Klinz doktor kiváló munkáját, amely fellép az aránytalanul túlrészletezett szabályok és szabályozások ellen. Javaslata növeli a jogbiztonságot, és felszámolja az indokolatlanul szigorú követelményeket, s ezzel a vállalatok adminisztratív terheit 2012-re 25%-kal lehet csökkenteni. Képviselőcsoportom tagjaival együtt üdvözöljük a Klinz doktor és kollégái által kialkudott kompromisszumot. A javaslat enyhíti a kis- és középvállalkozások adminisztratív terheit, de - és ezt fontos kiemelni - ezt nem a befektetők védelmének sérelmére teszi. Ezt Barnier úr is megemlítette.
<P>
A megbeszélések középpontjában természetesen a tájékoztatók közzétételére vonatkozó küszöbértékek álltak, például a jegyzési jogot biztosító kibocsátásokkal kapcsolatban. Szerintem az értékek jól kiegyensúlyozottak, és a belső piac jobb működését teszik lehetővé. A javaslat természetesen azt jelenti, hogy a kis- és középvállalkozásoknak nem kell majd tájékoztatót készítenie, s ezáltal könnyebben jutnak tőkéhez. A küszöbértéket 2,5 millió euróról 5 millió euróra emeljük. Ez egy jól kiegyensúlyozott javaslat. Könnyebbé válik a regionális bankok kötvénykibocsátása is, hiszen az értékhatárt 50 millió euróról 75 millióra emeljük az olyan nem részvényjellegű értékpapírok esetén, mint például a kamatozó, hitelviszonyt megtestesítő értékpapírok és a strukturált termékek.
<P>
Összességében, csakúgy, mint képviselőtársam a Szocialisták és Demokraták Progresszív Szövetsége Európai Parlamenti Képviselőcsoportjából, én is szeretnék köszönetet mondani Klinz doktornak valóban kitűnő munkájáért. Ez a jelentés fontos lépés több millió európai kisvállalkozás körülményeinek javítása felé.
<SPEAKER ID="479" NAME="Vicky Ford">
az ECR képviselőcsoport nevében. - Elnök úr! Tudom, hogy nem ez a legnagyobb szenzációt kiváltó jelentés, pedig megérdemelné, hogy az legyen. A tájékoztatóról szóló irányelv ugyanis kulcsszerepet játszik az európai cégek tőkéhez jutásának szabályozásában. Ez már önmagában is létfontosságú Európa jövőbeli gazdasági növekedési potenciálja szempontjából.
<P>
Nagy öröm volt együttműködni az árnyékelőadókkal, de a legnagyobb élményt a Klinz úr irányítása alatt folytatott munka jelentette a számomra. Ő valódi értéket tett hozzá a Bizottság javaslatához és a Tanács álláspontjához. Úgy gondolom, hogy az így megszületett szöveg nem csak technikai szempontból használható, de megfelelő egyensúlyt képvisel a befektetővédelem és az európai vállalkozások tőkepiacokhoz való hozzáférésének megkönnyítése között. Sokat dolgoztunk a jogbiztonság javításán és azon, hogy a tájékoztatók frissítésének és kiegészítésének folyamata világos legyen. Az összefoglaló tartalmának meghatározásával és az alapvető információk koncepciójának bevezetésével segítséget próbáltunk adni a befektetők számára.
<P>
Annak különösen örülök, hogy könnyebb közzétételi szabályokat vezetünk be a jegyzési jogot biztosító kibocsátások esetén. Szerintem ez nem csak a nagyobb cégek, hanem a kisebb vállalkozások számára is előnyös lesz. Most, amikor a piacok kiszámíthatatlanok, könnyen megeshet, hogy egy céget a tájékoztató közzétételének költségessége tántorít el attól, hogy egyáltalán megpróbáljon több tőkéhez hozzájutni. E pillanatban főként ezt kell szem előtt tartanunk.
<P>
Nagy szükség volt egy ilyen példa megteremtésére. Nagy várakozással tekintek a szektor további elemezése elé még ez év folyamán, amikor a MiFID irányelvet vesszük szemügyre. Mint említettem, ez példa egy olyan konkrét intézkedésre, amellyel jobb európai környezetet teremtünk a vállalkozók és a jövőnkbe való befektetés részére.
<SPEAKER ID="480" NAME="José Manuel García-Margallo y Marfil" AFFILIATION="PPE">
(ES) Elnök úr, biztos úr! Ma már sok minden világos számunkra. Tudjuk, hogy a mostani válság olyan, mint egy mutáns vírus: ingatlanpiaci válságnak indult, később bankválsággá alakult, majd gazdasági válság lett belőle, s mostanra olyan államadósság-válsággá nőtte ki magát, ami újabb és újabb válságokat vonhat maga után ebben a szektorban.
<P>
Azt is tudjuk, hogy a válság hatalmas költségekkel jár számunkra. A szolgálatok szerint a pénzügyi szektor részére nyújtott kötelezettségvállalások összesen 3,5 milliárd eurót tesznek ki: ez az EU bruttó nemzeti termékének egyharmada. Tudjuk azt is, hogy a válságot kirobbantó egyik alapprobléma a termékek, intézmények és piacok átláthatóságának hiánya volt.
<P>
Ez az, ami miatt rendkívül fontos a mostani vita tárgyát képező jelentés. Ha azonban statisztikai adatokat szeretnének, hadd emlékeztessem Önöket arra, hogy 2000 és 2006 között - csak az Egyesült Államokban - megnégyszereződtek az eszközalapú értékpapírok, és meghétszereződtek a jelzáloggal fedezett értékpapírok; egy közelmúltbeli bírósági meghallgatáson pedig egy nagy tekintélynek örvendő bank tanácsadói azt nyilatkozták, hogy nincsenek teljesen tisztában azzal, hogy mivel is kereskednek.
<P>
Azt is tudjuk - és ez a harmadik megállapítás -, hogy számos kötelezettségvállalás, amit a G20-ak csúcstalálkozóján tettünk, a spanyol költő szavaival élve nem jutott el "a Múzsáktól a színházig” - azaz a képzelettől a leírt szóig.
<P>
Tisztában vagyunk vele, hogy a pénzügyi szektor átalakítása során három kulcsfontosságú alapelvet kell szem előtt tartani: a páneurópai intézményeket páneurópai hatóságoknak kell felügyelni; szükség van olyan intézkedésekre, amelyekkel felfedezhető a vírus és elkerülhető a fertőzés; végül pedig, meg kell akadályozni, hogy egyedül a lakosság fizessen a fertőzésekért, amelyeket nem is ő okozott.
<P>
Biztos úr, nagy feladat vár Önre, hogy a következő válság ne érjen bennünket készületlenül.
<P>
Küldetéséhez, ahogy a franciák mondják, a következőt kívánom: "de l'audace, encore de l'audace et toujours de l'audace” - bátorság, még több bátorság, mindörökké bátorság.
<SPEAKER ID="482" NAME="George Sabin Cutaş" AFFILIATION="S&amp;D">
(RO) Az egymással átfedésben lévő átláthatósági kötelezettségek felszámolása és a közzétételi követelmények mérséklése a kis piaci tőkeértékű kibocsátók számára a becslések szerint összesen 110 millió eurós megtakarítást fog eredményezni évente. A tájékoztatóról szóló irányelv felülvizsgálata ezért hozzá fog járulni a kis- és középvállalkozások versenyképességének fellendítéséhez az Európai Unióban. Ne feledjük, hogy az Európai Unió gazdaságának motorját a kis- és középvállalkozások jelentik. 2002 és 2008 között 9,4 millió munkahelyet teremtettek az Európai Unióban, és jelenleg 90 millió európai polgárnak adnak munkát.
<P>
Ugyanakkor az európai vállalatok adminisztratív terheinek csökkentéséhez szükség van az átláthatósági követelmények európai uniós szintű harmonizációjára. Így az újonnan megalakított Európai Értékpapír-piaci Felügyeleti Hatóság feladata lesz, hogy figyelemmel kísérje a tagállamok jogalkotásának harmonizációját a tájékoztatók vizsgálatával és jóváhagyásával kapcsolatban.
<SPEAKER ID="483" NAME="David Casa" AFFILIATION="PPE">
Elnök asszony! Az elmúlt néhány évben nagy volt a turbulencia az európai piacokon; sokan közülük súlyos veszteségeket szenvedtek el. Biztosítanunk kell tehát a megfelelő védelmet a befektetők - főként a lakossági befektetők - részére az Európai Unión belül. A befektetőknek meg kell kapniuk a szükséges információkat ahhoz, hogy képesek legyenek megalapozott döntéseket hozni. Egy jól szervezett keretrendszer az európai piacot is biztonságosabbá teszi, így az vonzóvá válik a komoly befektetők számára.
<P>
A tájékoztatóról szóló irányelv - csakúgy, mint az ÁÉKBV irányelv - alapvető szerepet játszik az egységes üzleti szabványok kialakításában az Európai Unión belül. Ez egy dinamikus ágazat; a szabályozását megvalósító szakmai jogszabályokat - relevanciájuk és aktualitásuk megőrzése érdekében - gyakran kell felülvizsgálni, összehangolni és frissíteni. Egyetértek azzal, hogy az irányelv egyes rendelkezései szükségtelenek voltak, és hogy a szervezetekre háruló kötelezettségek egy részét meg kell szüntetni. Ezek ugyanis csak minimális előnyt biztosítanak a befektetők számára, miközben óriási terhet rónak magára a vállalkozásra. A tagállamok értelmezési nehézségeinek megelőzése érdekében racionalizálták a definíciókat, és ez tovább fogja racionalizálni az egész ágazatot.
<P>
Végül szeretnék gratulálni előadónknak, Klinz úrnak a kitűnő munkáért, amit végzett. Gratulálok az árnyékelőadóknak is. Úgy gondolom, hogy jól kiegyensúlyozott, arányos jelentést hoztak létre.
<SPEAKER ID="484" NAME="Sari Essayah" AFFILIATION="PPE">
(FI) Elnök asszony, biztos úr! Pozitívan értékelem a tájékoztatóról szóló irányelv módosításáról szóló jelentést, mert számos módosítás irányul a vállalatok adminisztratív terheinek csökkentésére. Az előadó és az árnyékelőadók kiváló munkát végeztek.
<P>
A tájékoztatókkal szembeni követelmények enyhítésének ellensúlyaként azonban mindig figyelembe kell venni a befektetők védelmét is. Tisztázódott a tájékoztató összefoglalójának jogalapja, és elvetettük a széles spektrumot átfogó jogalapról szóló elképzelést, ami azért jó, mert egy túlságosan hosszú tájékoztató összefoglaló megnehezítené az értelmezést, és azt a téves benyomást keltené a befektetőben, hogy magát a tájékoztatót nem kell figyelmesen elolvasnia. A tájékoztató összefoglalójával szemben most már csak az a követelmény, hogy meg kell felelnie a tájékoztatónak úgy, hogy a kettő között ne legyen semmiféle ellentmondás. A tényleges jogi felelősség alapja a tényleges tájékoztatóban szereplő információk helytállósága. Azt a döntést is igen örvendetesnek tartom, hogy pontosítjuk a tájékoztató tartalmára vonatkozó követelményeket, hiszen az egységes szerkezet ugyancsak az összefoglalók érthetőségének javítását szolgálja.
<P>
Az általam előterjesztett második módosítási javaslattal azt szerettem volna elérni, hogy a közzétételi követelmény munkavállalói kibocsátások esetén is fennálljon azon az alapon, hogy valamennyi befektető egyenlő bánásmódban részesüljön. Nem tételezhető fel minden esetben a munkavállalói kisbefektetőről, hogy elegendő ismerettel rendelkezik a vállalatról és annak részvényeiről. Ez egy olyan kérdés lehet, amelyre vissza kellene térnünk a jövőben, hogy alaposabban végiggondoljuk.
<P>
Ennek az irányelvnek fontos célja van: az, hogy a befektetők egyértelmű, közérthető és könnyen hozzáférhető információk alapján hozhassák meg befektetői döntéseiket. Úgy gondolom, hogy az irányelv módosítása az imént említett probléma ellenére is pozitív hozzájárulást tesz, és egy lépést jelent a megfelelő irányba.
<SPEAKER ID="485" NAME="Elena Băsescu" AFFILIATION="PPE">
(RO) Gratulálok Klinz úrnak a jelentés kapcsán végzett kivételes munkájáért, és szeretném pontosítani a következőket. A Bizottság javaslata a tájékoztatóról szóló irányelv egyszerűsítéséről és javításáról - elegendő és megfelelő információk biztosítása révén - fokozott védelmet nyújt a befektetőknek. Ha az adott tagállam megfelelő hatóságai bejegyezték és jóváhagyták, ez az egyedi útlevél az Európai Unió bármely piacán érvényes.
<P>
A felesleges bürokrácia csökkentését szem előtt tartva úgy vélem, szükségesek a megfelelő jogi keretek ahhoz, hogy megszűnjön a fogadó tagállam értesítése körüli bizonytalanság. Ráadásul azzal, hogy megszabadulunk a vállalatokra rótt fölösleges feladatoktól, 2012-re 25%-kal csökkenthetjük az indokolatlanul magas költségeket és az adminisztratív terheket. Végül el szeretném mondani, hogy az új szabályozások megfelelőbb védelmet nyújtanak a befektetőknek, mivel a befektetési döntés meghozatala előtt az értékpapírhoz fűződő kockázatok megbízhatóbb elemzését teszik lehetővé számukra.
<SPEAKER ID="486" NAME="Franz Obermayr" AFFILIATION="NI">
(DE) Elnök asszony! A felelősség kérdésének világos szabályozása az átlátható értékpapírpiac elválaszthatatlan része. E tekintetben mindenekelőtt a kisbefektetők védelmét kell a szívünkön viselnünk. Az értékpapírok újraértékesítése esetén tudniuk kell a befektetőknek, hogy ki felel az információk pontosságáért és aktualitásáért. Ha a befektetőt védelemre jogosult fogyasztónak tekintjük, életbevágó, hogy hozzáférést kapjon az adott termék - jelen esetben az értékpapírok - beárazásához szükséges alapvető információkhoz. Csak így lesz képes megalapozott döntést hozni.
<P>
Hasonlóképpen fontos, hogy az EU közös tőkepiacán felmérjük a polgári jogi felelősségről szóló nemzeti szabályozások közötti különbségeket. A mostani válságos és főként bizonytalan időkben mindez azt jelenti, hogy ennek megfelelően átláthatóvá kell tenni az értékpapírpiacokat annak érdekében, hogy valóban helyreállhasson a befektetők bizalma.
<SPEAKER ID="487" NAME="Angelika Werthmann" AFFILIATION="NI">
(DE) Elnök asszony, hölgyeim és uraim! A tájékoztató az értékpapírok nyilvános kibocsátását és a szabályozott piacra történő bevezetését szabályozza. Olyan, mint egy útlevél, amellyel bebocsátást lehet nyerni az EU összes piacára. Az alaposság és az átláthatóság érdekeit szem előtt tartva üdvözlöm a kisbefektetők számára nyújtott védelmet, főként az értesítéssel kapcsolatos követelményt. Azáltal, hogy - a jövőbe való befektetésként - felszámoljuk az adminisztratív akadályokat, javulni fog a kis- és középvállalkozások értékpapírokhoz való hozzájutása.
<SPEAKER ID="488" NAME="Michel Barnier">
a Bizottság tagja. - (FR) Elnök asszony! Engedje meg, hogy még egyszer megköszönjem minden egyes felszólaló támogatását és hozzáfűzött megjegyzéseit. Egyértelmű, hogy az elfogadásra kerülő szöveg egy dinamikus kompromisszum. Mint ilyen, nem tartalmazhatja az összes elhangzott ötletet és javaslatot. Mégis úgy gondolom, hogy a Parlament, Klinz úr és szakbizottsága, valamint a Jogi Bizottság jó okkal lehet elégedett, hiszen a szöveg jelenlegi változatának kialakulását - és ezt őszintén így gondolom - nagyban elősegítették a tárgyalási folyamat során Önök által megfogalmazott megjegyzések, javaslatok és építő jellegű kritikák.
<P>
Bekerült a szövegbe számos módosítási javaslat, amelyet Önök, valamint a Gazdasági és Monetáris Bizottságban részt vevő kollégák tettek, főként - és ezt ismét hangsúlyozni szeretném, hölgyeim és uraim - az irányelv hatályának, a tájékoztató összefoglalójában nyújtandó alapvető információknak, a munkavállalókra vonatkozó rendszernek, sőt a tájékoztatóról szóló irányelv úgymond "lisszabonosításának” vonatkozásában.
<P>
Feio úr említette a befektetővédelem és a kis- és középvállalkozások igényei között fennálló konfliktust. Szeretném emlékeztetni őt arra, hogy a kis- és középvállalkozások számára egy arányos tájékoztatót fogunk kidolgozni. Cutaş úr is foglalkozott azzal az elkötelezettségünkkel, hogy ilyen elbánásban részesítsük a kis- és középvállalkozásokat. Tehát, Feio úr, a kis- és középvállalkozások részére egy arányos, a második szinten létrehozandó tájékoztatót alakítunk ki, amely egyszersmind tiszteletben tartja a befektetők védelmének szükségességét is.
<P>
Egy másik szempont, amelyet Essayah asszony vetett fel az imént, a képesített befektetők és a magánszemélyek kezelésének kérdése. Az irányelv maradéktalanul figyelembe veszi a kettő közötti különbséget. Hadd emlékeztessek arra, hogy az összefoglaló meghatározó szerepet játszik a magánszemélyek megfelelő, méltányos védelmének biztosításában.
<P>
Hölgyeim és uraim! A Bizottság kész elfogadni valamennyi módosítást, és ugyanúgy támogatja a szöveget, mint - ahogy említettem - Klinz úr, a képviselőcsoportok különböző felszólalói, Stihler asszony, Schmidt úr és Ford asszony is teszik, akik képviselőcsoportjuk nevében jóváhagyták ezt a kiváló kompromisszumot. Bizonyosak vagyunk abban, hogy ez az irányelv sokat tesz majd a befektetővédelem megerősítése és a kibocsátók adminisztratív költségeinek csökkentése tekintetében, és hogy még ennél is nagyobb szerepet fog játszani az Európai Unió valódi tőkepiacának kialakításában. Ezt a lehetőséget nem hagyhatjuk ki.
<P>
Végezetül szeretném megköszönni García-Margallo úr hozzájárulását, amellyel - ezen a valódi előrelépést jelentő szövegen túlmenően - egy sokkal általánosabb összefüggésbe helyezte ezt az előrelépést. Ennek kapcsán rendkívüli hatékonysággal dolgozik a megvitatás alatt álló felügyeleti és átláthatósági csomagon. Szeretnék emlékeztetni arra, hogy a mostani felülvizsgálat javítja és a kibocsátókhoz - főként a kis- és középvállalkozásokhoz - igazítja az átláthatóság elemeit, miközben - hangsúlyozom - a befektetők védelmét is tiszteletben tartja. A felügyeleti elemet belefoglaltuk a felügyeleti csomagba, az átfogó "omnibus” szövegbe. Ez az a szöveg, amelyen García-Margallo úr és kollégái dolgoznak, miközben merész, közös fellépésre szólítanak fel bennünket.
<P>
Erről tettek Önök tanúbizonyságot ebben a valódi előrehaladást jelentő szövegben, és bízom benne, hogy mindannyian erről teszünk tanúbizonyságot a Tanáccsal együtt kialakítandó, hasonlóképpen dinamikus kompromisszumokkal, amelyekre a következő napokban lesz szükség a megvitatás alatt álló egyéb szövegek kapcsán a spekulatív befektetési alapokról, a magántőke ágazatról és főként a nagyszabású, európai felügyeleti projektről - amely ehhez a szöveghez szükséges -, illetve a korábban megtárgyalt hitelminősítő intézetekről és számos, a szabályozást, átláthatóságot és ellenőrzést érintő kérdésről. Ezek a kompromisszumok képviselik azt a tanulságot, amelyet le kell vonnunk a válságból. Ez közös felelősségünk.
<SPEAKER ID="489" NAME="Wolf Klinz">
előadó. - (DE) Elnök asszony! Csak néhány rövid megjegyzést szeretnék tenni. Először is, szeretném megköszönni a biztos úr és a képviselők szívélyes megjegyzéseit. Boldog vagyok, hogy Önök is osztják az elgondolásaimat. Együttműködésünk ténylegesen lehetővé tette, hogy kiegyensúlyozzuk különféle célkitűzéseinket: egyfelől a kkv-k tőkéhez jutásának megkönnyítését és az adminisztratív akadályok felszámolását, másfelől a befektetővédelem biztosítását és javítását, valamint a valódi európai belső piac kialakítása érdekében tett lépéseket.
<P>
Remélem, hogy amikor a tájékoztatóról szóló irányelvnek ez az új változata néhány év múlva felülvizsgálatra kerül, létrehozhatjuk a kapcsolatot a tájékoztatóról szóló irányelv és a piaci visszaélésről és az átláthatóságról szóló irányelvek között, és akár addig is eljuthatunk, hogy a nem részvényjellegű értékpapírok esetén a kibocsátás kiindulópontja ne a székhely szerinti piac, hanem az Európai Unió egy másik tagállama legyen.
<SPEAKER ID="490" NAME="Elnök">
A vitát lezárom.
<P>
A szavazásra 2010. június 16-án, szerdán kerül sor.
