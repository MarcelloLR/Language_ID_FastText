<CHAPTER ID="022">
Általános termékbiztonsági és piacfelügyelet (rövid ismertetés) 
<SPEAKER ID="177" NAME="Elnök">
A következő napirendi pont a Schaldemose asszony által a Belső Piaci és Fogyasztóvédelmi Bizottság nevében az általános termékbiztonságról szóló irányelv felülvizsgálatáról és a piacfelügyeletről készített jelentés.
<SPEAKER ID="178" NAME="Christel Schaldemose" LANGUAGE="DA">
Tisztelt elnök úr! Jó estét kívánok minden tisztelt képviselőtársamnak, aki még itt van az ülésteremben. Arról a jelentésről szeretnék néhány szót szólni, amelyet a Belső Piaci és Fogyasztóvédelmi Bizottságban készítettünk, és amely az általános termékbiztonságról szóló irányelv felülvizsgálatáról és a piacfelügyeletről szóló jelentés elnevezést kapta.
<P>
Azért készítettük el ezt a saját kezdeményezésű jelentést, mert a Bizottság szándékai szerint hamarosan dolgozni kezd az általános termékbiztonságról szóló irányelv felülvizsgálatán, ami remek lehetőséget kínált számunkra a Belső Piaci Bizottságban arra, hogy bemutassuk arra vonatkozó ajánlásainkat, mi mindent kellene tartalmaznia ennek a felülvizsgálatnak. Úgy döntöttünk, hogy jelentésünket két részre osztjuk. Benyújtunk néhány arra vonatkozó ajánlást, mit kellene tenni általában véve a piacfelügyelet terén, de természetesen konkrét ajánlásokat is teszünk arra vonatkozóan, mit kellene tartalmaznia az általános termékbiztonságról szóló irányelv felülvizsgálatának.
<P>
Először is, érdemes megemlíteni, hogy amikor néhány éve elfogadtuk az általános termékbiztonságról szóló irányelvet, az mérföldkő volt az Európai Unión belüli termékbiztonság terén. Az irányelv még mindig megállja a helyét, de szükség van néhány javításra. A problémák, amelyekkel ma szembesülünk, azt jelzik, hogy piacfelügyeletünk a belső piacon forgalomban lévő termékek kielégítő biztonságosságának biztosítása szempontjából nem elég hatékony. Mi, a Belső Piaci és Fogyasztóvédelmi Bizottság ezért azt javasoljuk, hogy tegyünk külön erőfeszítéseket az Unión belüli piacfelügyelet megerősítése érdekében. Az a helyzet, hogy válság idején sajnos fennáll a veszélye, hogy a tagállamok inkább kevesebb forrást különítenek el, mint többet a piacfelügyelet megvalósulása érdekében. Ez rendkívül problematikus, és nem csak a fogyasztók számára; valójában a belső piaci szabályainkat betartó vállalkozásoknak épp olyan fontos.
<P>
Ami az én hozzájárulásomat illeti e jelentés elkészítéséhez, számos, a belső piacon jelen lévő vállalkozással konzultáltam, amelyek közül sokan elmondták, sosem tudtak arról, hogy lenne bármilyen kontroll, piaci ellenőrzés vagy piacfelügyelet azon termékek tekintetében, amelyekkel ők maguk kapcsolatba kerülnek a belső piacon. Ez nyilvánvalóan problémákat vet fel, mivel a vállalkozások esetében ez azt jelenti - ha megfelelő piaci ellenőrzéseket végzünk -, hogy biztosak lehetünk abban, hogy van bizonyos ésszerű mértékű verseny - másként szólva a csalókat elkapják, a tisztességes, biztonságos termékek előállítói pedig megjelenhetnek termékeikkel a belső piacon. A piacfelügyelet ennélfogva létfontosságú - és nem csak a vállalkozások, hanem természetesen a fogyasztók szempontjából is. Az általános termékbiztonságról szóló irányelv felülvizsgálata kapcsán megfogalmazott konkrét javaslataink, természetesen, nagyrészt a fogyasztókat tartják szem előtt.
<P>
Véleményünk szerint különösen fontos, hogy nagyobb nyomon követhetőséget valósítsunk meg a belső piacon található árucikkek kapcsán. A termékek nyomon követhetősége alapvető fontossággal bír, ha célunk, hogy gyorsabban vissza tudjunk hívni bizonyos termékeket. Úgy gondoljuk továbbá, hogy általában véve szükség van arra, hogy a tagállamok gyorsabban reagáljanak, ha veszélyes vagy problémás termékeket fedezünk fel a belső piacon. Ezenkívül véleményünk szerint különösképpen fontos a harmadik országokból, vagyis az EU-n kívüli országokból érkező termékek megvizsgálása. Egyre több termék jelenik meg a belső piacon. Biztosítanunk kell, hogy ezek valóban megfeleljenek a mi belső piaci szabályainknak.
<P>
Annak érdekében, hogy biztosítani tudjuk, hogy a jövőben még célzottabb jogszabályokat alkossunk, arra is javaslatot teszünk ebben a jelentésben, hogy európai uniós szinten is vezessük be a baleseti statisztikák kötelező jellegű készítését, hogy ezáltal, a belső piacon lévő termékekkel kapcsolatban előforduló balesetek ismeretében még célzottabb módon állapíthassuk meg, hol van szükség jogi szabályozásra. Ez lehetővé teszi majd számunkra, hogy pontosabb és célzottabb jogszabályokat alkossunk azokon a területeken, ahol erre valóban szükség van, és így anélkül biztosítsuk a termékek biztonságosságát, hogy kényelmetlenséget okoznánk a tökéletesen biztonságos termékeket előállító vállalkozások számára.
<P>
Úgy véljük, hogy az interneten árusított termékeket is szemügyre kell vennünk. Érzékeljük, hogy vannak gondok ezen a téren. Mindenesetre sokan panaszolják, hogy az interneten vásárolt termékek nem tesznek eleget ugyanazoknak a biztonsági előírásoknak, mint azok, amelyeket a hagyományos piacon vásárolnak. Természetesen azt gondoljuk továbbá, hogy megfelelő párbeszédet kell folytatnunk a vámhatóságokkal is, többek között annak biztosítása érdekében, hogy jobb és biztonságosabb termékek kerüljenek be a belső piacra.
<P>
Végezetül szeretném elmondani, hogy természetesen abban is bíztam, hogy talán alaposabban megvizsgálhatjuk azt, hogyan védhetnénk meg gyermekeinket a belső piacon. Ez azonban nem talált támogatásra a Belső Piaci Bizottságon belül, ami azt jelenti, hogy nem áll szándékunkban külön gyermekvédelmi intézkedéseket kidolgozni; egyszerűen általában véve szeretnénk javítani a termékbiztonságot.
<P>
Végezetül azt szeretném elmondani a Bizottságnak, hogy a leghatározottabban hisszük, hogy szükség van az általános termékbiztonságról szóló irányelv felülvizsgálatára. Hisszük, hogy szükség van a piacfelügyelet megerősítésére. Hisszük, hogy szükség van a belső piac koherens piacfelügyeletére, hogy a követelmények ne különféle jogszabályokban, többfelé szétszórva jelenjenek meg. Úgy véljük, egy egységes, átfogó jogszabályra van szükség ahhoz, hogy több piacfelügyeleti intézkedés valósuljon meg. Ez egyszerűen arról szól, hogy a polgárok bízhatnak-e a belső piacon jelen lévő termékekben, és hogy a vállalkozások egyenlő feltételekkel vehetnek-e részt a belső piaci versenyben. Ezzel zárnám is a mondandómat, és szeretném felhívni a Bizottságot, hogy minél hamarabb vizsgálja felül az általános termékbiztonságról szóló irányelvet. Ugyanakkor a tagállamokat is szeretném felszólítani, hogy biztosítsanak elegendő forrást a megfelelő piacfelügyelet megvalósításának biztosításához.
<SPEAKER ID="179" NAME="Lara Comi" AFFILIATION="PPE">
(IT) Tisztelt elnök úr, képviselőtársaim! Szeretném elismerésemet kifejezni Schaldemose asszonynak azért a konstruktív és gyümölcsöző együttműködésért, amelyben részünk volt.
<P>
Én most azt a szempontot szeretném kiemelni, amelyet az Ipari, Kutatási és Energiaügyi Bizottság véleményében is kifejtettem, és amelyet Schaldemose asszony (akinek ismét szeretnék köszönetet mondani) támogatott, és amelyre ő maga is visszatért a jelentésben: ez pedig nem más, mint az a Bizottsághoz intézett felhívásom, hogy értékelje az új technológiáknak és anyagoknak - mint pl. a mikrocsipeknek vagy rádiófrekvenciáknak - a termékek jobb beazonosítása érdekében történő alkalmazását, költséghatékony módon teljesítve ezáltal a fogyasztói biztonság követelményeit.
<P>
Ez megoldaná a teljes nyomon követhetőség kérdését, mivel lehetővé válna a fogyasztó számára, hogy tájékozódjon a termék minden jellemzőjéről, más szóval a termék gyártásának különböző fázisairól, a felhasznált anyagok forrásáról, valamint a termékért felelős személyek személyazonosságáról. Ez azt a problémát is megoldaná, hogyan döntsük el, mi legyen a származás megállapításának feltétele. Tulajdonképpen, pontosan ennek kapcsán tapasztaltunk olyat, hogy egy termék "made in France” meghatározása becsapja a fogyasztót, ha csak a legutolsó gyártási szakasz zajlott abban az országban.
<P>
Ezért erőteljesen felhívom a biztos urat, hogy foglalkozzon az Európai Parlament e kérésével, amely egész biztosan az európai polgárok és fogyasztók érdekében szól.
<SPEAKER ID="180" NAME="Silvia-Adriana Ţicău" AFFILIATION="S&amp;D">
(RO) Tisztelt elnök úr! Jómagam is gratulálok kedves képviselőtársamnak a jelentéshez. Szeretnék köszönetet mondani neki, amiért elfogadta azokat a módosításokat, amelyeket az Ipari, Kutatási és Energiaügyi Bizottság részéről javasoltunk. Szeretném megemlíteni az európai szabványok jelentőségét, amelyek leegyszerűsítik a beszerzési eljárást, legyen szó akár hagyományos, akár elektronikus módon végzett vásárlásról, és amelyek garantálják a termékbiztonsági előírásoknak való megfelelést.
<P>
Felszólítjuk a Bizottságot és valamennyi érdekelt felet, hogy biztosítsák az európai szabványosítási rendszer pénzügyi fenntarthatóságát, többek között a köz- és magánszféra közötti partnerségek és a többéves pénzügyi tervezés révén, amely elengedhetetlen a rendszer hatékonyságának és eredményességének biztosításához. Ugyancsak hangsúlyoztuk, hogy az európai szabványok stabilitására és egyszerűsítésére van szükség, és hogy csökkenteni kell a szabványok kidolgozásának időbeli keretét. Felszólítottuk a nemzeti szabványügyi hatóságokat, hogy az egyéb szabványokra való hivatkozások számának csökkentésével és felhasználóbarát iránymutatások biztosításával egyszerűsítsék szabványaikat.
<SPEAKER ID="181" NAME="Ilda Figueiredo" AFFILIATION="GUE/NGL">
(PT) Tisztelt elnök úr! Sürgető szükség van arra, hogy nagyobb figyelmet szenteljünk a termékekre vonatkozó biztonsági szabványoknak, és nemcsak a gyártás védelme, hanem a fogyasztók védelme szempontjából is. A szabványok egyszerűsítése és az előállításukhoz szükséges idő csökkentése nem szabad, hogy veszélybe sodorja a teljes körű garanciát, amelyre a fogyasztóinknak szükségük van. Továbbá, amikor a biztonsági szabványok ezen aspektusaival foglalkozunk, azokról a termékekről sem szabad megfeledkeznünk, amelyeket importálunk: a "made in” márkajelzés védelme is fontos. Ezért reméljük, hogy a Bizottság figyelembe veszi majd e jelentés vonatkozó megállapításait csakúgy, mint az Ipari, Kutatási és Energiaügyi Bizottság véleményét, amelyet az előadó egyébként elfogadott, és bízunk benne, hogy végül el tudunk majd érni némi előrehaladást a termékek, a termelők és a fogyasztók biztonságának védelme terén.
<SPEAKER ID="182" NAME="Franz Obermayr" AFFILIATION="NI">
(DE) Tisztelt elnök úr! A jelentés nagy előrehaladásról beszél, de aggodalomra ad okot, hogy az általános termékbiztonságról szóló irányelv dacára, a játékok biztonságáról szóló irányelv dacára, valamint a RAPEX dacára, a bejelentett termékek közel 60%-a Kínából érkezik, így a veszélyes termékek nagy része egy olyan piacról származik, amelyet az EU nem ellenőrizhet. Remélem, hogy az új RAPEX-rendszer orvosolja majd ezt a helyzetet. Az EU-nak határozott álláspontot kell képviselnie a fogyasztók és egészségük védelme érdekében.
<P>
Különösen megdöbbentő, hogy a veszélyes termékek közel negyede gyermekeknek szánt termék: babák, vízi pisztolyok, gyermekevőeszköz, gyermekülés - derül ki a RAPEX múlt heti jelentéséből. Az EU túlságosan lassan reagál az efféle esetekben. A biszfenol cumisüvegekben való felhasználását még csak most tiltották be, holott káros hatásaira már a múlt évben fény derült. Ezt kérdésként fel is vetettem a Bizottságnál. Továbbá, a játékbiztonsági irányelv még mindig nem tiltotta be a rákkeltő hatású termékeket. Végezetül, a veszélyes termékek visszahívásának sokkal gyorsabban és hatékonyabban kell történnie, és egyértelműen javítani kell a termelési lánc általi nyomon követhetőséget.
<SPEAKER ID="183" NAME="Zuzana Roithová" AFFILIATION="PPE">
(CS) Tisztelt elnök úr! Jó ideje dolgozunk már itt a Parlamentben azon, hogy hatékony módszereket találjunk arra, hogyan akadályozzuk meg az egyre nagyobb számban előforduló veszélyes termékek piacra kerülését. Egyetértek a jelentés szerzőjével, hogy a jogszabályokat felül kell vizsgálni, és hogy e felülvizsgálat eredményeképpen jobban össze kell kapcsolni minden vonatkozó intézkedést, ideértve a tagállami szinten zajló bűnvádi eljárások összehangolását is. Én is támogatom a javaslatot, hogy új termékek esetében még a piacra kerülésüket megelőzően kötelező legyen kockázatelemzést végezni és annak eredményét bejelenteni. Annak fényében, hogy a veszélyes termékek nagy része harmadik országokból érkezik, véleményem szerint alapvetően fontos, hogy ez a kötelezettség a nemzetközi kereskedelmi megállapodásokba is bekerüljön, még az előtt, hogy azt az európai gyártók számára előírnánk. A jelentés többi javaslatát is támogatom, és szeretném elismerésemet kifejezni Schaldemose asszony jelentésének magas színvonaláért.
<SPEAKER ID="184" NAME="Åsa Westlund" AFFILIATION="S&amp;D">
(SV) Tisztelt elnök úr! Szeretnék köszönetet mondani Schaldemose asszonynak ezért a kiváló jelentésért. Szeretném továbbá hangsúlyozni, hogy még több forrásra és még több véletlenszerűen végzett termékbiztonsági ellenőrzésre van szükség. Fogyasztóként egyre-másra olvasunk az újságokban és értesülünk a különböző médiumokból arról, hogy fogyasztói szervezetek vizsgálatokat végeztek, és mindig találnak is olyan termékeket, amelyek nem felelnek meg a biztonsági előírásoknak. Ez teljesen aláássa a fogyasztói bizalmat, sőt olykor életeket sodorhat veszélybe, különösen, ha gyermekekről van szó, akik esetében különösen fontos, hogy a boltokban megvásárolható termékek biztonságosan használhatóak legyenek.
<P>
Ami pedig véleményem szerint talán a legfontosabb, az a kémiai biztonság hiánya. Napjainkban számtalan termék tartalmaz olyan vegyi anyagokat, amelyek használata már tiltott az Európai Unióban. Ez pedig olyasvalami, amit egyéni fogyasztóként rendkívül nehéz megállapítani egy-egy termékről. E tekintetben a tagállamoknak jelentős erőfeszítéseket kell tenniük és fokozottabban együtt kell működniük e termékek piacról való kivonása és annak megakadályozása érdekében, hogy a piaci résztvevők újabb, veszélyes vegyi anyagokat tartalmazó termékeket hozzanak forgalomba.
<SPEAKER ID="185" NAME="Maria Damanaki">
a Bizottság tagja. - Tisztelt elnök úr! Tagállami szinten rendkívül érdekes vita folyt erről a témáról, és ki kell emelnem, hogy a tagállamok képviselőinek legtöbbje nő volt.
<P>
Engedjék meg, hogy a Bizottság nevében gratuláljak a Parlamentnek az általános termékbiztonságról szóló irányelv felülvizsgálatáról és a piacfelügyeletről szóló állásfoglalásához. A Bizottság üdvözli ezt az állásfoglalást és nagyra értékeli annak magas színvonalát.
<P>
Az állásfoglalás következtetései szorosan tükrözik a Bizottság azzal kapcsolatos szándékait, miként kellene felülvizsgálni az Európai Unió általános termékbiztonsági szabályait. Egyértelmű és hatékony piacfelügyeleti keretekre van szükség. Ebben mindenkivel egyetértek. Olyan keretrendszerre van szükségünk, amely biztosítja a biztonságos termékek működő belső piacát. A Bizottság már eddig is kiterjedt tárgyalásokat folytatott az érintett résztvevők teljes körével, hogy meghatározhassa, hogyan lehetne a legeredményesebben elérni ezt a célt.
<P>
Ahhoz, hogy a különböző termékkategóriákban egyaránt koherens megoldás szülessen, Tajani alelnök úr és Dalli biztos úr megállapodott abban, hogy együtt fognak működni az uniós piacfelügyeleti szabályok konszolidációja érdekében. A Bizottság feltett szándéka, hogy megbizonyosodjon afelől, hogy mind a fogyasztók, mind a vállalkozások jól járnak a biztonságos termékek uniós belső piacával. Ezért tisztázni és frissíteni fogjuk a jelenlegi európai uniós termékbiztonsági szabályokat, hogy ezáltal javíthassuk a fogyasztók egészségi és biztonsági szempontú védelmét.
<P>
Figyelemmel kell lennünk finanszírozási lehetőségeinkre és a mozgásterünkre, és ugyancsak tiszteletben kell tartanunk a tagállamok illetékességét, de a szabályoknak képesnek kell lenniük arra, hogy hatékonyan azonosítsák az újonnan jelentkező kockázatokat, majd megfelelően reagáljanak is azokra - és egyetértek, vannak új kockázati tényezők a globális ellátási láncban. Abban is egyetértek a Parlamenttel, hogy külön figyelmet kell szentelni a gyermekeknek szánt termékeknek.
<P>
Mindemellett, a felülvizsgálat eredményeképpen kiegyensúlyozottabb mozgásteret kell teremteni az EU gazdasági szereplői számára, és csökkenteni kell a szükségtelen adminisztratív költségeket. Különösen oda kell figyelnünk az általános termékbiztonságról szóló irányelvben lefektetett általános termékbiztonsági szabályok és a 2008. évi egységes piaci csomag szabályai közötti konzisztenciára. Ezért világosabban elő kell írni a gazdasági szereplők termékbiztonsággal kapcsolatos kötelezettségeit. A tagállami piacfelügyeleti együttműködés és koordináció jelenlegi mechanizmusai szintén javításra szorulnak.
<P>
Végül, szintén fokozni kell a nem élelmiszer-ipari termékek számára létrehozott Gyors Tájékoztatási Rendszer (RAPEX) működését. Ez a rendszer rendkívül fontos, és már használatban is van a Kínával és más országokkal folytatott együttműködésünk keretében, de valóban fejlesztenünk kell még annak érdekében, hogy szembe tudjunk nézni a korábbiakban említett kihívásokkal.
<P>
Tajani alelnök úr és Dalli biztos úr közösen szeretnének bemutatni egy egységes és koherens európai uniós piacfelügyeleti keretrendszerre irányuló javaslatot. Én pedig szeretném még egyszer megköszönni a Parlamentnek ezt a kiváló állásfoglalást.
<SPEAKER ID="186" NAME="Elnök">
A vitát lezárom.
<P>
A szavazásra március 8-án, kedden délben kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="186" NAME="Ildikó Gáll-Pelcz" LANGUAGE="HU">
A fogyasztóvédelmi és termékbiztonsági szabályok érvényesítéséért felelős hatóságok közötti együttműködés kulcsfontosságú a belső piac működéséhez. A piacfelügyelet és a RAPEX sürgősségi riasztórendszer továbbra is fejlesztendő, Magyarország szakemberei kiemelt figyelmet fordítanak a veszélyes termékek forgalomból történő kiszűrésére. Meglátásom szerint a belső piac széttagoltságának csökkentéséhez is erősebb fogyasztói dimenzió szükséges, hogy ez által javuljon a kiskereskedelmi piacok működése, és hogy a fogyasztók jobb döntéseket hozhassanak. Mindez fontos szerepet játszhat a legalapvetőbb európai értékek, úgymint a tisztesség, a nyitottság, a szolidaritás és az átláthatóság garantálásában is. Úgy vélem, hogy a tagállamok közötti egyre szorosabb együttműködésnek is kiemelt jelentősége van a hatékony piacfelügyeleti rendszer működtetése szempontjából. A koherencia érdekében elengedhetetlen tehát a piacfelügyeleti hatóságok között az egységes értelmezés és fellépés. A hatóságoknak nem csak a hazai társhatóságokkal való, hanem a többi tagállammal történő magas szintű együttműködést is kiemelt céljuknak kell tekinteniük. Az elmúlt időszakban például több együttműködési megállapodás megkötésére, illetve megújítására került sor ennek jegyében hazámban is. E megállapodásokban hangsúlyosan előtérbe került a piacfelügyeleti területen való együttműködés kérdése. Összefoglalva tehát nem csupán szavakkal, de tettekkel is meg kell mutatnunk polgáraink számára az Európa által jelentett hozzáadott értéket, és azt, hogy a globalizáció korszakában az Európai Unió fontosabb, mint valaha.
