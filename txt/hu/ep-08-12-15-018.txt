<CHAPTER ID="018">
A gépjárművek és motorok típusjóváhagyása (vita)
<SPEAKER ID="200" NAME="Elnök">
- A következő napirendi pont Groote úr a Környezetvédelmi, Közegészségügyi és Élelmiszer-biztonsági Bizottság nevében készített jelentése a nehéz tehergépjárművek kibocsátásai (Euro VI) tekintetében a gépjárművek és motorok típusjóváhagyásáról, valamint a járművek javítására és karbantartására vonatkozó információkhoz való hozzáférésről szóló európai parlamenti és tanácsi rendeletre irányuló javaslatról - C6-0007/2008 -.
<SPEAKER ID="201" NAME="Matthias Groote">
előadó. - (DE) Elnök úr, Verheugen biztos úr, hölgyeim és uraim, először is szeretném megköszönni az árnyékelőadóknak a jogalkotási folyamat során tanúsított kiváló munkájukat és konstruktív együttműködésüket. Szeretnék köszönetet mondani a francia elnökségnek is azért, hogy sikerült kompromisszummal zárnunk e jogalkotási folyamatot, amelyhez az elnökség nagyban hozzájárult.
<P>
Holnap az Európai Parlament szavazni fog az Euro 6 nehéz tehergépjárművekre vonatkozó kibocsátási előírásokról. Az új, nehéz tehergépjárművekre vonatkozó kibocsátási előírások a szennyezőanyagok csökkentésére, nem az üvegházhatást okozó gázok csökkentésére vonatkoznak - e kettő időnként felcserélődik.
<P>
Az Euro 6 fontos eszköze az európai levegőminőség javításának. Az Euro 6 különösen a finom por és a nitrogén-oxidok mennyiségét csökkenti: a finom por egyedül több mint 348 000 korai halálesetet okoz Európában, és emiatt talán bátrabb határértékben reménykedtem e tekintetben. A műszaki tanulmányok szintén alátámasztották ezt. Azonban a holnapi szavazás és az egész csomag, amint már említettem, helyes kompromisszum. Összevetve a jelenlegi, 6-os kibocsátási előírással, amely 2008. október 1-je óta van hatályban, 66%-kal csökkentjük csak a finom por mennyiségét, és több mint 80%-kal a nitrogén-oxidok mennyiségét. A nitrogén-oxidok különösen a csecsemőkre, gyermekekre és idősekre jelentenek veszélyt, mivel a talajhoz közel ózon kialakulását okozzák.
<P>
Szeretném megragadni az alkalmat arra is, hogy megemlítsem a bevezetés időpontját. Sikerült korábbra időzíteni a bevezetést, tehát az Euro 6 korábban lép hatályba, és ezzel a levegőminőség is javulni fog. Nagyrészt kielégítő kompromisszumot kötöttünk, és ez a jogi eszköz kétségkívül javítani fogja mind a levegőminőséget, mind az életminőséget.
<P>
Csaknem napra pontosan két évvel ezelőtt vitatta és fogadta el a Parlament a személygépkocsira vonatkozó, Euro 5 és Euro 6 szennyezőanyag-kibocsátási határértékeket. A végrehajtási intézkedések tervezése során felmerült, hogy ezzel összefüggésben késlekedés történik. Ismét szeretném nyomatékosan kérni, hogy ugyanez ne történjen meg e jogalkotási folyamatban: a gyártóknak szükségük van idejekorán valamennyi elérhető és szükséges tájékoztatásra. Ezért nagyon örülök, hogy a Bizottság most már egyértelműen azon van, hogy nyilatkozatot tegyen arról, legkésőbb 2010. március végéig, azaz 2010. április 1-jéig hogy számíthatunk végrehajtási intézkedésekre.
<P>
A legutóbbi plenáris ülésen Verheugen úrral tárgyaltuk az autóipar válsághelyzetét. Megjegyeztük, hogy drámai csökkenés következett be a haszongépjármű-ágazatbeli eladási számban, és ezért örülök, hogy a beterjesztett jogszabályozással sikerült létrehozni egy olyan jogi eszközt, amely lehetővé teszi a tagállamok számára az adókedvezmények megítélését az Euro 6 kibocsátási előírás korai bevezetéséért. Ez kétségkívül élénkíteni fogja a gazdaságot, és elősegíti a levegőminőség, az életminőség és valamennyiünk egészségének javulását is.
<P>
Ismét szeretnék köszönetet mondani valamennyi közreműködőnek, és várakozással tekintek a minden bizonnyal érdekes vita elé.
<SPEAKER ID="202" NAME="Günter Verheugen">
a Bizottság alelnöke. - (DE) Elnök úr, hölgyeim és uraim, először is hadd fejezzem ki szívből jövő köszönetemet előadónknak, Groote úrnak lelkes együttműködéséért e javaslattal kapcsolatban.
<P>
Egy jelentős szabályozásról van most szó, amely döntő lépést jelent a nehéz tehergépjárművek és buszok szennyezőanyag-kibocsátásainak globálisan harmonizált megszorításainak bevezetésében. Szeretnék szót ejteni valamiről, amire Groote úr is utalt, miszerint mindez az Európai Unió haszongépjármű-piacának elképesztően súlyos pangása mellett történik, mivel a haszongépjárművek piacát a válság jóval súlyosabban érintette, mint a személygépjárművekét. Ez a tény kevésbé szembeötlő, mivel a legtöbben nem vásárolnak nehéz tehergépjárműveket. Ettől függetlenül súlyos gazdasági következményei vannak, és a Bizottságot foglalkoztatja a kialakult helyzet. Ennek fényében rendkívül fontos, hogy a gyártóknak jogbiztonságot és egyértelmű szabályozási rendszert biztosítsunk annak érdekében, hogy ismerjék az elvárásokat. Ezért szükséges dönteni az Euro VI szabványról most, amikor az Euro V szabvány gyakorlatilag csupán most lépett hatályba.
<P>
Ez az Euro VI szabványra vonatkozó javaslat a "Tiszta levegőt Európának” (Clean Air For Europe; CAFE) programhoz és a levegőszennyezésre vonatkozó tematikus stratégiához kapcsolódóan készült el. E stratégiához kapcsolódóan általában a közúti közlekedésben és más területeken további csökkentésre van szükség a szennyezőanyag-kibocsátásban, hogy az európai uniós levegőminőségre vonatkozó célok teljesüljenek. Minimális szinten szeretnénk tartani az emberek egészségére káros hatásokat, és általában jobban szeretnénk védeni a környezetet.
<P>
Az Euro VI szabvány szerinti határértékek, amelyek részei ezen általános stratégiának, jelentősen csökkentik a koromrészecskék és a nitrogénoxidok kibocsátásait az Euro V fázissal összevetve, amely idén október 1-jén lépett hatályba. Az egyik jelentős fejlesztés a kibocsátott részecskeszámra vonatkozó határérték bevezetése, amely szabályozza a motor által kibocsátott ultrafinom részarányt. Emellett további megszorítások lépnek életbe a nehéz tehergépjárművek kibocsátásainak megfigyelésében valós közlekedési helyzetekben, illetve a javítási és karbantartási útmutatókhoz való hozzáférésben. Ezek összhangban vannak azokkal a megszorításokkal, amelyeket bevezettünk a könnyű haszongépjárművekre vonatkozó szabályozásban.
<P>
E javaslat elfogadása azért is fontos, mivel számos lényeges ajánlást léptet életbe a Cars 21 folyamatból. Először is, a minőségi jogalkotási tevékenységre vonatkozóan: a javaslat számba veszi az érintett felek álláspontját, a nyilvános internetes egyeztetésnek megfelelően. Ezen kívül a műszaki megszorítások a megfelelően elvégzett hatásvizsgálat alapján végzett költség-haszon elemzésen alapulnak. Az alkalmazandó jog emellett jelentősen egyszerűsödött. Amint a javaslat valamennyi új járművekre vonatkozik, hat korábbi jogi aktus hatályon kívül kerül. Harmadszor, a globális harmonizáció. Folyamatban van a genfi ENSZ EGB által kidolgozott új vizsgálati és mérési módszerek bevezetése, miközben a részecskékre és a nitrogén-oxidokra az Egyesült Államokban alkalmazott határértékek vonatkoznak.
<P>
A Parlament, a Tanács és a Bizottság szoros együttműködése kritikus tényező volt az egyeztetési folyamat sikerében, és kiválóan jól működött. Különösen hálás vagyok az előadónak e tekintetben. A Bizottság örömmel támogatja az előadó által beterjesztett kompromisszumos módosításokat. Szintén örülök, hogy megtehetem az előadó kérésére a nyilatkozatot, és gyakorlatilag a kértnél még kissé javíthatok rajta.
<P>
- "A Bizottság kijelenti, hogy a nehéz tehergépjárművek kibocsátásai (Euro VI) tekintetében a gépjárművek és motorok típusjóváhagyásáról, valamint a járművek javítására és karbantartására vonatkozó információkhoz való hozzáférésről szóló európai parlamenti és tanácsi rendelet műszaki intézkedései az ellenőrzéssel történő szabályozási eljárás során 2009. december 31-e előtt az Európai Parlament és a Tanács elé kerül”
<SPEAKER ID="204" NAME="Anja Weisgerber" LANGUAGE="DE">
Elnök úr, Biztos úr, hölgyeim és uraim, először is szeretnék szívből köszönetet mondani az előadónak, Groote úrnak és az árnyékelőadóknak konstruktív együttműködésükért. Lehetővé tették, hogy e rendkívül technikai jellegű dokumentummal kapcsolatban első olvasatra megállapodás szülessen.
<P>
Mint az Európai Néppárt (Kereszténydemokraták) és az Európai Demokraták árnyékelőadója nagyon is jól emlékszem a finomrészecskékre vonatkozó irányelv felülvizsgálatánál adott szavazatunkra. Akkor én szintén árnyékelőadó voltam. Annak idején sikerült elérnünk, hogy a Bizottság aláírjon egy nyilatkozatot, amelyben vállalta, hogy intézkedéseket foganatosít a finomrészecskékre vonatkozóan, amint az megtörténik. A nehéz tehergépjárművekre és buszokra vonatkozó új Euro VI rendelet egy olyan intézkedés, amelyet szorgalmaztunk. A rendelet már a kibocsátástól kezdve küzd a finomrészecskék ellen, azaz a forrásuknál, ahol a részecskék keletkeznek. Az új Euro VI szabvány tehát az Euro V szabványhoz képest 66%-kal csökkenteni fogja a dízelüzemű tehergépjárművek és buszok finomrészecske-kibocsátását, míg a benzinüzemű gépjárművek nitrogén-kibocsátását (NOx) további 80%-kal csökkenteni fogja.
<P>
Annak érdekében, hogy valóban sikerüljön elérni ezen új, nagyratörő kibocsátási szabványokat, a részletes, pontos műszaki leírásokat megállapító végrehajtási intézkedéseket már korai szakaszban közzé kell tenni. Ezen okból kifolyólag természetesen nagyon örülök a Verheugen biztos úr által tett nyilatkozatnak, amelyben a Bizottság vállalja, hogy a végrehajtási intézkedéseket rendkívül gyorsan beterjeszti a Parlamentnek - gyorsabban, mint ahogy eredetileg tervezte.
<P>
A független piaci szereplők javításra és karbantartásra vonatkozó információkhoz való hozzáférése szintén olyan pont, amelyet lényegesnek tartok. A független piaci szereplők a független szerelőműhelyek, autóklubok és műszaki segélyszolgálatok. Ha működő versenyhelyzetet szeretnénk biztosítani a szervizek területén, garantálnunk kell az információhoz való hozzáférést, és ezt a rendeletben sikerült elérnünk. Ez segíti a versenyhelyzetet, jót tesz a szervizáraknak, a közúti biztonságnak és a fogyasztóknak.
<SPEAKER ID="205" NAME="Johannes Blokland" LANGUAGE="NL">
Elnök úr, ebben az évben korábban írtam egy véleményt az Euro 6-ról a Közlekedési és Idegenforgalmi Bizottság részéről. A nehéz tehergépjárműveket használó árufuvarozási ágazatnak az elmúlt évek során többször csökkentenie kellett a káros anyagok kibocsátását, beleértve a nitrogén-oxidot és a finomrészecskéket is. Az Euro 6 szabványosítás helyesen további követelményeket állít a motorokra vonatkozóan.
<P>
Ily módon ez a rendelet jelentősen hozzájárul a jobb levegőminőséghez, ezzel pedig javítja a közegészséget is. Rendkívül fontos, hogy ezen új kibocsátási követelmények hamarosan hatályba lépjenek. Szükségtelen hozzátenni, hogy az iparágnak időre van szüksége az alkalmazásához. Meg kell adni számára az ehhez szükséges időt.
<P>
A dokumentum parlamenti vitája során egyedülálló dolgot tapasztaltam. A Közlekedési és Idegenforgalmi Bizottság szavazata jobban figyelembe vette a környezetvédelmet, mint a Környezetvédelmi, Közegészségügyi és Élelmiszer-biztonsági Bizottság, például az adatgyűjtés területén. Az egyeztetések szerencsére végül a szabályozás korai bevezetését eredményezték.
<P>
Szeretném megköszönni Groote úrnak az eredményre irányuló erőfeszítéseit, illetve a Biztos úrnak a nyilatkozatát.
<SPEAKER ID="206" NAME="Richard Seeber">
a PPE-DE képviselőcsoport nevében. - (DE) Elnök úr, szintén szeretnék gratulálni a jelentéshez képviselőtársamnak, Groote úrnak. Rendkívül együttműködő hozzáállást tanúsított a jelentés kialakítása során. A környezetvédelmet végeredményben nem szabad feláldozni a gazdasági válság oltárán, és rendkívül jó dolog, hogy olyan jelentés került elénk, amely nagyon is jövőbe mutató, és rendkívül nagyratörő célokat foglal magában - mint például a 66%-os PM10 és 80%-os NOx csökkentést.
<P>
Ezzel együtt szeretném emlékeztetni a Parlamentet, hogy a közúti közlekedés általánosságban egyre nagyobb probléma Európában. Ez az ágazat állandóan növekszik, méghozzá a legnagyobb mértékben. Elegendő csupán a CO2. problémájára gondolni. Holnap lehetőségünk nyílik e kérdés hosszabb vitájára is. Tudjuk, hogy valamennyi közlekedési forma növekedést mutat, és úgy gondolom, hogy valóban eljött az idő, hogy a Bizottság ne csupán az egyes dokumentumokban állapítson meg rendkívül nagyratörő célokat, hanem foglalkozzon modern világunk közlekedésének általános kérdésével is.
<P>
Még ha ezentúl tiszta nehéz tehergépjárműveink lesznek is, amelyek tökéletesen képesek arra, hogy kevesebb káros anyagot bocsássanak ki, mint régebben, egészen egyszerűen léteznek alapvető infrastrukturális korlátok. Nézzük meg az autópályáinkat! Sok tagállamban olyan túlzsúfoltak az autópályák, hogy még a legtisztább Euro VI nehéz tehergépjárművek sem képesek átjutni rajtuk, nem beszélve a rengeteg személygépkocsiról, amelyekben az állampolgárok közlekedési dugókban ülnek.
<P>
Ezért nagyívű gondolkodásra van szükség, és úgy gondolom, hogy általában véve szükséges a közlekedés alapvető átvizsgálása. A jelentésben először is a nagyratörő célokat találom pozitívnak, másodszor pedig azt, hogy a Bizottság is felvetett reális mérési módszereket. Tirolban arra jutottunk, hogy a jelenlegi mérési módszerek valójában nem működnek, és hogy a gyakorlatban nagyon kis különbség volt az Euro 0, az Euro III és az Euro IV nehéz tehergépjárművek között.
<P>
Úgy gondolom, hogy nagyon pozitív a karbantartási információkhoz való hozzáférés általános biztosítása. Véleményem szerint ez rendkívül fontos érv a dokumentum elfogadása mellett, különösen az állampolgárok számára, mivel ez azt fogja jelenteni, hogy valamennyi állampolgár szabadon választhat szerelőműhelyt.
<SPEAKER ID="207" NAME="Silvia-Adriana Ţicău" LANGUAGE="RO">
Szeretnék gratulálni az előadónak, Groote úrnak. A Bizottság 60%-os csökkentést javasolt a részecskekibocsátás területén, és 80%-os csökkentést a nitrogén-oxidokra vonatkozóan, a kompressziós indítású motorok esetében. Ennek teljesítése érdekében megfelelő módon be kell vezetni dízelszűrőket, vagy újra kell hasznosítani a kipufogógázokat, és be kell vezetni a szelektív katalizátorredukciós eszközöket.
<P>
A Bizottság javaslata vonatkozik a pozitív indítású motorokra is, és bevezeti a közös vizsgálati módszereket a kibocsátások vizsgálatára és mérésére, illetve a fedélzeti diagnosztikai rendszerekre vonatkozólag, amelyeket globális szinten harmonizál. Ezek a rendszerek fontosak a kibocsátások ellenőrzése szempontjából, az üzemben lévő gépjárműveknél. A nitrogén-oxid kibocsátási határértékeinek korai meghatározása biztosítja a gépjárműgyártók számára az európai szintű hosszú távú tervezést.
<P>
Üdvözlöm annak a lehetőségét, hogy a tagállamok pénzügyi ösztönzőket vezessenek be azokra a piacra bevezetett új gépjárművekre, amelyek megfelelnek a rendelet előírásainak. Különösen a klímaváltozás és a gazdasági válság idején ezen ösztönzők bevezetése elősegíti az energiatakarékosabb és környezetkímélőbb autók gyártását. Köszönöm.
<SPEAKER ID="208" NAME="Holger Krahmer" LANGUAGE="DE">
Elnök úr, ha holnap elfogadjuk a nehéz tehergépjárművekre vonatkozó Euro VI rendeletet, akkor jó hagyományt fogunk követni. Nem olyan régen történt e jogalkotási időszak során, hogy szavaztunk az Euro 5 és Euro 6 kapcsán a személyautókra vonatkozóan, és így - a mai napon a tehergépjárművekkel - folytatjuk a járművek kipufogógáz-szabványainak sikertörténetét Európában. Szeretném most megragadni az alkalmat, hogy kifejezzen külön köszönetemet az előadónak, Groote úrnak, akivel újra sikeresen működtünk együtt. Újra sikerült együtt a jogszabályt első olvasatra vinnünk, illetve biztosítani a tervezés lehetőségét az iparág számára, és természetesen a környezet megfelelő védelmét is.
<P>
A Tanáccsal és a Bizottsággal való megállapodás életképes jogszabályt eredményezett. A nehéz tehergépjárművek kipufogógázaira vonatkozó szennyezőanyag-határértékek nagyratörően magasak, és az ütemterv szorosabb. Az új határértékek korábban fognak hatályba lépni, mint ahogyan azt a Bizottság eredetileg javasolta. Ennek keresztülvitelével pozitívan járulunk hozzá a környezet védelméhez és Európa polgárainak egészségéhez anélkül, hogy indokolatlanul sújtanánk a gyártókat. A rendelet hatálybalépése csaknem egy évvel előbbre tolódott a Bizottság javaslatához képest, amellett, hogy a gyártók termékciklusait és tervezési határidőit figyelembe vettük.
<P>
Üdvözlöm, hogy a Bizottság tanult a múlt hibáiból, és elfogadta a bizottsági eljárás, illetve a végrehajtási intézkedések előterjesztésének határidejét. Ily módon remélhetőleg elkerülhetjük azt a késedelmet, ami a személygépkocsikra vonatkozó Euro 5 bevezetésének esetében történt.
<P>
A kibocsátások csökkentésére vonatkozó javaslat számadatai lenyűgözőek: 66%-kal kevesebb korom, 80%-kal kevesebb nitrogén-oxid. Ami a szennyezőanyag-kibocsátás csökkentését illeti, a gyártók a technikailag lehetséges határán mozognak. Bár a maximálisan kivitelezhető fejlesztésekre mindig lesz lehetőség - és teljes mértékben hiszek az európai gyártók kreativitásában és találékonyságában e tekintetben -, minél közelebb kerülünk a nulla szinthez, annál drágább a technológia. Ennek fényében a forgalomban lévő gépkocsiállomány megújítása egyre nagyobb jelentőségű. A szennyezést okádó régi roncsoknak, amelyek évek óta nem felelnek meg a hatályos szabványnak, le kell kerülniük a közutakról. Ez gyorsabban és könnyebben javítaná a kibocsátási egyenleget, mint a költséges motorátállítás.
<SPEAKER ID="209" NAME="Leopold Józef Rutowicz" LANGUAGE="PL">
Elnök úr, a gépjárművek és motorok típusjóváhagyásáról szóló európai parlamenti és tanácsi rendeletre irányuló javaslatról szóló Groote-jelentés, melynek célja a nehéz tehergépjárművek szennyezésének csökkentése, rendkívül fontos a környezetvédelem és a polgárok egészsége szempontjából.
<P>
A javaslat tartalmaz egy kötelezettségvállalást a kibocsátások az Euro VI szintjéhez közelítő csökkentésére a már használatban lévő járművek és motorok esetében. Ez azt jelenti, hogy a szerelőműhelyeknek szükségük van a műszaki információra és a rendelkezésekre a motorok szerelésénél. A műhelyeknek rendelkezniük kell a szükséges felszereléssel az üzemben lévő motor működésének felméréséhez. Az irányelv bevezetése szükségessé tesz egy olyan független ellenőrzőrendszert, amely biztosítja, hogy a járműveket a hatályos követelményeknek megfelelően állítják be. Ennek a rendszernek a felállításához időre van szükség, és olyan forrásokra, amelyek nehezen elérhetőek a jelenlegi válsághelyzetben.
<P>
Támogatom a Bizottság véleményének előterjesztett módosításait. Szeretném megköszönni az előadónak a dokumentum összeállításánál végzett munkáját. Támogatjuk a jelentést.
<SPEAKER ID="210" NAME="Urszula Krupa" LANGUAGE="PL">
Elnök úr, a nehéz tehergépjárművek kibocsátásai tekintetében a gépjárművek és motorok típusjóváhagyásáról szóló rendeletre irányuló javaslat létrehozza a motorok gyártására vonatkozó egységes alapelveket, és így biztosítja a természeti környezet magas szintű védelmét. Azonban a javasolt európai uniós szabványok egyszerűen ki fogják szorítani az európai piacról a motorokat gyártó kis- és középvállalkozásokat. Emellett az új motorokat alternatív üzemanyagokkal kell üzemeltetni, és a gyártók kötelezettsége lesz ennek megfelelően módosítani valamennyi eladott, regisztrált vagy piacra dobott járművet. A szennyezőanyag-kibocsátásokhoz használt berendezéseket szintén módosítani kell majd. Csak a nagy szállítmányozók és vállalatok lesznek képesek megbirkózni az ilyen nagyságrendű kutatási és szervezeti követelményekkel.
<P>
Ami e rendelet előírásainak nem megfelelő új járműveket illeti, a nemzeti testületek 2014. október 1-jétől nem fogják elfogadni a megfelelőségi tanúsítványokat. Ami Lengyelországot illeti, nagyon valószínű, hogy sok szállítmányozó vállalat és motorgyártó cég, mint például az Andoria egyszerűen meg fog szűnni. Az elképzelés, miszerint az európai uniós szabályozásnak valamennyi tagállamban ugyanolyan hatása lesz, és mindannyiunk érdekeit szolgálja, mítosznak bizonyult. A gyengébb és szegényebb gyártók kiiktatása nyilván kedvezni fog a nagyvállalatoknak, amelyek főleg németek.
<P>
Máris nyilvánvaló, hogy a teljes energia- és klímacsomag dokumentumainak többsége valójában a kohéziót és a gazdasági fejlődést biztosítja, a fenntartható fejlődés alapelveinek megfelelően, a nagy és gazdag országok és vállalkozások számára. Lengyel tudósok becslése szerint azonban a csomag költsége legalább 500 milliárd PLN lesz. Ez gazdasági összeomláshoz és a költségek és élelmiszerárak hatalmas növekedéséhez fog vezetni, a közlekedési járművek pótlásának szükségessége miatt. Ennek eredménye a lakosság elszegényedése lesz.
<SPEAKER ID="211" NAME="Bogusław Liberadzki" AFFILIATION="PSE">
- (PL) Elnök úr, e parlamenti ciklus során még egy rendeletet adunk ki, amely alapvetően kiegészíti a közlekedésre és közlekedési eszközök környezeti hatására és a levegőminőségre vonatkozó rendeletek körét. Ez egy hatalmas erőfeszítés volt, amelyet e dokumentum fog lezárni.
<P>
Nevezzük a nevén a dolgot. Európa komolyan veszi a természet és a környezet védelmét, de Európának meg kell fizetni ezért az árat is. Hatalmas gazdasági erőfeszítésre van szükség, bár talán nem olyan mértékűre, mint amire az előző felszólaló utalt. A gépjármű-tulajdonosoknak most minden bizonnyal nagy gazdasági erőfeszítést kell tenniük, amikor a közlekedési ágazat ilyen drámai pénzügyi válságban van. Egy megoldás lehetne a kevesebb jármű vásárlása, de ez azt jelentheti, hogy a gyártók kárára lenne a lecsökkent kereslet. Pénzügyi hajtóerőre van szükség, hogy a rendelet elérje a célját és megfeleljen rendeltetésének, azaz hogy lehetséges legyen új generációs járműveket vásárolni és eladni. Ezt a kérdést az előttünk lévő dokumentum lényegi elemének tekintem.
<SPEAKER ID="212" NAME="Zuzana Roithová" AFFILIATION="PPE-DE">
- (CS) Egyértelmű, hogy nem csak a személygépjárműveket, hanem a nehéz tehergépjárműveket is modern rendszerekkel kell felszerelni, amelyek biztosítják a kibocsátások 80%-os szén-monoxid és nitrogén-oxid csökkenését, illetve a részecskekibocsátás 60%-os csökkenését. Annak fényében, hogy az ilyen járművek cserearánya Európában tíz év körül alakul, szeretném felszólítani a Bizottságot, hogy tegyen javaslatot olyan rendelkezésekre, amelyek lehetővé teszik, hogy régebbi járműveket is felszerelhessenek modern kibocsátás-ellenőrző rendszerekkel. Ennek hiányában az Euro VI nem fog jelentősen hozzájárulni a levegőminőség javulásához.
<P>
Teljes mértékben támogatom azt a követelményt, hogy a Bizottság segítse elő a nemzetközi - azaz nem csak európai - jogszabály-harmonizáció javítását a motorgépjárművek, nem csak a haszongépjárművek vonatkozásában. Ez a kérdés nem csupán bolygónk levegőminőségét érinti, hanem természetesen az európai versenyképességet is. Ezen okból kifolyólag szeretném hangsúlyozni azt is, hogy a kibocsátási szabványt ne módosítsuk legalább az elkövetkezendő öt év során.
<SPEAKER ID="213" NAME="Malcolm Harbour" AFFILIATION="PPE-DE">
Elnök úr, szeretnék köszönetet mondani Groote úrnak, illetve külön kollégámnak, Weisgerber úrnak, aki a Belső Piaci és Fogyasztóvédelmi Bizottság véleményének előadója volt.
<P>
Ma este egy dolgot nem említettek, amit most szeretnék határozottan felvetni, miszerint az európai gyártók erőfölényben vannak a nehéz haszongépjárművek globális piacán. Ez a javaslat teljes mértékben lényeges abban, hogy utat nyit a nehéz gépjárműmotor-kibocsátásának globális szabványa előtt. Ez azért fontos, mert a nehéz haszongépjárműveket, a személygépjárművektől eltérően, kis mennyiségben gyártják, és rendkívül bonyolultak.
<P>
A globális piacra gyártók képesek forrásokat mozgósítani és fejlesztéseket felhasználni globális tehergépjármű-motorok gyártásához. Nemrégiben jártam egy ilyen vállalatnál, és elmondhatom Önöknek, hogy egymilliárd eurót terveznek befektetni egy globális tehergépjármű-motorcsaládba.
<P>
Az általunk javasolt szabályozási környezetnek ezt támogatnia kell, és szeretnénk, ha a Bizottság biztosítaná, hogy ez a rendelet globális szabályozássá is váljon, amely része a ma előterjesztett csomagnak is.
<SPEAKER ID="214" NAME="Matthias Groote">
előadó. - (DE) Elnök úr, szeretném megköszönni valamennyi képviselőtársamnak ezt az elkötelezett vitát. Elsőként szeretném megköszönni a Bizottságnak, Verheugen biztos úrnak, hogy a mai napon felolvasta a végrehajtási intézkedésekről szóló nyilatkozatot a Parlamentben. Ez az ügy valóban nagy fejtörést és aggodalmat okozott nekünk. Jót tett, hogy itt ismét nyilvánosságra került.
<P>
Számos képviselő beszélt arról, hogy a környezetvédelmi szabályozások hogyan növelhetik, vagy fogják növelni az eladásokat, mivel ez a bizonyos iparág jelenleg válságban van. Krupa asszony elmondta, hogyan fogja a klíma- és az energiacsomag, és e rendelet is kizárni a kisvállalkozókat a piacról, és hogyan fogja lerombolni ezeket. Jómagam nem így látom, mivel az Euro-szabvány és az Euro kipufogógáz-szabvány sikertörténetek voltak, és a műszaki innovációk mindig is stimulálták a piacot, és ösztönözték a fogyasztókat az új járművek vásárlására.
<P>
Roithová asszony az utólagos beszerelésről beszélt. Az utólagos beszerelés jó dolog, de szükség van hozzá egy harmonizált folyamatra, és ismét sürgetni szeretném erre a Bizottságot. Ha a járműveket dízelrészecske-szűrővel szereljük fel, akkor végül több nitrogén-oxidot bocsátanak ki, és ennek fényében pontosan e két tényező ésszerű kombinációjára és az utólagos beszerelési folyamat egységes szabályozására van szükség.
<P>
Az elkövetkezendő évek során nagyon fontos, hogy e tekintetben elkezdődjön egy folyamat, hogy egységes szabványt érjünk el ezen a területen is, hogy ne csupán az új járműveket lehessen felszerelni ezekkel a különösen környezetbarát technológiákkal, hanem legyen egy egységes, szabványosított eljárás a használt gépjárműveknél is.
<P>
Ismét megköszönöm valamennyi résztvevőnek a közreműködést és a vitában való részvételt. Az Önök segítségével nyílt lehetőség arra, hogy holnap lezárjuk e jogalkotási folyamatot, nagy valószínűséggel első olvasatra, és hogy az ipar számára, de Európa polgárai számára is biztosítjuk a tervezés lehetőségét, és annak tudatát, hogy mi következik majd. Ezért újra őszinte köszönetet szeretnék mondani.
<SPEAKER ID="215" NAME="Elnök">
- A vitát lezárom.
<P>
A szavazásra 2008. december 16-án, kedden kerül sor.
