<CHAPTER ID="016">
Egyperces felszólalások fontos politikai kérdésekben
<SPEAKER ID="029" NAME="Elnök">
A következő napirendi pont a fontos politikai kérdéseket érintő egyperces felszólalások.
<SPEAKER ID="030" NAME="Arturs Krišjānis Kariņš" AFFILIATION="PPE">
(LV) Tisztelt elnök úr! Az egész Európai Unió érzi a globális gazdasági válság hatását, de a recesszió legsúlyosabban a balti államokat érintette. Ezen államok számára a gazdasági válságból való kiút szorosan összefügg az euróra való teljes áttéréssel. Habár 2005 óta a balti pénznemeket közvetlenül az euróhoz rögzítették, a hivatalos maastrichti kritériumok miatt még mindig nem csatlakozhatnak teljes mértékben az euróövezethez. Tehát itt arról van szó, hogy a balti államok az Európai Központi Bank alacsonykamatláb-politikája miatt szenvednek, amely miatt a hitelek és az ingatlanbuborékok kritikus ponthoz értek, viszont meg vannak fosztva attól, hogy az árfolyam-stabilitás valódi gyümölcseit élvezhessék. Felkérem önt, hogy olyan politikai döntést hozzon, miszerint kivételes alapon be lehessen vezetni az eurót a balti államokban. Ezen államok kisméretű gazdaságai nem veszélyeztetik az euróövezetet. A régiót instabilitás fenyegeti, ha ezek az országok az euróövezeten kívül maradnak. Köszönöm a figyelmet.
<SPEAKER ID="031" NAME="Alexander Mirsky" AFFILIATION="S&amp;D">
(LV) Tisztelt hölgyeim és uraim, elnök úr! Szeretném felhívni a figyelmüket a Lett Köztársaság veszélyes gazdasági helyzetére. Egy jelenlegi terv szerint az ország a kórházak felét bezárja. Egyes régiókban a munkanélküliség aránya 25 százalék. Latgale-ben a dolgozók felét küldték el. A rendőrök, a tanárok és az orvosok 30 százaléka vesztette el munkahelyét. Az adókat emelő adóreformok a gazdaság teljes összeomlásához vezetnek majd. Ebben a helyzetben Lettországnak támogatás helyett hiteleket nyújtanak, amelyek tovább nyirbálják az eleve nagyon kicsi költségvetését. A helyzet addig fajult, hogy egyes svéd miniszterek szó szerint zsarolják a lett kormányt a finanszírozás csökkentését követelve. Ezek mind társadalmi robbanáshoz vezettek...
<SPEAKER ID="032" NAME="Luigi de Magistris" AFFILIATION="ALDE">
(IT) Tisztelt elnök úr, hölgyeim és uraim! Úgy gondolom, hogy a Parlamentnek nagyon komolyan kell foglalkoznia az ENSZ Élelmezési és Mezőgazdasági Szervezetének legutóbbi jelentésével.
<P>
Miközben egyes kormányok az Európai Unióban, legutóbb az olasz kormány, a bevándorlást továbbra is büntetendő cselekménynek minősítik, megsértik a menedékjogot, és válogatás nélkül megtagadják az országukba való belépést, úgy gondolom, hogy erős együttműködésre van szükségünk, mivel szégyen, hogy még mindig létezik a FAO által leírt mértékű szegénység Afrikában, Közel-Keleten és Ázsiában. Az együttműködés nem értelmetlen projektek végrehajtását jelenti, amelyek ugyanazoknak a régi vállalatoknak teremtenek üzleti tevékenységet, hanem azt, hogy segítséget nyújtunk ezeknek az országoknak önállóvá válni.
<P>
Egy másik szégyenletes dolog, amivel a Parlamentnek foglalkoznia kell, az a víz privatizációja. Ebben a folyamatban az EU bizonyos kormányai részt vesznek. A víz olyan erőforrás, amely mindenkié; egy alapvető erőforrás, és nem a multinacionális vállalatok javát szolgáló áru.
<SPEAKER ID="033" NAME="Karima Delli" AFFILIATION="Verts/ALE">
(FR) Tisztelt elnök úr! Beszédemben az európai munkafeltételek romlásáról szeretnék szólni.
<P>
Ma a világ dolgozóinak közel a fele kevesebb mint két dollárt keres naponta. Még most is 12,3 millió ember a rabszolgaság áldozata, és több mint 200 millió gyermeket kényszerítenek munkára. Európában a dolgozó szegények száma napról napra növekszik, és a Nemzetközi Munkaügyi Szervezet évente 160 000 halálesetet hoz összefüggésbe a megelőzés hiányával.
<P>
E tekintetben szeretném kihangsúlyozni felelősségünket azok iránt, akiket megfosztottak állásuktól és szociális jogaiktól, akik nem megfelelő munkakörülmények között dolgoznak, az iránt a több millió dolgozó iránt, akik testi vagy szellemi betegségtől szenvednek, akiket időnként öngyilkosságba kergetnek, vagy akik a munkakörülményeiknek köszönhetően rákban vagy krónikus betegségekben szenvednek. Itt az ideje, hogy szakítsunk azzal a hiedelemmel, miszerint keményebben kell dolgozni, vessünk véget a rövid távú, profitért vívott versenynek és a versengésnek. A tisztességes munkához való jog garantálásának és a munkajog erősítésének az Unió legfontosabb prioritásai között kell szerepelnie a következő 10 évben.
<SPEAKER ID="034" NAME="Janusz Wojciechowski" AFFILIATION="ECR">
(PL) Tisztelt elnök úr! Az Élelmezési és Mezőgazdasági Szervezet nemrég kiadott jelentésében az szerepel, hogy a világ élelmiszer-termelésének legalább 70 százalékkal kell emelkednie 2050-re, különben az emberiséget éhínség fenyegeti. Ez egy nyilvánvaló igazság megerősítése. Köztudott, hogy a világ lakosainak száma egyre nő, míg a rendelkezésre álló, megművelhető földterület mérete egyre csökken. Eközben az Európai Unió agrárpolitikája, a piaci elvek betartásának és a mezőgazdasági versenyképesség javításának álarca mögé bújva, szisztematikusan csökkenti a mezőgazdasági termelést annak majdnem minden ágazatában. A világtendenciákat figyelembe véve lehetséges, hogy ez a politika halálosnak bizonyul, és éhezéshez vezet a nem is oly távoli jövőben.
<P>
Úgy gondolom, hogy az Európai Unióban alapvető változásra van szükség a mezőgazdaság és problémáinak politikai megközelítésében. Törődnünk kell kontinensünk élelmezésbiztonságával. Elég legyen a mezőgazdaságot korlátozó politikából, mert az egy olyan rövidlátó politika, amely híján van minden képzelőerőnek.
<SPEAKER ID="035" NAME="Bairbre de Brún" AFFILIATION="GUE/NGL">
(GA) Tisztelt elnök úr! Körülbelül három évvel ezelőtt a brit kormány kötelezettséget vállalt, hogy hatályba helyez egy ír nyelvről szóló törvényt az Észak-Írországban használt ír nyelv védelméért és fejlesztéséért. Az ír nyelvűek jogait védő törvény fontos részét képezi a béketeremtő és megbékélési folyamatnak.
<P>
Mint ilyennek az ír nyelvnek ugyanazt a jogszabályi védelmet kell élveznie, mint a dél-írországi, skóciai és walesi anyanyelveknek.
<P>
Három év telt el, de a törvény még mindig nincs érvényben.
<P>
Nagyra értékelném, ha Ön, elnök úr, beszélne a belfasti hatalommegosztó szervvel a soknyelvűség fontosságáról és hatásáról általánosságban.
<P>
Tizenegy év telt el nagypénteki megállapodás és három év a St. Andrews-i megállapodás aláírása óta, ezért sürgősen hatályba kell helyezni egy ír nyelvről szóló törvényt az Észak-Írországban élő ír nyelvűek jogainak normalizálása érdekében.
<SPEAKER ID="036" NAME="Elnök">
Köszönöm.
<P>
Kérem, nyújtsa be az üggyel kapcsolatos írásos kérelmét.
<SPEAKER ID="037" NAME="John Bufton" AFFILIATION="EFD">
Tisztelt elnök úr! Jelenleg Wales az EU-s finanszírozás egyik legfőbb kedvezményezettje a 2007-2013 közötti strukturális alapok programja értelmében. A pénzt leginkább a fenntartható gazdasági növekedés fejlesztésére és munkahelyteremtésre használják fel. Nyugat-Wales és a Völgyek kapják a legnagyobb támogatást az aktuális strukturális alapok értelmében, és ez teljes joggal történik így.
<P>
Sokan az Egyesült Királyságot gazdag helynek tekintik. De csak kevesen ismerik a szegénység és a munkanélküliség valódi mértékét Walesben. A Völgyek elpusztultak a nagy társaságok bezárásával, amelyek egykoron a szilárd, keményen dolgozó közösségek gerincét alkották. Ma már nem üzemelnek a bányák. A helyükre épült gyárak pedig kiszervezik a munkát a tengeren túlra. Azok a közösségek, akiknek ez a munka volt a megélhetésük, nemcsak az állásukat vesztették el, hanem céltudatosságukat és hovatartozásukat is.
<P>
Ahogy egyre több és több ország kíván csatlakozni az EU-hoz, attól félek, hogy a Wales számára szükséges támogatást az újabb tagországok kapják meg. Nyomatékosan javaslom a Bizottságnak és a Tanácsnak, hogy bizonyosodjon meg arról, hogy Wales megfelelő finanszírozást kap egy erős átmeneti megegyezést követően, amikor a strukturális alapok jelenlegi fordulója lejár 2013-ban.
<SPEAKER ID="038" NAME="Franz Obermayr" AFFILIATION="NI">
(DE) Tisztelt elnök úr! A rendkívül veszélyes temelíni atomerőmű, ahol már 127 baleset történt 2000 óta, nagyon közel van Felső-Ausztriához, ahonnan jómagam is származom, és van még egy atomerőmű Mohiban, a Szlovák Köztársaságban, amely pedig Bécshez van közel. Ezek együttesen a szovjet tervezés és az amerikai kialakítás kellemetlen elegyét adják. Jogi szempontból az egész ügy problémás, mivel egyik országban sem végeznek az európai jogszabályoknak megfelelő környezeti hatásvizsgálatot. Az eljárásban részt vevő feleknek nincs lehetőségük elérni a végső határozat bírósági felülvizsgálatát. Ez ellentétes a környezeti hatásvizsgálatokról szóló közösségi irányelv 10. cikkével.
<P>
Szeretném megragadni az alkalmat, hogy felszólítsam a közösséget az építési projekt határozott ellenzésére.
<SPEAKER ID="039" NAME="Georgios Papastamkos" AFFILIATION="PPE">
(EL) Tisztelt elnök úr! Mivel a dohai forduló tárgyalásai folytatódnak, és egyre intenzívebbé válnak, valamint a november végén Genfben tartandó WTO Miniszteri Konferenciára való készülődés már elkezdődött, részletes vitára szólítjuk fel a Bizottságot, hogy közösen döntsünk az Európai Unió tárgyalási pozíciójáról a Lisszaboni Szerződés végrehajtásának fényében. Arra is felkérjük a Bizottságot, hogy a mezőgazdasági ágazat vonatkozásában teljes mértékben tartsa tiszteletben tárgyalási mandátumát, és bármilyen ajánlatot is tesz, azzal nem fenyegetheti a jövőbeli reformokat, konkrétabban szólva nem hiúsíthatja meg a felülvizsgálatot 2013-ban. Másképpen fogalmazva, nem akarjuk a közös mezőgazdasági politika idő előtti reformját a hátsó ajtón beengedni, vagy azt felülről kikényszeríteni.
<SPEAKER ID="040" NAME="Alajos Mészáros" AFFILIATION="PPE">
(HU) Elnök úr! Dicséretes, ha egy politikus minél több előnyt akar szerezni országa számára. Ezt tesszük mindannyian választóink érdekeit tartva szemünk előtt. Az előnyszerzés azonban nem mehet mások rovására, és semmiképp sem lehet zsarolás eredménye.
<P>
Václav Klaus cseh államfőnek a Lisszaboni Szerződést akadályozó taktikája mindannyiunkat megdöbbentett. A reformerként indult politikus olyan követelésekkel állt elő, ami hozzá és országához egyaránt méltatlan. Elfogadhatatlannak tartom a Lisszaboni Szerződés aláírását a beneši dekrétumok sérthetetlenségéhez kötni. Az 1945-ben született beneši dekrétumok az európai jogrend számára idegen kollektív bűnösség elvét alkalmazták, és ennek értelmében ártatlan civil lakosok millióit fosztották meg állampolgárságuktól és telepítették ki erőszakosan szülőföldjükről csupán azért, mert az anyanyelvük német vagy magyar volt.
<P>
Európai jogrendünk értelmében az emberi jogok, a személyes szabadság megsértését semmilyen formában nem támogathatjuk. Václav Klaus pedig ezt követeli tőlünk
<SPEAKER ID="041" NAME="Chrysoula Paliadeli" AFFILIATION="S&amp;D">
(EL) Tisztelt elnök úr! Athanasios Lerounis, a "Görög Önkéntesek” nem kormányzati szervezet elnökének közelmúltbeli elrablása volt az utolsó emberrablás abban a sorozatban, amely a Pakisztán és Afganisztán közötti kaotikus helyzetű területen történt. Elraboltak lengyel, brit, spanyol, kínai és kanadai állampolgárokat is, akiknek a többsége nem menekült meg a haláltól. A Kafirisztán nevű - a név jelentése: "hitetlenek földje” - terület lakói elveikért, hagyományaikért és szokásaikért harcolnak egy ellenséges környezetben, amely fokozatosan növekszik.
<P>
Lerounis úr és csapata hatékonyan dolgoztak együtt a Kalash törzzsel körülbelül tizenöt éven át, és ezen idő alatt sikerült javítaniuk ennek az elszigetelt közösségnek az életkörülményein.
<P>
Megkérjük az Európai Parlament tagjait, hogy éljenek hatalmukkal, és segítsenek megmenteni egy olyan önkéntest, aki felnőtt életének nagy részét egy közép-ázsiai, kihalással fenyegetett közösség megértésére szánta.
<SPEAKER ID="042" NAME="Harlem Désir" AFFILIATION="S&amp;D">
(FR) Tisztelt elnök úr, hölgyeim és uraim! Két tagállam - Franciaország és az Egyesült Királyság - kinyilvánította azon szándékát, hogy menekülteket küldenek vissza Afganisztánba, akik Európába menekültek annak a reményében, hogy megmentsék saját életüket.
<P>
Úgy vélem, hogy a menekültek életét fenyegető súlyos veszélyt látva nem maradhatunk tétlenek. A The Guardian brit napilap októberben jelentette, hogy egyes, Ausztráliából kiutasított, afgán menekülteket azonnal megöltek, amint Afganisztánba érkeztek.
<P>
Azt gondolom, hogy ez mind teljes mértékben ellentétes nemzetközi kötelezettségvállalásainkkal.
<P>
Az Európai Bizottság maga mondta egy 2008. júniusi cselekvési tervében, hogy az illegális bevándorlás csökkentését célzó törvényes intézkedések nem vezethetnek odáig, hogy az Európai Unióban megtagadják a menekültek védelmét. Az ENSZ menekültügyi főbiztosa figyelmeztette az Európai Uniót, hogy ne ássa alá a Genfi Egyezményt vagy más egyéb olyan védelmi formát, amelyet azért hoztak létre, hogy ne lehessen az afgán menekülteket Afganisztánba deportálni.
<P>
Négy képviselőcsoport számos tagja aláírta a kapcsolódó, kérvényező iratot. Felkérem önt, elnök úr, hogy beszéljen az Európai Bizottsággal, az Egyesült Királysággal, Franciaországgal, a Házzal és az Ülésteremmel. Foglalkozni kell ezzel a kérdéssel, hogy megakadályozzuk a menedékjog megsértésének ezen eseteit.
<SPEAKER ID="043" NAME="Ramon Tremosa I Balcells" AFFILIATION="ALDE">
Tisztelt elnök úr! Elítélem a katalán nyelv korlátozásait Spanyolországban. Egész pontosan a Valencia autonóm közösség kormányára gondolok, amely a La Carrasqueta és a Mondúver TV-jelismétlőit kikapcsolta. További TV-jelismétlőket kapcsolnak ki a következő hónapokban.
<P>
A TV-jelismétlők teszik lehetővé a katalán televízióadás vételét Valencia régiójában. A Valencia autonóm közösség kormánya az audiovizuális médiaszolgáltatásokról szóló irányelv ellen lép fel, amely biztosítja a televíziós tartalom szabad áramlását az európai országok között. Az EU-n belül létezik kulturális szabadság, de Spanyolországban a katalán televízió számára nem. Ez az a szomorú paradoxon, amit szerettem volna megosztani mindenkivel ma délután.
<SPEAKER ID="044" NAME="Angelika Werthmann" AFFILIATION="NI">
(DE) Tisztelt elnök úr, hölgyeim és uraim! Az "azonos munkáért azonos bért” az Európai Közösséget létrehozó 1957-es szerződés egyik alapelve. Ez az elv még ma is időszerű, hiszen annak ellenére, hogy egyre több nő tölt be vezetői pozíciót, még mindig égbekiáltó kereseti különbségek vannak. Felfoghatatlan, hogy a nők, csak azért mert nők és nem férfiak, alacsonyabb bért kapnak ugyanazért a munkáért, sőt, ugyanolyan színvonalú munkáért. Mindenkinek tisztán és egyértelműen látnia kell, hogy ez az elv, amelyet inkább követelésnek kellene hívni, minden modern demokratikus társadalom javára válik, ha azt teljes mértékben megvalósítja. Ezért azt gondolom, hogy fontos tenni valamit a jelenlegi jogszabályok és a bérek átláthatóságának javítása érdekében. Egy példa Ausztria, ahol a bérkülönbség eléri a 28 százalékot.
<SPEAKER ID="045" NAME="Raül Romeva i Rueda" AFFILIATION="Verts/ALE">
(ES) Tisztelt elnök úr! Határozottan elítélek egy olyan eseményt, amelyre eddig még nem volt példa VI. Mohammed, Marokkó királyának tíz éves uralkodása alatt. Ez nem más, mint az a tény, hogy a marokkói katonai bíróság büntetőeljárást folytat le hét, Nyugat-Szahara függetlenségéért harcoló aktivista ellen, mivel együttműködtek az ellenséggel. Akár halálbüntetéssel is sújthatják őket.
<P>
Ilyen nem történt II. Hassan király uralkodása óta. Polgári személy még sosem került katonai bíróságon a vádlottak padjára. Ez azt jelenti, hogy erősödik az elnyomás ezen az egykori spanyol gyarmaton.
<P>
Miközben megdöbbentő, hogy az Európai Unió hallgatásával bűnrészességet vállal, ami ennél is megdöbbentőbb, az a spanyol kormány hallgatása, hiszen Nyugat-Szahara elhagyásával elsősorban ők hibáztathatók a jelenlegi helyzetéért.
<P>
Ezért a kérdésem nagyon közvetlen: ez lenne az a marokkói rezsim, amivel mi különleges kapcsolatot akarunk kiépíteni? Ez az a rezsim, amellyel egy barátságon és kölcsönös tiszteleten alapuló kapcsolatot akarunk létrehozni? Hányszor fogunk még és kell még csöndben maradnunk annak a tudatában, hogy mik történnek Nyugat-Szaharában?
<P>
Így szándékozzák megoldani a nyugat-szaharai lakosság aktuális problémáit? Úgy gondolom, hogy most, a tárgyalások fényében, egyértelmű és kemény választ kell adni a jelenlegi helyzetre.
<SPEAKER ID="046" NAME="Petru Constantin Luhan" AFFILIATION="PPE">
(RO) Az Európai Unió 1636 olyan határállomással rendelkezik, amelyek az EU területére való belépés ellenőrzőpontjai, és minden évben körülbelül 900 millió határátlépés történik. Én az Európai Unió külső határának közelében található régióból származom, és pontosan tudom, hogy a vámhatóságok milyen problémákkal szembesülnek. Ezért úgy gondolom, hogy nagyon komolyan kell ezt a problémát megközelítenünk, és felül kell vizsgálnunk a Frontex ügynökség mandátumát.
<P>
Ebben a pillanatban a Frontex problémákkal küzd. Például a tagállamok aktívabb részvételére van szükség az Európai Unió külső határainál történő együttműködésében. Több figyelmet kell fordítani a harmadik országokkal való együttműködésre is, amelyek sok esetben az illegális bevándorlók származási vagy tranzitországai. A Stockholmi Program valójában megerősíti a Frontex részvételét úgy, hogy az ügynökség kulcsfontosságú szerepet kap az EU határait felügyelő, jövőbeli integrált mechanizmusban.
<SPEAKER ID="047" NAME="Artur Zasada" AFFILIATION="PPE">
(PL) Tisztelt elnök úr! Annak fényében, hogy egyre nő az kontinens északi részéről délre tartó áruszállítmány mennyisége, és hogy nincs elegendő közlekedési folyosó, szeretném kiemelni a Közép-európai Közlekedési Folyosó (CETC - 65-ös útvonal) fontosságát. Ez közutakat, belvízi utakat és vasúti közlekedést tartalmaz egy olyan területen keresztül, amely összekapcsolja a Balti-tengert az Adriai-tengerrel. Svédországból indul és Lengyelországon, a Cseh Köztársaságon, Szlovákián, Magyarországon és Horvátországon megy keresztül.
<P>
A folyosó a regionális fejlődés tengelye lenne azoknak a területeknek, amelyeken keresztül halad. Teljesen megfelelne az intermodalitás elveinek, és kiegyensúlyozott hatással lenne a természetes környezetre. Segítené az Európai Unió nagy részén a társadalmi és gazdasági fejlődés gyorsítását a Balti-tenger régiói, valamint a Földközi-tenger országai és az Adriai-tenger régiói közti kereskedelem sebességének és mennyiségének növelésével.
<P>
Európai parlamenti képviselőként és éveken át a közlekedési ágazatban dolgozó szakemberként kötelességemnek érzem, hogy a CETC projekt támogatását kérjem. Teljes mértékben megérdemli, hogy a meglévő Pán-európai Közlekedési Folyosók Transzeurópai Közlekedési Hálózatának részévé váljon.
<SPEAKER ID="048" NAME="Sylvie Guillaume" AFFILIATION="S&amp;D">
(FR) Tisztelt elnök úr! A calais-i "dzsungeltábor” szeptember végi felszámolását követően elítélendőnek tartom, hogy Franciaország és az Egyesült Királyság visszatoloncolásokat hajt végre Afganisztánba, amelyet most a totális káosz jellemez.
<P>
Kollégámhoz, Désir úrhoz hasonlóan én is felszólítom az Európai Bizottságot, hogy gyakoroljon nyomást a tagállamokra, így megakadályozva, hogy ezek az emberek súlyos veszélybe kerüljenek azért, mert visszatoloncolják őket Afganisztánba.
<P>
Tudjuk, hogy ezek a menekültek nem kérhetnek menedékjogot Franciaországban a Dublin II rendelet értelmében, mert csak Görögországba vagy Olaszországba deportálhatók, ahol a fogva tartási körülmények elfogadhatatlanok, és kevés esélyük van arra, hogy menedékjog iránti kérelmük teljesül.
<P>
A "dzsungeltábor” felszámolásával csak annyi történt, hogy a védelemre szoruló menekültek tragédiája tovább fokozódott. A francia hatóságok célkitűzéseivel ellentétben a menekültek még inkább sebezhetőbbé váltak a tábor felszámolását követően, és így még valószínűbb, hogy embercsempészek kezébe kerülnek, akik a maguk részéről emiatt egyáltalán nem fogják emészteni magukat.
<P>
Most emlékeznünk kell arra, hogy a menedékjogi rendszer hitelessége forog kockán, ha az nem képes megvédeni azokat, akik védelemre szorulnak.
<SPEAKER ID="049" NAME="Proinsias De Rossa" AFFILIATION="S&amp;D">
Tisztelt elnök úr! Üdvözlöm, hogy az ENSZ Emberi Jogi Tanácsa (EJT) jóváhagyta a Goldstone-jelentés ajánlásait, és hogy felszólalt a Gáza elleni illegális ostrom befejezése ellen, amely oly sok ember szenvedését okozza. Azt javaslom, hogy az illetékes parlamenti bizottságaink azonnal vizsgálják meg, milyen intézkedéseket tegyen az Európai Unió annak érdekében, hogy hatékonyan megvalósítsa a Goldstone-ajánlásokat.
<P>
Megdöbbentett, hogy az Unió négy tagállama -Olaszország, Hollandia, Magyarország és Szlovákia - az EJT-állásfoglalás ellen szavazott. Az emberi jogok és a nemzetközi jog nem valami választható extra, amelyet politikai tőke kovácsolása céljából védeni kell vagy figyelmen kívül kell hagyni. Az összes tagállamnak félelem és részrehajlás nélkül védenie kell a nemzetközi jogot és az emberi jogokat, különben aláássuk hírnevünket, mely szerint a világ igazságosságának szolgálatában álló erő és a közel-keleti békefolyamat elkötelezett előmozdítója vagyunk.
<P>
Végezetül a Lisszaboni Szerződés szellemében kérem, ragaszkodjon ahhoz, hogy az elkövetkező hetekben se a Bizottság, se a Tanács ne írjon alá új megállapodást Izraellel.
<SPEAKER ID="050" NAME="Tomasz Piotr Poręba" AFFILIATION="ECR">
(PL) Tisztelt elnök úr! Ez év szeptemberének második felében Oroszország és Fehéroroszország katonai gyakorlatokat tartott, amelyek kódnevei "Nyugat” 2009 és "Ladoga-tó” 2009 voltak. Ez volt az eddigi legnagyobb szabású hadgyakorlat Oroszország nyugati határainál a hidegháború óta. Hasonló méretű katonai gyakorlat utoljára 1981-ben volt, a hidegháború csúcspontján. Érdekes, hogy a "Nyugat” 2009 fázis szeptember 18-án kezdődött, ami szinte majdnem napra pontosan a szovjet hadsereg lengyelországi inváziójának 70. évfordulója. A gyakorlat egy részét a gdański öböl szájánál tartották, míg a "Ladoga-tó” 2009 gyakorlatról az az emberek egyöntetű véleménye, hogy a balti országok és Finnország elleni lehetséges támadás előkészületeit jelenti.
<P>
Az Orosz Föderáció nyíltan ellenséges lépései ellenére az Európai Unió és a NATO is passzív maradt. Még mindig nem készítettek védelmi stratégiát egy lehetséges, keleti irányból induló támadás ellen, mivel egyes országok és NATO-tagok ezt a kérdést politikailag rendkívül érzékenynek tartják.
<P>
A közelgő EU-Oroszország-csúcstalálkozó és az említett tények fényében az üggyel kapcsolatos kérdést nyújtottam be az Európai Unió Tanácsához.
<SPEAKER ID="051" NAME="Gabriel Mato Adrover" AFFILIATION="PPE">
(ES) Tisztelt elnök úr! A megállapodásokat tiszteletben kell tartani, és a szabályoknak mindenkire egyenlően érvényesnek kell lenniük. Habár ez a kijelentés egyértelműnek tűnik, a valóságban ez mégsem így van, amikor az Európai Unió és Marokkó közti társulási megállapodásról van szó, amely az Európai Csalás Elleni Hivatal szerint tele van szabálytalanságokkal.
<P>
A spanyol paradicsomtermelők, különösen a Kanári-szigeteken élők, nehéz időszakon mennek át, és szükségük van a megállapodás betartására, de azt is szeretnék tudni, hogy mik a Bizottság tervei a még új megállapodással kapcsolatban, amelyről még mindig folynak a tárgyalások: növelték-e a preferenciális paradicsomkvótát, és milyen feltételek mellett; módosítják-e a belépésiár-rendszert, hogy ne forduljanak elő további sérelmek a jövőben; és bevezetik-e az európai termelők által követelt növény-egészségügyi követelményeket.
<P>
Miközben a megegyezésekről beszélünk, a banántermelők aggódva követik figyelemmel a tárgyalásokat, bizonyos esetekben a harmadik országokkal folytatott, kétoldalú tárgyalásokat, mert ezeknek az ügyleteknek helyrehozhatatlan következményei lehetnek, ha ezek kompenzációs intézkedésekkel párosulnak.
<P>
A Bizottság egyik esetben sem hagyhatja cserben a termelőit, és nem engedhetjük, hogy ez megtörténjen.
<SPEAKER ID="052" NAME="Françoise Castex" AFFILIATION="S&amp;D">
(FR) Tisztelt elnök úr! Szeretném felhívni a figyelmét Mohammad Othman, egy 33 éves palesztin származású emberi jogi aktivistának és a bojkott, a megfosztás és a szankciók erőszakmentes civil társadalmi mozgalom támogatójának a letartóztatására.
<P>
Mohammad Othmant szeptember 22-én tartóztatták le az izraeli hatóságok. Azóta az izraeli hadsereg folyton hosszabbítja fogva tartásának időtartamát. Katonai bíró rendeli el a fogva tartását október 20-án, kedden - vagyis holnap.
<P>
Elnök úr, az Európai Parlament nevében megkérem, hogy intézkedjen az emberi jogi aktivista kiszabadítása érdekében, akinek csak a gondolatai bűnösek.
<P>
Ezen a héten adjuk át a Szaharov-díjat. Sajnálatos módon a Szaharov-díjat nem adhatjuk oda az emberi jogi mozgalmak összes résztvevőjének, de legalább ajánljuk fel nekik a segítségünket, amikor szabadságuk veszélyben van.
<SPEAKER ID="053" NAME="Róża, Gräfin von Thun Und Hohenstein" AFFILIATION="PPE">
(PL) Tisztelt elnök úr! Ma a Kulturális és Oktatási Bizottság és a Belső Piaci és Fogyasztóvédelmi Bizottság tagjaként kívánok szólni. Ebben a szerepemben kérem, hogy folytassák a könyvek digitalizálásával és a Google szerepével kapcsolatos széles körű tárgyalásokat és hatékony intézkedéseket. Nem engedhetjük meg, hogy a piacot egyetlen cég uralja annak ellenére, hogy mi mindent értünk el ezen a területen Európában. Olyan megfelelő jogi eszközöket kell létrehoznunk, amelyek íróink és kiadóink érdekeit védik, és ezt az Európai Uniónak másokkal együttműködve kell megtennie, főként az Egyesült Államokkal és a mai globalizált világ más országaival együtt.
<P>
Ez az európai irodalom, kultúránk és identitásunk kérdése. Előre kell lépnünk ezen a területen, és közösen kell megvédenünk őket: az európai írókat és az európai kiadókat. A digitalizálás problémája túl fontos ahhoz, hogy azt csak az Atlanti-óceán másik oldalán döntsék el. Közösen kell megalkotni a jogszabályokat, és nagy figyelmet kell fordítani erre a kérdésre.
<SPEAKER ID="054" NAME="Cătălin Sorin Ivan" AFFILIATION="S&amp;D">
(RO) Ezek a napok döntő fontosságúak a Moldovai Köztársaság demokratikus fejlődésnek szempontjából. Az október 23-ára kitűzött, új parlament általi elnökválasztást elhalasztották konkurencia hiányában. A kommunista párt bomlasztó taktikájával ismételten szabotálja a demokrácia felé vezető utat úgy, hogy nem állít elnökjelöltet.
<P>
Kötelességünk alaposan felügyelni a teljes folyamatot, és megbizonyosodni arról, hogy az alkotmányos rendelkezéseket alkalmazzák, és hogy Moldova megfelel a választások demokratikus vizsgáján.
<P>
Az európai uniós szomszédságpolitika egyik prioritásának kell lennie az ország demokráciájának erősítése. Ez példát mutathat az EU-tól keletre lévő egész térségnek. Kötelességünk új lehetőséget adni ennek a demokratikus kormánynak a szükséges erkölcsi és technikai támogatás nyújtásával. A legértékesebb jele ennek a támogatásnak egy olyan életképes megoldás lenne, amellyel a Moldovai Köztársaság állampolgárai csatlakozhatnak az Európai Unióhoz.
<SPEAKER ID="055" NAME="Jelko Kacin" AFFILIATION="ALDE">
(SL) Hosszú és alapos megfontolást követően Írország szavazói kétharmados többséggel ratifikálták a Lisszaboni Szerződést. Örömmel és büszkén fogadtuk a hírt, mivel a szerződés további bővítést tesz lehetővé. Csak Václav Klaus elnök úr és a cseh alkotmánybíróság nem tudott dönteni.
<P>
Az egykori Jugoszláviából származom, és emlékszem, hogy támogattuk Csehszlovákiát, nemcsak akkor, mikor a Szovjetunió ellen játszottak jégkorongmérkőzést, hanem minden alkalommal és helyzetben. Azóta, hogy a Varsói Szerződés erői megtámadták Csehszlovákiát a prágai tavasz alatt, mi mindig együtt éreztünk velük. De most ezt nem teszem, és nem is tehetem meg, mert az az Európai Unió, saját országom és a jövőbeli tagjelölt országok kárára válna.
<P>
Nyilvánosan ki kell fejeznem aggodalmamat, és ki kell mondanom, hogy nem engedünk a zsarolásnak. Ezért megkérem a jelenlegi tagállamok és tagállamjelöltek politikai vezetőit és állampolgárait, hogy tudassák a Cseh Köztársaság elnökével, hogy a saját és mások sorsával játszik. Eljött az ideje, hogy véget vessünk ennek a játéknak.
<SPEAKER ID="056" NAME="Csanád Szegedi" AFFILIATION="NI">
(HU) Elnök Úr! Tisztelt képviselőtársaim! Három évvel ezelőtt, 2006. október 23-án tízezrek gyűltek össze Budapesten, hogy méltóságteljesen megünnepeljék, megemlékezzenek az 1956-os magyar forradalomról és szabadságharcról, amelyet népünk a kommunista diktatúra ellen vívott. A békésen megemlékező tömeget három évvel ezelőtt rendőrruhába bújt azonosító jel nélküli terroristák tiltott fegyverekkel verték szét, vélhetően a kommunista diktatúra utódpártjának politikai megrendelésére.
<P>
1956 után, 50 év elteltével ismét magyar vér folyt Budapest utcáin. Ezen a héten, pénteken, október 23-án 15.00 órakor a Deák téren ismét több ezren fognak megemlékezni 1956-ról. Mi, a Jobbik EP képviselői több képviselőtársunkkal együtt, például Andreas Mölzerrel, Bruno Gollnischsal a helyszínen fogunk ügyelni a megemlékezők testi épségére, de kérném az EP-t, hogy küldjenek megfigyelőket és külön kérném Buzek Urat, hogy figyelmeztesse a magyar rendőri vezetőket az európai emberijogi egyezmény betartására.
<SPEAKER ID="057" NAME="Simon Busuttil" AFFILIATION="PPE">
(MT) Az utóbbi hetekben számos erőszakos incidens történt Jeruzsálem szent városának Al-Aksza nevű területén. A felek egymásra mutogatnak, és azt mondják, hogy a másik volt a hibás, a felbujtó és az erőszakos tettekért felelős. Gyakran megtörténik ebben a régióban, hogy egy incidens válsággá fokozódik. Ne feledjük, hogy a legutóbbi palesztin intifáda az al-akszai incidenseket követően történt. A jelenlegi helyzetben úgy gondolom, hogy elemeznünk kell, melyek az Európai Parlament kötelességei. Kötelességünk kiállni minden egyoldalú intézkedés ellen, és ezzel azonnal véget vetni a nemzetközi jog valamennyi megsértésének. A tapasztalat megmutatta, hogy az ehhez hasonló helyzetekben nem maradhatunk szótlanok.
<SPEAKER ID="058" NAME="Vladimír Maňka" AFFILIATION="S&amp;D">
(SK)
<P>
Három és fél hónapja Szlovákia egy brutális rágalomkampány célpontja, amely a nemzeti nyelvtörvény módosításával kapcsolatos.
<P>
Orbán Viktor, az EPP alelnöke azt mondta júliusban Romániában, hogy a magyar külpolitikának ezt az ügyet úgy kell kezelnie, mint egy lehetséges "casus belli”-t, ami azt jelenti, hogy "háborús ok”. Egy héttel később Kaltenbach Jenő, Magyarország egykori kisebbségi ombudsmanja azt mondta, hogy a Magyarországon élő összes kisebbség teljes mértékben elvesztette identitását, nem képes a saját nyelvén megszólalni, és nincs tisztában a saját történelmével. Az egykori ombudsman szavai nem váltottak ki politikai vitát vagy médiavitát.
<P>
A Nagy-Magyarországban hívő nacionalistákat nem érdeklik a magyarországi kisebbségek jogai, csak a más országban élő magyar kisebbség jogai. Így a Szlovákia déli részén élő ártatlan emberek ezen nacionalisták és a politikailag egyesített magyar nemzetről szőtt almaik áldozatává válnak.
<SPEAKER ID="059" NAME="Maria da Graça Carvalho" AFFILIATION="PPE">
(PT) A regionális különbségek továbbra is kihívást jelentenek a bővített Európai Unióban. Ezért alapvető fontosságú, hogy a kohéziós politika támogassa a kevésbé fejlett régiókat és tagállamokat. Ezért találjuk aggályosnak az Európai Regionális Fejlesztési Alapra és a Kohéziós Alapra vonatkozó általános rendelkezések legújabb módosítását, amelyet a portugál kormány javasolt az Európai Bizottságnak.
<P>
Ez a módosítás kivételeket állapít meg a negatív hatású és a technikai segítségnyújtással kapcsolatos kiadások földrajzi támogathatóságának általános szabálya alól, így az Észak-Közép-Portugália, az Alentejo és az Azori-szigetek konvergenciarégióknak szánt pénzeszközöket valójában Lisszabon területe kapja meg.
<P>
Ez a módosítás sértheti a gazdasági és a társadalmi kohézió elvét. Azt az elvet, amely az európai projekt sarokköve.
<SPEAKER ID="060" NAME="Mitro Repo" AFFILIATION="S&amp;D">
(FI) Tisztelt elnök úr! Aggaszt a vallásszabadság helyzete Törökországban. Törökország lehetséges EU-tagsága a koppenhágai kritériumok teljesítésétől függ. Úgy tűnik, hogy a közelmúltban az ország egyre kevésbé hajlandó javítani az emberi jogok és a vallásszabadság helyzetén a belső feszültségek miatt. Továbbá az egyházak ellen elkövetett bűncselekmények vizsgálata során is hanyagul járt el. Mi több, az ortodox egyház például még most sem képes szabadon és nemzetiségtől függetlenül megválasztani a pátriárkáját, és egyre többször próbálják korlátozni az egyházi személyek nyilvánosság előtt hordott papi öltözékét.
<P>
Konkrét intézkedéseket várunk Törökországtól a tagságáról szóló tárgyalások során. Olyan intézkedéseket, amelyek azt mutatják, hogy Törökország megérti és felismeri az európai örökség értékét, még ha az török földön is van. Ezért Törökországnak például azonnal engedélyeznie kell a Halki Szemináriumnak, hogy működjön továbbra is, valamint helyre kell állítania az egyházi tulajdon védelmét.
<SPEAKER ID="061" NAME="George Sabin Cutaş" AFFILIATION="S&amp;D">
(RO) Az Európai Bizottság által kiadott felmérések szerint az európai uniós tagállamok nagy többségében a folyó fizetési mérleg hiánya várhatóan meghaladja a GDP 3 százalékos hiánykorlátját 2009 és 2010 során. Hasonló módon, 2010-ben a 27 tagállam átlagos államadóssága várhatóan 80 százalék lesz, az euróövezet országaié pedig több mint 80 százalék.
<P>
A kelet-európai országok esetén viszont a recesszió mérséklése összeütközésben van a maastrichti kritériumoknak való megfeleléssel. Valójában az ellentmondás könnyen észrevehető az euróövezet országaira vonatkozó Stabilitási és Növekedési Paktum követelményei, ahol a hiány és az államadósság növekszik, és az euróövezethez csatlakozni kívánó országokra kényszerített rendkívül szigorú kötelező rendelkezések között.
<P>
Tehát szükségszerű adaptálni a maastrichti kritériumokat a jelenlegi helyzethez és a nagyobb ciklikus mozgásokkal jellemezhető gazdasági valósághoz. A maastrichti kritériumok adaptálása és a kelet-európai országoknak az euróövezethez való gyorsabb csatlakozása erősítené az Európai Uniót, és folytatná az integrációs folyamatot.
<SPEAKER ID="062" NAME="Nikolaos Chountis" AFFILIATION="GUE/NGL">
(EL) Tisztelt elnök úr! A görögországi és európai munkahelyi balesetekről szeretnék beszélni. Gyakorlatilag bűncselekménynek számítanak azok a hibák és az a gondatlanság, amiket a részvényesek, az ellenőrző mechanizmusok és a nemzeti és közösségi hatóságok az egészségvédelmi és biztonsági előírások alkalmazásakor elkövetnek. Ilyen szempontból hazám, Görögország tragikus állapotban van. 2008-ban 142 halálos baleset történt, és több mint 56 történt 2009 eleje óta.
<P>
Amikor emberek halnak meg, a vállalatok, a nemzeti hatóságok és a Bizottság nagyon nyugodtan kezelik az ügyet, a bűncselekményeket büntetlenek maradnak. Ezek olyan bűncselekmények, amelyeket a profit érdekében követnek el; ilyenek például a France Telecom által 2008 februárja óta elkövetett bűncselekmények.
<P>
Az előző héten egy mindössze 25 éves munkás halt meg; öngyilkosságot követett el az elfogadhatatlan munkakörülmények miatt.
<P>
Erről mit gondol a Bizottság? Ha más kérdésről lett volna szó, akkor közbelépett volna. Ezért felszólítom az Elnökséget és a képviselőtársaimat, hogy a háromnapos plenáris ülés alatt egyperces néma csenddel emlékezzünk a France Telecom és az egyéb munkahelyi balesetek áldozataira.
<SPEAKER ID="063" NAME="Ioannis Kasoulides" AFFILIATION="PPE">
Tisztelt elnök úr! Az előző hónapban értesítettem a plenáris ülést a ciprusi katonák maradványainak megtalálásáról, akiket az 1974-es invázió során lefényképeztek, amint élnek és virulnak, miközben megadják magukat a török hadseregnek. Új fejlemény, hogy az Emberi Jogok Európai Bírósága bűnösnek találta Törökországot, mert kegyetlenül és embertelenül viselkedett az akkor eltűnt katonák rokonaival, és nem vizsgálta ki az ügyet, valamint nem tájékoztatta a rokonokat a katonák sorsáról. Emiatt Törökországot kárpótlás fizetésére kötelezték. Újból felszólítom a Parlamentet, hogy adassa ki a török hadsereggel a nyilvántartásait az ENSZ Eltűnt Személyek Bizottságának ezen humanitárius ügy megoldása érdekében.
<SPEAKER ID="064" NAME="Rosario Crocetta" AFFILIATION="S&amp;D">
(IT) Tisztelt elnök úr, hölgyeim és uraim! Először is szeretném megköszönni önöknek, hogy megkérték a belga és a francia hatóságokat, hogy rendőri védelmet biztosítsanak nekem.
<P>
Amikor egy olyan jelenség elleni küzdelem frontvonalában kell harcolni, mint az olaszországi maffia, akkor véleményem szerint nagyon fontos az intézetek szolidaritását érezni, és ezért szeretném kifejezni köszönetem. Viszont már egy ideje, elnök úr, a maffiaszervezetek globális jelenségekké váltak: nemcsak a pénzmosás révén, hanem a bevándorlás révén is, és mert tartósan jelen vannak számos európai országban.
<P>
Ez év július 16-án egy vizsgálóbizottság létrehozására tettem felhívást, amely az európai maffiaszervezeteket vizsgálja. Ezt nemcsak a hazámért tettem, hanem az európai közösségért is, mert hiszem, hogy az éberség hiánya olyan bűnszervezetek esetén, mint a maffia, negatív hatással van az állampolgárok életminőségére, biztonságára, és a fejlesztési mechanizmusokra. És ezt furcsállom. Befejeztem, elnök úr...
<P>
(Az elnök félbeszakítja a felszólalót)
<SPEAKER ID="065" NAME="Elnök">
Köszönöm. Azt szeretném mondani, hogy megkértem a brüsszeli hatóságokat is, hogy legyenek éberebbek az Európai Parlament környékén, mert nemrég sajnálatos baleset történt. A brüsszeli hatóságok nagyon pozitívan válaszoltak az Európai Parlament kérésére, és megkezdődtek az üggyel kapcsolatos megbeszélések.
<SPEAKER ID="066" NAME="Corina Creţu" AFFILIATION="S&amp;D">
(RO) Az Élelmezési Világnap alkalmából közzétett jelentés arra mutatott rá, hogy minden hatodik ember éhezik, és az alultáplált emberek száma világszerte meghaladja az egy milliárdot, miközben az éhínségben szenvedők száma 100 millióval emelkedett egyetlen év alatt.
<P>
E teljes időszak alatt az Élelmezési Világprogram 50 százalékkal kevesebb nemzetközi adományban részesült 2008-hoz képest, ami komoly hatással van a szegény országoknak szállított élelmiszersegélyek mennyiségére.
<P>
Az Európai Unió a globális éhínség elleni küzdelem vezető aktivistája. A pozíciója megerősödött a L'Aquila-i G8-csúcstalálkozón tett kötelezettségvállalása miatt, miszerint 2 milliárd eurót biztosít, amelyet az 1 milliárd eurós élelmiszerfinanszírozási eszközhöz ad hozzá. Ez egy hatalmas összeg, de korántsem annyi, mint amennyi az ENSZ által kitűzött célok eléréséhez szükséges, amelyek értelmében felére kell csökkenteni az endémiás éhínségben szenvedők számát.
<P>
Sokkal tágabb politikai erőfeszítésre van szükség, hogy mozgósítsuk a világ fő ipari hatalmainak erőforrásait. Úgy gondolom, hogy szükségünk van egy sokkal specifikusabb és kézzelfoghatóbb célú Marshall-tervre, amely a létfenntartási szint alatti éhínségtől szenvedő embertársaink milliárdjain segítene.
<SPEAKER ID="068" NAME="Ioan Mircea Paşcu" AFFILIATION="S&amp;D">
Tisztelt elnök úr! A korábbi amerikai kormány rakétavédelmi projektjét, amelynek Európa részese, erősen támadta Oroszország, amely úgy tekint a projektre, hogy az ellene irányul, és még néhány európai is, akik zaklatottak, mert az oroszok zaklatottak.
<P>
Az Obama-adminisztráció igyekszik úgy kezelni ezt a kérdést, hogy módosítja rakétavédelmi projektjét, amely így a nagy hatótávolságú rakétafenyegetés helyett a kis és közepes fenyegetés ellen nyújt védelmet, amivel növeli Európa közvetlen védettségét, valamint elfogadta Oroszország együttműködését is egy radarállomás létesítése által a Kaukázusban.
<P>
Egyes európai képviselők még most is vitatják a projektet, figyelmen kívül hagyva annak új orientációját. Oroszország még nem szólalt meg az üggyel kapcsolatban. Csak abban reménykedem, hogy az európai álláspontot nem ez az egyetlen tény határozza meg, hanem az európai föld valódi fenyegetettsége elleni legjobb védelemi módszer keresése alakítja ki, amiben együttműködik az Egyesült Államokkal és Oroszországgal is, feltéve, ha az utóbbi hajlandó erre.
<SPEAKER ID="069" NAME="Philip Bradbourn" AFFILIATION="ECR">
Tisztelt elnök úr! Tavaly a Ház a reptéri testszkennerek használatát vitatta, és ennek következtében az Európai Bizottság visszavonta a kapcsolódó javaslatát.
<P>
Nemrégen a manchesteri repülőtéren új vizsgálat kezdődött, és már jogi tanács is rendelkezésre áll, miszerint a gép használata a kiskorúakon sértheti a gyermekbiztonsági és -védelmi rendelkezéseket a létrejött kép természeténél fogva. Hasonló természetű ügyek előfordultak 2005-ben és 2006-ban az Action on Rights for Children gyermekvédő csoport kezdeményezésére, amelyek eredménye az lett, hogy tilos 18 éven aluliakon használni a testszkennert.
<P>
Mivel a gép létjogosultságát vonja kétségbe ez a jogi tanács, és ezt most közvetlenül Barrot biztos úrnak szánom, nem most lenne az ideje annak, hogy a Bizottság úgy határozzon, miszerint az ilyen típusú szkennerek használata az EU-ban legyen tiltott, hiszen az Unión belül bárhova utazó választópolgáraimnak nem szabadna ilyen illetlen és megalázó bánásmódban részesülniük? Emellett kérem azt is, hogy az ilyen jellegű technológiát tiltsák be világszerte az összes uniós polgár védelme érdekében.
<SPEAKER ID="070" NAME="László Tőkés" AFFILIATION="PPE">
(HU) Elnök Úr! A vallási fanatizmus és a kisebbség keresztjének üldözése ellen tiltakoztam tavaly is, idén is ezt teszem. A legújabb indiai, bangladesi, afganisztáni, pakisztáni és törökországi keresztényellenes cselekmények hallatán engedjék meg, hogy ezennel ismét szót emeljek a vallási kizárólagosság jegyében tovább folytatódó kegyetlenkedések ellen, melyek többnyire muszlim és hindu fanatikusok részéről érik hittestvéreinket.
<P>
Indiában viszont Orissza és Gudzsarat államokban mind a keresztény mind a muszlim hívők súlyos üldöztetést szenvednek. Hazámban, a romániai Erdélyországban már az 1568-as tordai országgyűlés vallásszabadságot hirdetett. A vallásszabadság egyszerre egyéni és közösségi emberi szabadságjog. Irgalmasságot akarok és nem áldozatot, mondja Jézus. Hitünk tanítása szerint kérem, Jerzy Buzek Urat, az Emberi Jogi Bizottságot, az Európai Bizottságot, hogy a ..
<P>
(Az elnök félbeszakítja a felszólalót)
<SPEAKER ID="071" NAME="Nessa Childers" AFFILIATION="S&amp;D">
Tisztelt elnök úr! Az Independent Network News, Írország legtöbb helyi rádióállomásának első osztályú nemzeti és nemzetközi hírszolgáltatást nyújtó, dublini székhelyű hírügynökségnek elkerülhetetlen bezárása komoly és jogos kérdéseket vet fel az írországi média tulajdonjogával, sokféleségével és szabályozásával kapcsolatban. Az írországi helyi rádióállomásoknak biztosítaniuk kell, hogy híreik 20 százaléka nemzeti és nemzetközi legyen egyaránt. Az utóbbi években ezt a szolgáltatást legnagyobb részben az INN nyújtotta.
<P>
Az INN megszűnésével a Newstalk állomással szerződtek, amely a Communicorp tulajdonában van - aki az INN legnagyobb részvényese is -, hogy pótolja a szolgáltatást a következő hat hónapban. Az UTV, amelynek visszalépése az INN-ből váltotta ki az INN megszűnését, szintén központi szerepet kapott a szolgáltatás pótlásában. Az Újságírók Nemzeti Egyesülete fontos kérdéseket tett fel azzal kapcsolatban, hogy a két szerv részvétele a folyamatban megfelelő-e a média tulajdonjogi sokféleségének tükrében. Ezeket a kérdéseket teljes mértékben meg kell vizsgálni.
<SPEAKER ID="072" NAME="Sergej Kozlík" AFFILIATION="ALDE">
(SK) Szeretnék figyelmeztetni mindenkit, hogy Magyarország képviselői provokálják Szlovákiát. 20 évvel ezelőtt, augusztus 20-án a szovjet és magyar hadsereg megtámadta az egykori Csehszlovákiát.
<P>
Ugyanezen a napon, 2009-ben Sólyom László magyar köztársasági elnök a Szlovák Köztársaság három vezető képviselőjének fenntartásaira fittyet hányva, provokatív lépést tett azáltal, hogy egy etnikailag vegyes szlovák területen egy magyar király szobrának leleplezésére készült. Ma az ellen tiltakozik, hogy nem engedélyezték belépését Szlovákiába.
<P>
Előző heti látogatásakor Orbán Viktor, Magyarország vezető politikai pártjának, a Fidesznek az elnöke felszólította a magyar kisebbséget, hogy tegyék meg az autonómiájukkal kapcsolatos indítványokat. Arra hívta fel őket, hogy közösen tervezzék meg a kárpát-medencei magyarok jövőjét. Ez a Nagy-Magyarország gondolatának újraéledése - egy olyan provokáció, amelyet nem engedhetünk meg egy modern Európában. Ez játék a tűzzel, és az európai intézményeknek nem szabad szemet hunyni az ügy felett.
<SPEAKER ID="073" NAME="George Becali" AFFILIATION="NI">
(RO) Azt szeretném mondani, hogy a Lisszaboni Szerződésben nincsen külön megemlítve a sport témaköre, még a futball sem, amelynek hatalmas társadalmi és kulturális befolyása van. Azt szeretném elmondani, hogy nincs jogi alapja egy sportra vonatkozó EU-s politikának.
<P>
A sportágakat valójában a kapcsolódó sportszövetségek szabályai irányítják, de úgy vélem, elnök úr, hogy egyértelműen kell megfogalmazni a Szerződésben, hogy a sporttevékenységeknek és a sporttevékenységek szervezeteinek a releváns sportszövetségek szabályainak megfelelően kell működniük, míg bármilyen olyan tevékenységet, amely kapcsolatba hozható a sporttevékenységgel, a polgári törvényeknek és rendelkezéseknek kell szabályozniuk.
<SPEAKER ID="074" NAME="Elnök">
A vitát lezárom.
