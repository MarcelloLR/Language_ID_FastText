<CHAPTER ID="020">
Az éghajlatváltozás elleni globális szövetség kiépítése az Európai Unió és az éghajlatváltozás által leginkább veszélyeztetett szegény fejlődő országok között (rövid ismertetés) 
<SPEAKER ID="234" NAME="Elnök">
A következő napirendi pont Wijkman úr jelentésének rövid ismertetése, a Fejlesztési Bizottság nevében, az Európai Unió és az éghajlatváltozás által leginkább sebezhető szegény fejlődő országok közötti, éghajlatváltozás elleni globális szövetség (GCCA) kiépítéséről
<SPEAKER ID="235" NAME="Anders Wijkman">
előadó. - Elnök úr, ez a jelentés válasz az éghajlatváltozás elleni globális szövetségre, amelyet a tavalyi év vége felé az Európai Bizottság indított el. Az éghajlatváltozás elleni globális szövetség alapvetően nagyon jó kezdeményezés. Mindenekelőtt annak elismerése ez, hogy az alacsony jövedelmű országokat az éghajlatváltozás miatt komoly veszély fogja fenyegetni.
<P>
A helyzet iróniája, hogy csak nyolc év telt el azóta, hogy New Yorkban megállapodtak a millenniumi fejlesztési célokról. Itt még szinte szó sem esett az éghajlatváltozásról, mégis nyilvánvaló volt - már akkor is -, hogy az alacsony jövedelmű országok közül sokan nagyon meg fogják szenvedni az éghajlatváltozás negatív hatásait.
<P>
A szerveződési formáink azonban - az, hogy nemzeti szervezetekbe, kormányokba tömörülünk, külön foglalkozunk az éghajlatváltozással és külön a fejlesztési együttműködéssel - ténylegesen komolyan akadályozták vagy hátráltatták a teljes felismerést, hogy valójában mekkora fenyegetést is jelent az éghajlatváltozás a fejlődésre és a szegénység csökkentésére.
<P>
A kihívás természetesen nagy. Ahhoz, hogy segítsük az alacsony jövedelmű országokat az alkalmazkodásban és a kockázatcsökkentésben, valamint a migrációs törekvésekben, és szinergiákat keressünk e kettő között, külön figyelmet kell fordítani az erdőirtásra, majd pedig, ami a legfontosabb, a fejlesztési tervezés és a szegénység csökkentése keretében érvényesíteni kell mindezeket a szempontokat.
<P>
Kulcsfontosságú, hogy végül ne különálló alkalmazkodási projektek egész sorához jussunk el. Az alkalmazkodást és a kockázatcsökkentést inkább be kell építenünk a fejlesztési együttműködésbe.
<P>
Amikor a Fejlesztési Bizottságban erről tárgyaltunk, az volt a nagy kérdés, hogyan történjen a finanszírozás. A Bizottság javaslata mindössze 60 millió euróról szól, de ez csak csepp a tengerben. Senki sem tudja, mennyibe fog kerülni az alkalmazkodás és a kockázatcsökkentés; senki nem tudja, mibe fog kerülni a technológiai együttműködés a kárenyhítés terén. A Világbank, az Oxfam, az UNDP és mások különböző becslésekkel álltak elő, amelyek összege az évi 10 milliárd és 100 milliárd USA-dollár között mozog. Néhány intézkedésnek nem kell többe kerülnie: ha a fejlesztési tervezést és a szegénységcsökkentési stratégiákat eleve az éghajlatváltozás hátrányos hatásainak figyelembevételével készítjük el, a költségek esetleg nem is fognak megemelkedni. Sok területen azonban tudjuk, hogy lesznek pluszköltségek. A mezőgazdálkodási gyakorlatok, a kockázatcsökkentés szélsőséges időjárási események esetére, a tengerszint emelkedése, egészségügyi intézkedések: lehet válogatni.
<P>
A kérdés az: honnan jön majd a plusz vagy kiegészítő finanszírozás? A jelentésben tettünk néhány javaslatot. Ezek egyike, eléggé magától értetődően az, hogy használjuk fel a jövőbeni kibocsátási engedélyek várható aukcióiból származó bevétel egy részét. Nagyon fontos, hogy ennek keretében valahogyan különítsük el a fejlődő országoknak szánt finanszírozást.
<P>
A másik javaslat az, hogy a tagállamok támogassák a Bizottság kezdeményezését, és ne fogjanak saját kezdeményezésekbe. Ez egy új terület, ahol ésszerűbb összefogni az erőforrásokat.
<P>
Végezetül mindent, amit ezen a területen teszünk, a jövő évi koppenhágai klímatárgyalások keretében kell szemlélni. Az 1. mellékletbe tartozó országok - különösen az EU - részéről kulcsfontosságú a proaktív fellépés, hogy globális megállapodást lehessen elérni.
<P>
A fejlesztési jelentés az Európai Bizottság kezdeményezésének támogatása szellemében foglalkozik a megemlített kérdésekkel sok más kérdéssel együtt, a kezdeményezés megerősítésének elsődleges célját szem előtt tartva úgy a lényeget, mint a pénzügyeket tekintve.
<SPEAKER ID="236" NAME="Joe Borg">
a Bizottság tagja. - Elnök úr, üdvözlöm Wijkman úr jelentését, és köszönöm, hogy továbbra is támogatja az éghajlatváltozás elleni globális szövetséget. Összességében úgy gondoljuk, hogy a jelentés a megfelelő kérdéseket emeli ki, és felismeri a nemzetközi közösség előtt álló fő kihívásokat az éghajlatváltozás miatti kárenyhítéshez és alkalmazkodáshoz nyújtandó támogatások tekintetében a fejlődő országokban. Különösen nagyra értékeljük a jelentés javaslatait, először is azt, hogy az éghajlatváltozás elleni globális szövetséget alakítsuk a tagállami kezdeményezések információs központjává. Egyetértünk azzal, hogy a fejlődő országok segítésére irányuló jelenlegi erőfeszítések ezen a fontos területen felaprózottak és nincsenek jól összehangolva, ráadásul nem felelnek meg a segítségnyújtás hatékonyságáról szóló párizsi elveknek, amelyeket az EU valamennyi tagállama aláírt.
<P>
A második egy hosszú távú finanszírozási cél meghatározásáról szóló javaslat a GCCA számára. Ehhez azonban döntő fontosságú, hogy a tagállamok teljes mértékben felsorakozzanak ezen kezdeményezés mellett, nagyobb hivatalos fejlesztési támogatásra vállaljanak kötelezettséget, és innovatív finanszírozási forrásokat bocsássanak a GCCA rendelkezésére. Az Európai Bizottság által meghatározott finanszírozási cél önmagában értelmetlen lenne.
<P>
Végül következik az a javaslat, hogy az EU kibocsátáskereskedelmi rendszere keretében a kibocsátási jogok aukcióiból várható bevételek egy részét költsük a GCCA, valamint az éghajlatváltozással kapcsolatos egyéb intézkedések finanszírozására a fejlődő országokban. E javaslatok megvalósításához szükségünk van az Európai Parlament további támogatására - különösen a jelenlegi helyzetben -, mindenekelőtt a tagállami szintű döntéshozókkal való együttműködés révén.
<P>
A jelentés számos ponton kér további tisztázást a Bizottságtól, amelyek közül most konkrétan a GCCA kifejezett hozzáadott értékére vonatkozó kérdésre válaszolnék. A GCCA összességében az Európai Unió éghajlatváltozással kapcsolatos politikájának meghatározó elemévé kíván válni. Ez a politika hagyományosan a kárenyhítésre helyezte a hangsúlyt az Unión belül és kívül egyaránt. A zöld könyv/fehér könyv folyamat most elsősorban az Unión belüli alkalmazkodással foglalkozik. A GCCA jelenti az alkalmazkodási erőfeszítéseink külső dimenzióját. Emellett fontos hangsúlyozni, hogy a nemzetközi közösségnek 2009. decemberben Koppenhágában el kell jutnia egy globális éghajlat-változási megállapodás megkötéséig, hogy ne legyen szakadék a Kiotói Jegyzőkönyv és a nyomon követésről szóló megállapodás között. A fejlődő országok csak akkor fognak belemenni egy ilyen megállapodásba, ha az alkalmazkodással kifejezetten foglalkozunk. Az Európai Uniónak e téren vezető szerepet is kell vállalnia, és a GCCA megfelelő eszköz arra, hogy megmutassuk elkötelezettségünket.
<P>
Wijkman úr jelentése határozottabban utalhatott volna erre a politikai szükségszerűségre. Ráadásul az Európai Unió nyújtja a legtöbb fejlesztési támogatást. Az éghajlatváltozás nyilvánvalóan fenyegeti a fejlődést. A GCCA célja, hogy az éghajlatváltozáshoz való alkalmazkodásnak stabil helyet találjon az EU fejlesztési politikájában.
<P>
Befejezésül, a GCCA különböző eszközöket szeretne alkalmazni az éghajlattal összefüggő segítségnyújtás kialakításában, a projektfinanszírozástól elmozdulva a program alapú módszerek felé. Úgy véljük, hogy az éghajlatváltozással szembeni rugalmas hozzáállás csak így alakítható ki hatékonyan. A Bizottság már belekezdett az éghajlatváltozás elleni globális szövetség megvalósításának első szakaszába. Ennek során kellő figyelmet fordít a jelentés javaslataira, különösen ami a partnerországok képviselőinek szoros bevonását és az egyéb kapcsolódó két- és többéves, többoldalú kezdeményezésekkel való szoros koordinációt illeti.
<P>
Végezetül, a Bizottság elismeri, hogy az éghajlatváltozást jobban be kell építenie saját segélyprogramjaiba, szoros együttműködésben a partnerországokkal és az országos szintű fejlesztési partnerekkel. Ebben a törekvésünkben segítségünkre lesz az OECD-nél folyó munka az alkalmazkodás fejlesztési együttműködésbe való beépítésére vonatkozó iránymutatás kidolgozásán.
<SPEAKER ID="237" NAME="Elnök">
A napirendi pontot ezzel lezárom.
<P>
A szavazásra kedden kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="994" NAME="Mihaela Popa  " AFFILIATION="PPE-DE">
írásban. - (RO) Ezt a kezdeményezést az Európai Unió által a fejlődő országok iránt vállalt felelősség, valamint az a tény indokolja, hogy a humanitárius segélyek terén az Európai Unió a világ legnagyobb adományozója.
<P>
Fontos e tekintetben, hogy kerüljük a közösségi vagy tagállami szinten indított, a fejlődő országokat érintő kezdeményezések felesleges megkétszerezését.
<P>
Úgy vélem, az éghajlatváltozással kapcsolatban létfontosságú, hogy ne egyszeri kötelezettségvállalásról legyen szó, hanem az EU által elfogadott intézkedések mindegyikében vegyük figyelembe a megelőző fellépés fontosságát, különös tekintettel a fejlesztési segítségnyújtáshoz kapcsolódó intézkedésekre.
<P>
Végül, de nem utolsósorban, szerintem a megelőző fellépést kell előnyben részesíteni a humanitárius válságokhoz kapcsolódó intézkedésekhez képest, szem előtt tartva, hogy a katasztrófák után az újjáépítés költségei sokkal magasabbak.
<P>
Az Európai Uniónak nemcsak szolidaritást, de felelősséget is kell tanúsítania a világ más régiói iránt, ezért az éghajlatváltozás elleni globális szövetség fontos lépés ebbe az irányba.
<SPEAKER ID="238" NAME="Pierre Schapira  " AFFILIATION="PSE">
írásban. - (FR) Az éghajlatváltozás elleni globális szövetségnek hatékony eszközzé kell válnia, amely a legszegényebb országokat képessé teszi az éghajlatváltozáshoz való alkalmazkodásra, mivel ennek éppen ők az első számú áldozatai.
<P>
Az Európai Parlament Szocialista Képviselőcsoportja által a bizottságban benyújtott módosítások révén sikerült tovább javítani az előadó által elvégzett kitűnő munkát.
<P>
A szövetség finanszírozását illetően a PSE az előadóhoz csatlakozva szintén helyteleníti az Európai Bizottság által megállapított éves összeg alacsony szintjét.
<P>
Ugyancsak helytelenítjük azt a kvázi szisztematikus gyakorlatot, hogy az EFA-hoz folyamodunk az új kezdeményezések, mint például a szövetség támogatásáért. Ezt a felhasználást szigorú ellenőrzés alatt kellene tartani, hogy biztosítsuk, valóban fejlesztési tevékenységek finanszírozására fordítják, és hogy a szövetség működésének első évére korlátozódik. A Bizottságnak ezért tartania kell magát ahhoz a kötelezettségvállalásához, hogy kiegészítő pénzösszegeket keres a szövetség számára.
<P>
A PSE azt is jelezte, hogy támogatja az éghajlatváltozás és a jelenlegi élelmiszerválság közötti szoros kapcsolat megállapítását. A szövetségnek konkrét intézkedéseket kell előterjesztenie ezen a fronton, amilyen például a zöldövezet kialakítása a déli városok körül, hogy ösztönözzük az élelmiszertermelő mezőgazdaságot.
<P>
Végezetül felszólítottunk a bioüzemanyagok előállítására vonatkozó környezetvédelmi, társadalmi és gazdasági kritériumok kidolgozására, valamint az élelmiszerbiztonság garantálására a kivitelre termelő mezőgazdaság népszerűsítése előtt.
