<CHAPTER ID="003">
Az elnökség közleményei
<SPEAKER ID="007" NAME="Elnök">
Először is négy témával kapcsolatban szeretném röviden tájékoztatni Önöket. Nagy örömmel hallottam, hogy átadták Liu Hsziao-po számára a Nobel-békedíjat. Az emberi jogok e védelmezője még mindig börtönben van a véleménynyilvánítás szabadsága érdekében Kínában folytatott békés tevékenysége miatt. Értékeljük a kínai hatóságok azon újabb erőfeszítéseit, amelyeket a szabad világ politikai, gazdasági és társadalmi normái felé vezető úton megtettek. Ez azonban még nem elég, ezért határozottan kérjük Liu Hsziao-po, Hu Csia, a Szaharov-díj nyertese és más emberi jogi jogvédők börtönből való szabadon bocsátását. Az Európai Parlament a jövőben is az emberi jogok érvényesülésének állandó őre lesz.
<P>
Másodsorban, az Európai Parlament számos olyan eseményt szervez ezen a héten, amelyek a szegénység felszámolásának tegnapi nemzetközi napjához kapcsolódnak. Sokan közülünk viselnek erre utaló kitűzőt. A plenáris ülésen e témának szentelt vitákon felül szeretném Önöket arra kérni, hogy holnap 14.45-kor vegyenek részt egy ünnepségen a Bronisław Geremek Agorán, amelyen ott lesz Ban Ki-Mun, az ENSZ főtitkára is.
<P>
Harmadsorban, ma negyedik alkalommal emlékezünk meg az emberkereskedelem elleni küzdelem európai napjáról. Nagyon komolyan foglalkozunk ezzel a kérdéssel. Jelenleg tárgyalásokat folytatunk egy, az emberkereskedelem megelőzéséről és leküzdéséről szóló irányelvre irányuló javaslatról.
<P>
Végül negyedsorban szeretném arra kérni Önöket, hogy szerdán 12.00-kor hallgassák meg a parlamenti elnökségem félidős értékelését. Ez főként az Európai Parlament fejlődését, és különösen az Önök által elért eredményeket, továbbá az általam személyesen tett kezdeményezéseket foglalja majd össze: hol vagyunk most, hol helyezkedünk el a megváltozott Európai Unióban, hogyan néz ki az Európai Parlament, és miként működik együtt a többi intézménnyel. Véleményem szerint joguk van megkapni ezt a tájékoztatást a hivatali időm felének lejártával.
