<CHAPTER ID="023">
Növényvédő szerekre vonatkozó statisztika (vita) 
<SPEAKER ID="463" NAME="Elnök">
A következő napirendi pont Staes úr jelentése a Környezetvédelmi, Közegészségügyi és Élelmiszerbiztonsági Bizottság nevében, a növényvédelmi termékekre vonatkozó statisztikákról szóló, az Európai Parlament és a Tanács rendeletére irányuló javaslatról - C6-0457/2006 -.
<SPEAKER ID="464" NAME="Joaquín Almunia">
a Bizottság tagja. - (ES) Elnök asszony, szeretnék köszönetet mondani Staes úrnak kiváló előadói munkájáért, valamint a Környezetvédelmi, Közegészségügyi és Élelmiszerbiztonsági Bizottságnak, és a Mezőgazdasági és Vidékfejlesztési Bizottságnak e rendeletre irányuló javaslatról folytatott vitához való hozzájárulásokért.
<P>
A javaslat része a növényvédő szerek fenntartható használatára vonatkozó tematikus stratégiának. E tematikus stratégia célja, hogy csökkentse a növényvédő szerek emberi egészségre és a környezetre gyakorolt hatását. A mai vita tárgyát képező rendeletre irányuló javaslat hozzájárul ehhez a célhoz azzal, hogy valamennyi tagállamban megbízható és összehasonlítható adatokat gyűjtsenek, hogy lehetővé váljék az összehangolt kockázati mutatók számítása. A Bizottság javaslata több éves munka eredménye, amelyet az OECD-vel és kutatószervezetekkel együtt végeztünk e kockázati mutatók kidolgozásában.
<P>
Eredeti szándékunk a Bizottságnál az volt, hogy a rendelet valamennyi típusú növényvédő szerekre vonatkozzon, a biocideket is beleértve. A jogalkotás előkészítő fázisa azonban világossá tette, hogy a biocid ágazat-nincs megfelelően harmonizálva, és sem a Bizottságnál, sem a tagállamoknál nincs meg a kellő tapasztalat vagy tudás a biocidekre vonatkozó konkrét intézkedésekre vonatkozó javaslatok megtételéhez, ezért az a döntés született, hogy a termékeknek ez a kategóriája ne szerepeljen az eredeti, az önök számára megfontolásra előterjesztett javaslatban.
<P>
Tudom, hogy jelentésében Staes úr kiáll a biocidek bevonása mellett, de nekünk voltak indokaink arra, hogy végső soron úgy döntsünk, hogy nem szerepeltetjük azokat. Szeretném azonban biztosítani az előadót és mindannyiukat, hogy a Bizottság meg fogja ragadni a biocidekről szóló, ez év végére tervezett irányelv felülvizsgálatának lehetőségét, hogy javaslatot terjesszen elő, amely átfogóan foglalkozik ezzel az ágazattal, ide értve az adatgyűjtést is.
<P>
Staes úr jelentése kiáll a mellett, hogy a rendelet hatálya terjedjen ki a növényvédő szerek nem mezőgazdasági célú felhasználására is, és így tartalmazza a termelési és forgalmi statisztikákat is. Javaslatunkban mi úgy döntöttünk, hogy ezeket az adatokat kihagyjuk a rendelet alkalmazási köréből, elkerülve a más, termelésre és forgalomba hozatalra vonatkozó statisztikai rendeletekkel való átfedést, ami megnövelné az e statisztikák előállításának adminisztratív költségét. Nyitottak vagyunk azonban, hogy megvizsgáljuk: a meglevő termelési és forgalomba hozatali statisztikát hogyan lehet a legjobban felhasználni a tematikus stratégia céljainak javára.
<P>
Elnök asszony, hölgyeim és uraim, azzal szeretném befejezni, hogy emlékeztetném önöket e rendelet végrehajtásának jelentős pénzügyi költségére, ami a 25-ök Uniójára készült kezdeti becslés szerint évi 10 és 25 millió euró között van, és ez arra vezet bennünket, hogy azt ajánljuk, kapjanak a tagállamok kellő rugalmasságot e rendelet alkalmazásában.
<P>
Bízom benne, hogy a Parlament, a Tanács és a Bizottság közötti jó együttműködés alapján a lehető leggyorsabban megállapodásra jutunk, mivel, amint önök is tudják, az ilyen adatok összegyűjtésének folyamata hosszú és bonyolult, és mintegy öt évig tart. Jó lenne, ha a rendeletet a lehető leggyorsabban alkalmazni lehetne, és természetesen akkor, amikor a tematikus stratégiáról szóló keretirányelvet elfogadták.
<P>
Végül szeretnék még egyszer köszönetet mondani Staes úrnak a kiváló munkájáért egy olyan javaslattal kapcsolatban, amely nagyon bonyolult, ugyanakkor nagyon fontos a környezet és az emberi egészség szempontjából.
<SPEAKER ID="465" NAME="Bart Staes">
előadó. - (NL) Úgy vélem, hogy a biztos úr igen jól összegezte a számos ponttal kapcsolatos aggályait. A Bizottságnak a statisztikáról és növényvédő szerekről szóló rendeletre irányuló javaslata közvetlenül kapcsolódik a novényvédő szerek fenntartható használatára vonatkozó tematikus stratégiához.
<P>
A biztos úr azt is igen egyértelművé tette, hogy a cél a növényvédő szerek felhasználására és forgalomba hozatalára vonatkozó nemzeti statisztikák európai összehangolása, amit olyan szinten kell elérni, hogy az funkcionális értelemben a leginkább megvalósítható legyen. A cél ezért - és ez egy fontos cél -, hogy ezeket az adatokat arra használjuk fel, hogy középtávon csökkentsük a növényvédő szerek felhasználásából adódó kockázatokat, és ezeknek a környezetre és a közegészségre gyakorolt hatását.
<P>
Jelentésem készítésekor négy célom volt:
<P>
1. az adatok kellő összehasonlíthatóságának biztosítása;
<P>
2. az adatgyűjtés megkettőzésének elkerülése;
<P>
3. a hatály kiterjesztése a nem mezőgazdasági felhasználásra;
<P>
4. az így szerzett adatok teljes körű hasznosítása a beszámolásra vonatkozó erkölcsi kötelezettségen keresztül.
<P>
Úgy vélem, hogy a Környezetvédelmi, Közegészségügyi és Élelmiszerbiztonsági Bizottságban megtartott szavazás után elértem ezt a négy célt, de tudom, hogy még mindig vannak nehézségek. Különösen az árnyékelőadó, Nassauer úr érvelt az Európai Néppárt (Kereszténydemokraták) és az Európai Demokraták képviselőcsoportja nevében azzal, hogy az adatgyűjtést megfelelő és hatékony módon kell szabályozni, nemcsak az ilyen adatok bizalmas kezelése, hanem az azokhoz való nyilvános hozzáférés és átláthatóság tekintetében is. Úgy vélem, hogy Nassauer úr és én nagyon konstruktív tárgyalásokat folytattunk, és aggályait megoldottuk, többek között a Környezetvédelmi Bizottságban történt szavazással, amely szinte egyhangú volt.
<P>
Sikerült jól megszövegeznünk a rendelet hatályának a nem mezőgazdasági ágazatra történő kiterjesztését is. Így most nemcsak a mezőgazdasági és kertészeti, hanem a szakmai nem mezőgazdasági felhasználást, például az utak, vasutak és kommunális zöldterületek karbantartási munkáihoz történő felhasználásra vonatkozó adatgyűjtést is kiválasztottuk.
<P>
Hála az Európai Parlament szocialista képviselőcsoportjának, a biztos úr által is tárgyalt biocidek koncepciója végső soron utat talált a jelentésbe. Ezt különösen a PPE-DE képviselőcsoportja ellenezte, és így a PSE képviselőcsoportjával együtt és saját képviselőcsoportom nevében megkíséreltem a problémát azzal megoldani, hogy két módosítást állítottam össze az első olvasatban elfogadott, a Klaß asszony-féle jelentést kiegészítő korábbi szöveg alapján. Tudom, hogy a PPE-DE képviselőcsoportjának és Nassauer úrnak is vannak még problémái ezzel, de remélem, hogy a végső szavazáskor ez nem jelent áthidalhatatlan akadályt; végül is ezzel kapcsolatban az Európai Parlament többségi véleménye előtt próbálunk meg fejet hajtani.
<P>
Egy másik, a PPE-DE képviselőcsoportjában ellenvetésre találó pont, hölgyeim és uraim, a Környezetvédelmi Bizottságnak az a döntése, hogy a rendelet hatályát kiterjeszti a növényvédő szerek értékesítése és felhasználása mellett a növényvédő szerek előállítására, importjára, exportjára és forgalmazására is. A PPE-DE képviselőcsoportja attól tart, hogy ez további terhet ró a vállalkozásokra. Hogy őszinte legyek, Nassauer úr, én ebben kételkedem, mivel ezek az adatok mindenképpen rendelkezésre állnak, és e tekintetben semmiféle további megfontolásra nincs szükség.
<P>
Szemben Nassauer úr állításaival, meg vagyok győződve arról, hogy ezeknek az adatoknak a bevonása a nem kívánatos és illegális forgalomról sokkal jobb áttekintést biztosít. Azt hiszem, ez az ismeret a rendelet egyik célja megvalósításának hasznára válik majd, amelyet a biztos is egyértelműen megfogalmazott, nevezetesen, hogy csökkentsük a növényvédő szereknek a környezetre és a közegészségre gyakorolt hatását, illetve használatukból adódó kockázatokat. Azt is gondolom, hogy e két konkrét érv biztosítani fogja, hogy fel tudjunk lépni bármilyen harmadik ország által indított WTO-eljárással szemben.
<P>
Köszönetet szeretnék mondani képviselőtársaimnak rendkívül konstruktív együttműködésükért. Remélem, hogy sikerülni fog a jelentéshez nagy többséget szerezni, hogy termékeny tárgyalásokat folytathassak a Tanáccsal a második olvasatban. Ugyancsak szeretnék köszönetet mondani a Bizottságnak a kiváló együttműködésért, és az Eurostat tisztviselőinek is, akik mindig rendelkezésre álltak, és rendkívül segítőkészek voltak a jelentés létrehozásánál. Nagyon köszönöm, hölgyeim és uraim.
<SPEAKER ID="466" NAME="Hartmut Nassauer">
a PPE-DE képviselőcsoport nevében. - (DE) Elnök asszony, hölgyeim és uraim, konszenzus van abban, hogy csökkenteni kívánjuk a növényvédő szerek használatából származó, az emberekre és a környezetre gyakorolt káros hatásokat. Ahhoz, hogy ezeket a hatásokat megállapítsuk, indikátorokat kell kidolgozni. Ahhoz, hogy ezeket kidolgozhassuk, adatokra van szükségünk. Hogy az adatok bizonyosan rendelkezésre álljanak, szükségünk van erre az irányelvre. Ezt hangsúlyoznom kell ahhoz, hogy egyértelművé tegyem, hogy ez nem érinti a növényvédő szerek vagy azok használatának engedélyezését, pusztán a megfelelő mutatók kidolgozásának érdekében az alkalmas adatok megszerzését. Ezzel kapcsolatban egyetértés van.
<P>
Igen messzire mentünk a közös álláspont kialakítása érdekében, amint Staes úr is nagyon helyesen bemutatta, és ez meglepően sikeres volt. Egyetértettünk abban is, hogy az alkalmazás hatókörét ki kell terjeszteni a nem mezőgazdasági ágazatokra is. Ugyancsak megtaláltuk a következetes álláspontot a vállalati illetve kereskedelmi titkok védelme érdekében.
<P>
Közöttünk két olyan tétel van, amit nem sikerült feloldani: az első a biocidek bevonása. Én teljes mértékben osztom a biztos úr által kifejtett álláspontot. Nincsenek alapvető ellenvetéseink, de jelenleg nincs meg a szükséges tudásunk ahhoz, hogy ezt a lépést értelmes módon megtehessük. Elvben nincsenek fenntartásaim vele szemben, amint mondtam. Ez a megfelelő időben megtörténhet.
<P>
A második pont azonban súlyosabb. Mi kategorikusan ellenezzük azt, hogy az alkalmazási kör kiterjedjen a növényvédő szereknek nemcsak a használatára, hanem az előállítására is, mert az előállítási folyamat, mint olyan semmilyen tájékoztatással nem szolgál az alkalmazásról. A harmadik országokba exportált termékek; a felhasználás előtt tárolt termékek. Ezért a termelés, mint mondtam, mint olyan, semmivel sem járul hozzá ahhoz a célhoz, amiért ezt az irányelvet kibocsátjuk, és ezért nagyon örülnénk, ha azt elkerülhetnénk.
<P>
Ezzel együtt is azt mondanám, Staes úr, hogy amennyiben a Bizottságnak sikerül betartania az általunk kidolgozott kompromisszumokat, akkor az ön jelentése nem fog elvérezni a végső szavazásnál.
<SPEAKER ID="467" NAME="Hegyi Gyula">
a PSE képviselőcsoportja nevében. - Elnök asszony, vitatkoztam magammal, hogy magyarul vagy angolul szólaljak fel erről a témáról, de azután rájöttem, hogy a munkafolyamat során én leginkább angol kifejezéseket használtam erről témáról.
<P>
A PSE képviselőcsoportja intenzív vitát folytatott a jelentésről, és kompromisszumos álláspontot foglalt el. Néhányan közülünk, magamat is beleértve, radikálisabb módosításokkal éltek, de a képviselőcsoport közös álláspontja elfogadható számunkra is. Így üdvözlöm a jelentést, és gratulálok az előadónak.
<P>
A növényvédő szerek egyrészt fontos és lényeges segítői a modern európai mezőgazdaságnak, másrészről azonban a növényvédő szerek nem megfelelő használata és a káros anyagok használata egészségi problémákhoz, végzetes balesetekhez, és a környezet szennyezéséhez vezet. A döntéshozóknak, a hatóságoknak, a helyi önkormányzatoknak, a gazdáknak, a nem kormányzati szervezeteknek és a polgároknak megfelelő tájékoztatásra van szükségük a növényvédő szerek használatáról ahhoz, hogy ennek negatív hatásait csökkenteni, illetve megelőzni lehessen. Ezért a növényvédő szerekre vonatkozó európai statisztikára irányuló javaslat pozitív lépés a környezetbarát mezőgazdaság felé. Az európai statisztikák alapján figyelemmel kísérhetjük és értékelhetjük az új növényvédő szerekre vonatkozó jogszabályokban elrendelt pozitív változásokat, itt a növényvédő szerek felhasználásról szóló irányelvről és a növényvédő szerek engedélyezéséről szóló rendeletről van szó.
<P>
A PSE képviselőcsoportja jóváhagyásával a kezdetektől fogva javasoltam és támogattam a biocid-termékek felvételét ebbe az irányelvbe . Mint a legtöbb esetben, a biocidek hatóanyagát növényvédelmi szerként is felhasználják. A biocideknek ezért szinte ugyanaz az egészségi és környezeti hatása. A környezetbe történt kibocsátás után egyáltalán nem számít, hogy az adott anyagot biocidként vagy növényvédő termékként állították elő. Ésszerű, hogy először csak a biocid-termékekről gyűjtsünk statisztikát.
<P>
Az üzleti titoktartás mindig érzékeny kérdés, és ezért nagyon örülök, hogy mindannyian elfogadtuk, hogy ez az irányelv vegye figyelembe a környezeti információhoz való hozzáférésről szóló Aarhusi Egyezmény szerinti kötelezettségeket. Ezért támogattam azt a módosítást, amely kötelezi a termelőket, hogy megfelelő tájékoztatást biztosítsanak a közvélemény számára. Remélem, hogy az e Házban képviselettel rendelkező politikai pártok közötti kompromisszum után a Tanács is egyetért majd a jó első olvasattal, és néhány éven belül talán már idézhetem itt a legutóbbi európai növényvédőszer-statisztikák hasznos adatait.
<SPEAKER ID="468" NAME="Marios Matsakis">
a ALDE képviselőcsoportja nevében. - Elnök asszony, gratulálok az előadónak, Staes úrnak a kiváló jelentéséhez, és nagyszerű erőfeszítéseihez, amellyel elérte a kompromisszumot és konszenzust a különféle politikai frakciók között. A növényvédő termékek értékesítésére és felhasználására vonatkozó nemzeti statisztikák EU-harmonizálása, és az ilyen statisztikai adatok megfelelő felhasználása kétségtelenül nagyban előmozdítaná az ilyen termékek hatásának környezetre és az emberi egészségre gyakorolt hatásának pontos értékelését, lehetővé téve a javító intézkedések meghozatalát.
<P>
Annak érdekében, hogy ez az összehangolás hatékony, és így a lehető legelőnyösebb lehessen, az előadó nagyon helyesen vezetett be számos módosítást, amelyek felölelik a legtöbb képviselőcsoport kompromisszumos megállapodását, ami négy fő területre terjed ki. Először, a tagállamokban az összehasonlítható és összeegyeztethető statisztikai adatok létrehozása. Másodszor, az adatgyűjtés megkétszerezésének elkerülése a költségek és a szakmai felhasználók terhei csökkentése érdekében. Harmadszor, a rendelet hatályának kiterjesztése a nem mezőgazdasági célú felhasználásra, és negyedszer, hogy a begyűjtött adatokat a lehető legteljesebb mértékben fel kell használni.
<P>
Mi ezeknek a módosításoknak a nagy többségét hasznosnak és szükségesnek tartjuk - ahogyan azokat a Környezetvédelmi, Közegészségügyi és Élelmiszerbiztonsági Bizottság is szinte egyhangúan hagyta jóvá -, és támogatni fogjuk. Csak három módosítás ellen fogunk szavazni, nevezetesen a 24., a 27. és a 29. módosítás ellen. Ezen kívül teljes mértékben támogatunk öt további, a Zöldek és mások által benyújtott módosítást.
<P>
Végezetül, még egyszer szeretném azt az általános érvényű megjegyzést tenni, hogy e jogszabály céljai elérésének sikere nagymértékben függ a megfelelő végrehajtástól, és ehhez rendkívül fontos a tagállami hatóságok konstruktív részvétele és teljes körű elkötelezettsége. Reméljük, hogy ez így lesz mind a 27 tagállamban.
<SPEAKER ID="469" NAME="Hiltrud Breyer">
a Verts/ALE képviselőcsoportja nevében. - (DE) Elnök asszony, szeretnék őszintén gratulálni az előadónak. Mi is tanácsot adunk itt az EU növényvédőszer-csomagjában ahhoz, hogy miként védhetjük meg az embereket, az állatokat és a környezetet a káros növényvédő szerek által okozott kártól - és ez a célunk. E cél tekintetében alapvető követelmény, hogy elegendő adat álljon rendelkezésre.
<P>
Remélem, hogy ez a szavazás határozott jelzést ad a környezet és az egészség védelmére. Az adatok gyűjtése és közzététele nem érinti az üzemi titkokat, de a fogyasztók tájékoztatáshoz és az átláthatósághoz fűződő jog védelemben részesül. Én a mellett vagyok, hogy az interneten tegyük elérhetővé a lehető legnagyobb mennyiségű adatot. Ez teljes mértékben összhangban állna a növényvédő szerek engedélyezéséről szóló jelentésemmel. Az engedélyezési folyamat tapasztalatai azt mutatják, hogy megbízható adatokra van szükségünk a növényvédő szerek európai felhasználásáról és összehangolt adatgyűjtési módszerekről. Csak akkor remélhetünk kevesebb félreértést és téves információt, ha jó adatok állnak rendelkezésünkre.
<P>
Végezetül, van még valami, ami ugyan nem szerepel a statisztikai jelentésben, de a szívemhez közel áll. A növényvédő szerek engedélyezéséről szóló jelentés utolsó olvasatakor a nagy és kiskereskedelem számára kibocsátandó növényvédőszer-útlevél mellett döntöttünk. Ehhez is adatokra van szükség a növényvédő szerek alkalmazásáról. A nagy- és kiskereskedelem akarja ezeket az adatokat, és remélem, hogy a tagállamok nem tesznek majd keresztbe. Ez is a növényvédő szerekre vonatkozó adatok statisztikája melletti támogatás.
<P>
Remélem, hogy a cél egyesít bennünket, és sikerülni fog elérni az emberek, az állatok és a környezet jobb védelmét a megbízható adatok révén.
<SPEAKER ID="470" NAME="Jens Holm">
a GUE/NGL képviselőcsoportja nevében. - (SV) Elnök asszony, először is köszönetet kívánok mondani Staes úrnak a kitűnő jelentésért, amelyet természetesen a GUE/NGL képviselőcsoportjában támogatunk. E jelentés egyik célja a növényvédő szerek használatának csökkentése a statisztikák javítása révén, ami sürgető feladat. Európában növekszik a toxinok és vegyszerek mezőgazdasági célú felhasználása. A toxinok ott maradnak az élelmiszerekben, és azokat mi és gyermekeink elfogyasztjuk. Ez mindannyiunkat érint. Ennek nyugtalanítania kellene mindenkit, akinek fontos az egészség és a környezet.
<P>
Az én hazámban a környezetvédelmi mozgalom hosszú távú jövőképe a vegyszermentes mezőgazdaságról szól. Sajnálatos módon e cél ma még messze van. A vegyszerek felhasználás nő a mezőgazdaságban, nemcsak az EU egészében, hanem Svédországban is. Van egy konkrét kérdésem Almunia biztoshoz: ha egy adott ország be kívánja tiltani a vegyszerek mezőgazdasági felhasználását, nem kellene-e jogosultnak lennie erre? Sajnálatos módon sok olyan példa van, hogy a tagállamok be akarták tiltani egyes növényvédő szerek használatát, de az önök bizottsága megakadályozta ezt. Miért? Nem kellene a környezetet és a közegészséget nagyobb súllyal figyelembe venni, mint a totális harmonizáció igényét?
<SPEAKER ID="471" NAME="Irena Belohorská" AFFILIATION="NI">
(SK) A növényvédő szerek statisztikáiról szóló jelentés szorosan összefügg a növényvédő szerek fenntartható használatára vonatkozó tematikus stratégiáról szóló jelentéssel.
<P>
Ha a jelentés összhangban akar állni a stratégiával, lényeges, hogy a stratégia azon elemei, amelyekkel kapcsolatban már egyetértettünk, és amelyeket jóváhagytunk, tükröződjenek ebben a rendeletre irányuló javaslatban is. Ez vonatkozik elsősorban a rendelet címére, és a ”növényvédelmi termékek” kifejezésnek a ”növényvédő szerekre” történő cseréjére. Ezen kívül, a biocidek bevonása a rendelet hatálya alá olyan elemnek tekintendő, amelyet már mind a tematikus stratégiában, mind a növényvédő szerekről szóló irányelvben jóváhagytunk. A biocideknek is e rendelet hatálya alá kell tartozniuk még azt megelőzően, hogy az első jelentést benyújtanák a Bizottságnak. A biocidek valamennyi releváns jellemzője ismert előttünk. Ezért nincs indok arra, hogy ne vegyük be őket, vagy hogy további információra várjunk. Ez szükségtelenül halasztaná a növényvédő szerek kifejezés értelmezését, amely felöleli mind a növényvédelmi termékeket, mind a biocideket.
<P>
Ezért erőteljesen ellenzem a 33. módosítást, és támogatom a 2. módosítást, mivel a Parlament már megállapodásra jutott ezzel kapcsolatban, és egyedül ez a módosítás felel meg a tematikus stratégiának és a növényvédő szerekről szóló, a parlament által 2007 októberében jóváhagyott irányelvnek.
<SPEAKER ID="472" NAME="Christa Klaß" AFFILIATION="PPE-DE">
(DE) Elnök asszony, biztos úr, a növényvédő termékeket tesztelik, és a statisztika része annak a csomagnak, amely tartalmazza a növényvédő szerek engedélyezéséről szóló rendeletet, és a növényvédő szerek fenntartható használatáról szóló irányelvet. A teljes csomag célja, hogy minimálisra csökkentse a növényvédő termékek emberi egészségre és környezetre gyakorolt hatását. A belső piaci verseny nyomása és a határokon átnyúló környezeti vonatkozások közös megközelítést tesznek szükségessé.
<P>
Az a tény, hogy piacainkra az egész világról érkeznek élelmiszerek, egyértelművé teszi, hogy ahhoz, hogy hatékonyak lehessenek, a kötelezettségeknek helyénvalóaknak kell lenniük. Senkin sem segít, ha a gyümölcs, a zöldség és a hús csak harmadik országokból származik, mert a kötelezettségek túlságosan megnehezítik a termelést itt. Nekünk Európában nincs befolyásunk a harmadik országokból származó élelmiszerekre. Az egyetlen lehetőség, ha meghatározzuk a maximális megengedett maradványmennyiségeket, és erre még nem állunk készen, nem is beszélve a növényvédőszer-útlevélről.
<P>
Nagyon helyes nyilvántartásokat és statisztikákat vezetni a növényvédő szerek értékesítéséről, hogy figyelemmel kísérhessük a növényvédelem áramlatait és fejleményeit. Ennek kinyilvánított célja a kockázatok csökkentése. Az adatgyűjtésnek biztosítania kell az összehasonlíthatóságot, és a beszámolási kötelezettséget a minimálisra kell szorítani. A hatóanyagok áramlásának nyilvántartásba vétele egyértelműen túllő a célon, mivel még nem bizonyos, hogy az adott hatóanyagból növényvédő terméket, biocidet vagy esetleg gyógyszert állítanak elő. A biocideket külön kell megfontolás tárgyává tenni, és itt mi várunk Bizottságnak a biocidek engedélyezésére és felhasználására vonatkozó javaslatára. Csak akkor lesz lehetséges megfontolni, hogy még milyen statisztikai adatokra van szükség.
<P>
Komolyabban kell vizsgálni a növényvédő termékek illegális felhasználását. Ehhez a meglevő jogszabályok fokozottabb ellenőrzésére van szükség. Véleményem szerint a statisztika itt nem segít. Staes úr, azok akik megsértik a törvényt, nem szerepelnek a statisztikában sem.
<SPEAKER ID="473" NAME="Olajos Péter" AFFILIATION="PPE-DE">
(HU) Köszönöm elnök asszony! Kétségtelen, hogy a különböző élősködők és kártevők elleni növényvédő szerek alapjában reformálták meg az európai mezőgazdaságot. Ezek a vegyszerek azonban az emberi egészségre és a környezetre káros hatást gyakorolnak. Ki kell vonni tehát a forgalomból az emberekre különösen veszélyes növényvédő szereket, és jelentősen csökkenteni kell a vegyi anyagok e célra történő felhasználását. Ehhez azonban megbízható statisztikákra van szükségünk, melyek összevethetők, és melyek uniós szinten harmonizáltak. Ezzel nem a felhasználókra, a mezőgazdasági üzemekre szeretnénk nagyobb terheket rakni, nem ez a célunk.
<P>
Az viszont igen, hogy minden nem mezőgazdasági célú növényvédőszer-használatot bevonjunk a statisztikák látókörébe, és így egy későbbi szabályozás hatókörébe. Had mondjak egy példát. Európában a vasúti sínek melletti kőzúzalékokat növényirtószerrel, egy izopropilamin-sóval permetezik, vagy inkább mossák. Az EU vasúthálózatának hossza kb. 213.000 km, amire becslések szerint úgy 900.000 liter vegyszert locsolunk szét évente. Ez az esővízzel együtt bekerül a felszín alatti és feletti vízkészleteinkbe, végül a szervezetünkbe. Eddig erre nem fordítottunk kellő figyelmet, ezen változtatni kell.
<P>
Az előttünk fekvő jelentés szervesen kapcsolódik a tavaly tárgyalt jogszabálycsomaghoz, ezért így is kell kezelni. A növényvédő-szerek fenntartható használatáról szóló keret-irányelv, melyet Christa Klaß néppárti képviselőkollégám jegyzett, az idén a Belohorská által írt tematikus stratégia a peszticidek fenntartható használatáról, valamint a növényvédő-szerek forgalomba hozataláról szóló rendelet, mellyel Hiltrud Breyer, az Európai Parlament témafelelőse kijelölte azt az irányt, a fenntartható növényvédő-szer használatának jövőjét illetően. A jelentéstevőnek gratulálok, a jelentést pedig támogatom. Köszönöm szépen.
<SPEAKER ID="474" NAME="Paul Rübig" AFFILIATION="PPE-DE">
(DE) Elnök asszony, biztos úr, hölgyeim és uraim, a mai napon ez a második, statisztikáról szóló jelentés, és szeretném emlékeztetni a Bizottságot, hogy valóban kitűztük magunknak azt a célt, hogy az adminisztratív költségeket 25%-kal csökkentsük, mivel a statisztikákkal kapcsolatban folyamatosan hallható az érintettek kiáltása, hogy ne engedjük, hogy itt túlzott kiadások és költségek halmozódjanak fel. Nagyon is azon a véleményen vagyok, hogy a növényvédő termékek fenntartható felhasználása igen fontos a géntechnológia és a biotechnológia jövőbeni fejlődése számára, és azt is gondolom, hogy a kockázati mutatók különösen lényegesek az emberi egészség és a környezet szempontjából.
<P>
Nem szabad azonban megfeledkeznünk arról, hogy a lisszaboni napirend általános célja, nevezetesen a foglalkoztatás és végső soron a növekedés ezekben az ágazatokban nem az, hogy olyan bürokratikus kötelezettségekkel szigorítsuk a követelményeket, mint például a statisztikai adatgyűjtés, amely statisztika nagyon könnyen beszerezhető sok ágazatban.
<SPEAKER ID="475" NAME="Czesław Adam Siekierski" AFFILIATION="PPE-DE">
(PL) Elnök asszony, a tagállamoknak elsősorban a felhasznált termékek mennyiségére vonatkozó információt kellene összegyűjteniük. Ez lehetővé tenné a tagállamok számára, hogy egyedi elemzéseket készítsenek - azaz a nemzeti tervek szándékaival összhangban álló elemzéseket. A gyártóknak tájékoztatást kell adniuk a növényvédő szerek alkalmazásáról, ez pedig létfontosságú. A nemzeti adatokat az egyes tagállamoknak összesíteniük kell, és kollektív információ formájában meg kell küldeniük azokat a Bizottságnak. Az ilyen összesített információ elegendő a további elemzésre EU-szinten. A tagállamok kötelezettségeinek szabályozása során óvatosnak kellene lennünk a helyi intézményeknek a részletes információ begyűjtéséhez adott támogatás terén, mivel az semmivel nem járul hozzá a célokhoz, sőt ködösítő hatása van, és aláássa a tagállamok indíttatását arra, hogy az irányelv nemes eszméjét gyakorlatra váltsák.
<SPEAKER ID="476" NAME="Avril Doyle" AFFILIATION="PPE-DE">
Elnök asszony, néhány gyors kérdés, ha szabad, önön keresztül a biztos úrhoz. Nem lehetne a nem mezőgazdasági viszonyok között, például a golfpályákon, parkokban, repülőtereken, vasúti pályákon, az utak mentén, az otthon és a kiskertekben felhasznált növényvédő szerek mennyiségére következtetni a teljes mennyiségre tekintettel, azaz a teljes mennyiségből levonva mezőgazdasági felhasználású termék mennyiségét?
<P>
Másodszor, a biocideket a körülmények és a felhasználási módok igen széles skáláján használják, beleértve a háztartásokat is, miközben a forgalomba hozott biocid-mennyiségek adatai összegyűjthetők, nagyon nehéz azt látni, hogy a biocidek felhasználására vonatkozó átfogó adatokat miként lehetne összegyűjteni. Vagy a javaslat csak annyi, hogy vonjuk be a biocidek mezőgazdasági felhasználását? És ha csak a biocidek mezőgazdasági felhasználásáról van szó, akkor miért foglalkozunk a növényvédő termékek nem mezőgazdasági célú felhasználásával?
<P>
Harmadik kérdésem: a növényvédő termékek termelésére, importjára, exportjára és forgalmazására vonatkozó statisztikák kifejezett előírása nem vezethet esetleg zavarhoz, és a növényvédő termékek mennyiségének potenciális kettős számbavételéhez?
<SPEAKER ID="477" NAME="Marios Matsakis" AFFILIATION="ALDE">
Elnök asszony, én csak egy dolog fontosságát szerettem volna hangsúlyozni, ami erre a jelentésre éppen úgy vonatkozik, mint az előzőre. Ez pedig az, hogy a statisztikai adatok önmagukban nem fontosak. A statisztikai adatok értelmezése és a megfelelő következtetések levonása, valamint a statisztikai adatok által vezérelt intézkedések végrehajtása az, ami fontos.
<P>
E tekintetben az előadó nagyon fontos javaslatot tett az összegyűjtött adatok értékelését végző szakértői csoporttal kapcsolatban. E tekintetben szeretném megkérdezni biztos urat, hogy mi a véleménye az ilyen, az adatértékelést végző szakértői csoportokról.
<SPEAKER ID="478" NAME="Elnök">
A biztos nem fog felszólalni e vita végén. Tájékoztatott bennünket, hogy Doyle asszony kérdésére írásban ad majd választ.
<SPEAKER ID="479" NAME="Bart Staes">
előadó. - (NL) Hölgyeim és uraim, köszönöm mindannyiuknak a bátorító szavaikat. Úgy látom, hogy nagy támogatásra leltem e Házban. Amint a biztos úr mondta bevezető beszédében, a Bizottság, a Tanács és a Parlament álláspontja összenő; ez olyan dolog, amit az első olvasat során nem sikerült elérni. Sőt, éppen hogy lehetetlen volt, annak ellenére, hogy én két alkalommal is konzultációkat tartottam mind a szlovén, mind a portugál elnökséggel.
<P>
A biztos úr biocidekre vonatkozó szavai tanúsítják, hogy ezek az álláspontok összenőnek. Elmondta, hogy a Bizottság fontolgatja az irányelv felülvizsgálatát. Én el nem kötelezett kívánok maradni, és bízom benne, hogy a rendeletre irányuló javaslatnak a Klaß-jelentésben már elfogadott szövegre épülő megszövegezése sem kötelez semmire. Másodszor, a leghatározottabban tudomásul veszem a Bizottság ajánlását, hogy a növényvédő szerek termeléséről már rendelkezésre álló statisztikát a lehető legjobb mértékben felhasználják, ami fontos hozzájárulás ehhez a vitához, többek között a második olvasatra tekintettel. Hölgyeim és uraim, még egyszer köszönöm, nem tartom fel tovább önöket. Már késő van, és azt hiszem, mindannyian megérdemlünk egy kis pihenést.
<SPEAKER ID="480" NAME="Elnök">
A vitát lezárom.
<P>
A szavazásra holnap délben 12 órakor kerül sor.
<P>
Írásbeli nyilatkozatok (142. cikk)
<SPEAKER ID="481" NAME="Daciana Octavia Sârbu  " AFFILIATION="PSE">
írásban. - (RO) A rendeletre irányuló javaslat célja a növényvédő termékek felhasználásának a környezetre és az emberi egészségre gyakorolt hatásának csökkentése a kockázati mutatók számításának mechanizmusa létrehozásával, és a növényvédő szerek fenntartható felhasználásáról szóló tematikus stratégiában megállapított célok figyelemmel kísérése révén. Virtuális előadóként én figyelembe vettem, hogy biztosítani kell a következetességet a növényvédő szerekről szóló csomag meghatározásai között, és én a rendeletre irányuló javaslatban - a felhasználók nagyobb védelmének biztosítása érdekében - a biocidek bevonása mellett döntöttem. E javaslat révén az adatgyűjtési rendszert kívánjuk javítani, és támogatást akarunk adni a tagállamok meglevő statisztikái harmonizálásának, hogy megállapíthassuk az e téren elért előrehaladást, és hogy a növényvédő szerek által keltett kockázatok csökkentésének célja eléréséhez szükséges intézkedéseket végrehajthassuk. Ezen kívül, az Európára egészére vonatkozó hivatalos statisztikák rendelkezésre állása átláthatóbbá tenné a piacot, és növelné a növényvédőszer-ipar versenyképességét. Ugyanakkor a növényvédő szerek felhasználásának csökkentése jótékony hatással bírna az egész társadalomra az élelmiszerek minőségének javítása, az ivóvíz szennyezésének csökkentése, a környezet védelme és a természeti erőforrások fenntartható megóvása révén. Az Európai Uniónak meg kell győződnie arról, hogy polgárai egészségét ezek a veszélyes anyagok nem fenyegetik, és ösztönöznie kell az új ökohatékony mezőgazdasági gyakorlatot.
