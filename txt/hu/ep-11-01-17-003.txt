<CHAPTER ID="003">
Az elnök nyilatkozata
<SPEAKER ID="007" NAME="Elnök">
Az ülés kezdetén szeretnék néhány dolgot mondani. Öt rövid közlendőm van.
<P>
Január 27-én lesz az auschwitz-birkenaui náci német koncentrációs és haláltábor felszabadításának 66. évfordulója. Ezt a napot minden évben az itt meggyilkolt több mint egymillió ember emlékének szenteljük. Ez ad nekünk erőt ahhoz, hogy együtt építsük az egyesült Európa jövőjét, egy olyan Európáét, amely még egyszer nem lesz tanúja hasonló rémségeknek.
<P>
A másik esemény január 13-hoz kötődik. Litvánia népe ekkor ünnepelte a "véres vasárnap” 20. évfordulóját, amikor a szovjet hadsereg megpróbálta megdönteni a független Litvánia demokratikusan megválasztott kormányát. A litvánok megvédték szabadságukat, ma pedig az euroatlanti közösség tagjaiként egyenlő jogokat élveznek. Amikor erre az Európa számára fontos évfordulóra emlékezünk, akkor a mai napon egyúttal kifejezzük Fehéroroszország népe iránti szolidaritásunkat is, akik szintén szomszédaink, és akik még várják, hogy a szabadság és a demokrácia beköszöntsön országukba.
<P>
A harmadik esemény 2010. december 23-hoz kötődik, amikor az Európai Unió ratifikálta a fogyatékkal élő személyek jogainak védelméről szóló ENSZ-egyezményt. Ez az egyezmény az Európai Bizottságnak a fogyatékkal élőkkel kapcsolatban kialakított stratégiájával együtt 2020-ra lehetővé teszi az Unió valamilyen fogyatékkal élő mintegy 80 millió állampolgárának az egyenlő állampolgári, politikai és gazdasági jogok biztosítását.
<P>
A negyedik dolog: szeretnék még egyszer komoly aggodalmunknak hangot adni Gao Zsiseng kínai ügyvéd eltűnésével kapcsolatban. A legújabb hírek szerint nem megfelelő a vele szembeni bánásmód és kínzásoknak vetik alá. Az Európai Parlament már több ízben foglalkozott a Zsiseng-üggyel. Ma arra szeretném felszólítani a kínai hatóságokat, hogy hozzák nyilvánosságra az ügyvéd fogva tartásának helyét, továbbá arra, hogy adjanak konkrét információt egészségi állapotáról.
<P>
Végezetül a karácsony előtti utolsó ülésünk óta a belga elnökség lezárult és az Európai Unió vezetését Magyarország vette át. Mindkét elnökségről szót ejtünk majd a parlament jelenlegi ülésén. A legutóbbi ülés óta eltelt időben fontos politikai események is lezajlottak. Gondolok itt a fehérorosz választásokra és a Tunéziában bekövetkezett legutóbbi összecsapásokra. Mindkét esemény a plenáris ülés ügyrendjének részét képezi. Szeretnék ezenkívül mindenkit emlékeztetni a karácsonyi időszak utolsó heteiben bekövetkezett számos súlyos természeti katasztrófára. Együtt érzünk az áldozatok családjaival: nekik és a katasztrófa sújtotta országok kormányainak egyaránt szeretnénk kifejezni együttérzésünket.
