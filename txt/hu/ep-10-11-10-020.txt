<CHAPTER ID="020">
A külső határok átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolásáról szóló 539/2001/EK rendelet módosítása (vita) 
<SPEAKER ID="243" NAME="Elnök">
A következő napirendi pont Agustín Díaz de Mera García Consuegra úrnak az Állampolgári, Jogi, Bel- és Igazságügyi Bizottság nevében készített jelentése a külső határok átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolásáról szóló 539/2001/EK rendelet módosításáról szóló európai parlamenti és a tanácsi rendeletre irányuló javaslatról - C7-0162/2010 -.
<SPEAKER ID="244" NAME="Agustín Díaz de Mera García Consuegra" LANGUAGE="ES">
Biztos asszony, szeretném üdvözletemet küldeni kiváló csapatának is. Hölgyeim és uraim, az 539/2001/EK rendelet azokat az országokat sorolja fel, amelyek állampolgárainak vízummal kell rendelkezniük, amikor átlépik az Unió külső határát, és azokat az országokat is, amelyek állampolgárai mentesek ez alól a kötelezettség alól.
<P>
Az 539/2001/EK rendelet módosítására irányuló javaslatnak, amelyet ma megvitatunk, három célja van: Tajvan áthelyezése a pozitív listára, más harmadik országok és területek - Trinidad és Tobago, Saint Lucia, Saint Vincent és a Grenadine-szigetek, Belize, Dominika, Grenada, a Marshall-szigetek, Mikronézia és Palau - áthelyezése a pozitív listára és az Északi Mariana-szigetek helyzete.
<P>
Az Északi-Mariana-szigetek helyzete semmilyen problémát nem vet fel, lakosai, mint tudják, az Egyesült Államok állampolgárai.
<P>
Ami azokat a kéréseket illeti, hogy helyezzük át a felsorolt harmadik országokat, a Bizottság nem tartja indokoltnak a vízumkötelezettség eltörlését, és mi sem.
<P>
Ami Tajvant illeti, ez az ázsiai sziget elismerésre méltó demokratikus, társadalmi és gazdasági változáson ment át. A demokratikus intézmények az 1996-os első elnökválasztás óta szilárdan fennállnak. Az elnök a kormány feje, akit egyetemes választójog alapján a tajvani emberek választanak négyéves időszakra. A törvényhozó hatalom jelenleg a 113 tagú törvényhozó yuan kezében van.
<P>
Gazdasági szempontból az egy főre jutó jövedelem Tajvanon a legmagasabbak közé tartozik a világon, 2010. júliusi adatok szerint 30 100 dollárra rúg, a munkanélküliség 5,2%-on áll, jóval az ugyanebben a hónapban mért 10,1%-os európai átlag alatt. 2010 első negyedévében a gazdasági növekedés elérte a 13,27%-ot, ugyanakkor 2010 első félévében a kereskedelmi mérleg 12,1 milliárd dollárnyi többletet mutatott. A Nemzetközi Valutalap 2009-es mutatói alapján Tajvan gazdaságát 379 milliárd dolláros bruttó nemzeti termékével a 25. helyre rangsorolták a világon. Meg kell jegyeznünk, hogy Tajvan 1950-ben szegényebb volt Ghánánál, Ugandánál és a Kongói Demokratikus Köztársaságnál. 1960-ig jobban függött a nyersanyagok exportjától, mint Kenya, Dél-Afrika vagy Libanon. Ma azonban a Tajvanon gyártott termékek teszik ki az ország exportjának több mint 97%-át.
<P>
Mindez azt jelenti, hogy Tajvan nettó migrációs rátája mindössze 0,15%. Ezért nagyon valószínűtlen, hogy egyetlen, Tajvanról származó illegális bevándorlóval is foglalkoznunk kellene. A Bizottságtól kapott adatok szerint 2006 és 2008 között csak 45 olyan illegális bevándorlót találtak egész Európában, aki Tajvanról érkezett.
<P>
Ami az úti okmányok biztonságát illeti, szeretnék rámutatni arra, hogy a tajvani elektronikus útlevelek a Nemzetközi Polgári Repülési Szervezet által felállított, minden hamisítás elleni követelménynek megfelelnek.
<P>
A szórványban élő tajvaniak helyzetét alaposan meg kell vizsgálni, mert még ha rendelkeznek is a hatóságok által kibocsátott útlevéllel, előzetes engedélyre van szükségük ahhoz, hogy beléphessenek Tajvanra. Ezért az lenne logikus, ha az Európai Unió hasonló megközelítést alkalmazna ezekkel az emberekkel kapcsolatban, amint arra a jelentésemben javaslatot is teszek.
<P>
Tajvan jelenleg nem kötelezi vízum váltására a tagállamok többségét, kivéve Ciprust, Romániát és Bulgáriát. A tajvani hatóságok mindazonáltal vállalták, hogy vízummentességet adnak ezen országok állampolgárainak is november 11-ig, vagyis holnapig. Ez egy hivatalos kötelezettségvállalás, amelyről a Tanács elnökségét, az Európai Bizottságot és a Parlamentet is értesítették az érintett országok állandó képviseletével együtt.
<P>
Ebből az okból, elnök úr, és más okokból, melyekre második felszólalásomban térek ki, érdemes megadnunk a vízummentességet Tajvannak, ahogy azt az Egyesült Királyság és Írország tavaly már megtette.
<SPEAKER ID="245" NAME="Andrey Kovatchev">
a Külügyi Bizottság véleményének előadója. - Elnök úr, üdvözlöm Díaz de Mera úr jelentését. A feszültséggel terhes évtizedek után végre pozitív politikai hangulat uralkodik a jelenlegi tajvani kormány és a Kínai Népköztársaság között. Közvetlen repülőjáratok indultak, és egy gazdasági együttműködési keretszerződés is hatályba lépett.
<P>
Tajvan és az Európai Unió viszonyában is pozitív tendencia tapasztalható: a kereskedelmi forgalom és az oktatási-üzleti kapcsolatok jelentősek. Tajvanon az oktatás, a demokratikus kormányzás és a jövedelmek Japán és Dél-Korea szintjén vannak. Erre és más pozitív tendenciákra alapozva a Külügyi Bizottság támogatja Díaz de Mera úrnak a vízumkötelezettség eltörlését javasló jelentését. Amint a jelentésben áll, arra számítunk, hogy mielőtt az intézkedések érvénybe lépnek, Tajvan is eltörli a vízumkötelezettséget mind a 27 tagállam vonatkozásában. Emlékeztetnünk kell, hogy a vízumrezsim - vagy bármilyen konzuli vagy magánjogi szabályozás - nem befolyásolja egy adott terület nemzetközi jogi státuszára vonatkozó álláspontokat.
<P>
.
<SPEAKER ID="246" NAME="Cecilia Malmström">
a Bizottság tagja. - Elnök úr, a Bizottság ez év július 5-én elfogadta azt a javaslatot, hogy helyezzük Tajvant a pozitív vízumlistára. Tajvan, mint mindannyian tudjuk, jól fejlett és stabil demokrácia. Megfelel minden szükséges technikai követelménynek is.
<P>
Ez a javaslat a vízumlista rendszeres felülvizsgálatának eredményeként született, és a tagállamokból érkezett indítványokon alapszik. A Bizottság különféle feltételeket vizsgál: az illegális migrációt, a közügyeket, a közbiztonságot, a viszonosságot, a regionális koherenciát és az Európai Unió külső kapcsolatait.
<P>
Meg kell erősítenünk a regionális koherenciát Dél-Kelet-Ázsiában. Más, hasonló fejlettségű harmadik országok, például Hongkong, Makaó, Japán, Dél-Korea és Szingapúr már vízummentességet kaptak. Emellett kétségtelenül megindult egy folyamat Tajvan és a kontinentális Kína kapcsolataiban, melyet közvetlen repülőjáratok létesítése és egy gazdasági együttműködési keretszerződés aláírása is alátámaszt.
<P>
Amint azt az előadó és Kovatchev úr is elmondta, az Egyesült Királyság, Írország, Új Zéland és Dél-Korea már megadta a vízummentes utazás jogát a tajvani állampolgároknak, és Kanadában is megkezdődtek az előkészületek, hogy megszüntessék a vízumkötelezettséget Tajvan vonatkozásában.
<P>
Természetesen bármely, a tajvani állampolgároknak adott vízummentességet viszonozni kell. Tajvan fokozatosan megszüntette a vízumkötelezettséget az EU legtöbb tagállamának állampolgáraival szemben, és kötelezte magát egy teljes vízumrezsim megadására az EU minden állampolgára számára. A romániai, bulgáriai és ciprusi állampolgárok szabadon, vízum nélkül utazhatnak Tajvanra november 11-től, azaz holnaptól, tehát máris lefoglalhatják a jegyüket!
<P>
Továbbá Tajvan 90 napra meghosszabbítja az európai uniós polgárok tartózkodási idejét Tajvanon azon a napon, amikor az EU által adott vízummentesség hatályba lép. A javaslat kiterjed arra is, hogy töröljük az Észak-Mariana-szigeteket a negatív listáról, mert ez a terület az Egyesült Államok részét képezi.
<P>
A vízumszabadság és vízumliberalizáció nagyszerű módja annak, hogy összehozzuk az embereket, hogy diákok, kutatók, egyszerű emberek, az üzleti szféra, kutatók és mások közelebb kerüljenek egymáshoz. Nagyon fontos döntést szándékozunk hozni. Eljárási szempontból ez egy együttdöntés - mint tudják -, de örömmel mondhatom, hogy a Tanács tagjai már kifejezték széleskörű támogatásukat a javaslat iránt. Úgy tudom, és köszönöm az előadó, Díaz de Mera úr és az árnyékelőadók munkáját, hogy a Parlamentben is erős a támogatás, így hát remélem, hogy holnap jó szavazásnak nézünk elébe.
<P>
A Bizottság javaslatához csak egy módosítás érkezett, amelyet a Tanács és a Parlament is indítványozott, és ami azt célozta, hogy zárjuk ki a 60 000, úgynevezett tengerentúli tajvani állampolgárt. Az előadó és a tagállamok a Tanácsban azon a véleményen voltak, hogy mivel ezeknek az embereknek előzetes engedélyt kell kérniük Tajvantól ahhoz, hogy beléphessenek saját országukba, ezért az EU számára logikus és ésszerű lépés lenne, ha ezt a csoportot kizárná a vízummentességből. A Bizottság elfogadja ezt a módosítást.
<P>
Szeretném megköszönni az előadónak és az árnyékelőadóknak az ügyben tanúsított kiemelkedő segítségét és együttműködését. Biztos vagyok benne, hogy a teljesen viszonos vízummentesség újabb lökést ad az EU és Tajvan közti kiváló kapcsolatoknak olyan különféle ágazatokban, mint a turizmus és a kereskedelem, és ez minden fél hasznára válik.
<SPEAKER ID="247" NAME="Georgios Papanikolaou" LANGUAGE="EL">
Elnök úr, először is, most rajtam a sor, hogy gratuláljak az előadónak és azoknak a képviselőtársaimnak, akik közreműködtek a jelentés összeállításában. Tényleg remek munkát végeztek.
<P>
A tajvani állampolgárok mentesítése a vízumkötelezettség alól természetesen jó irányba tett lépés. Először is, az pozitív eredmény, hogy sikerült legyőznünk a jogi akadályt, ami abban állt, hogy nem minden tagállam ismeri el Tajvant. Másodszor, a kölcsönös elismerés - egy vonatkozása - alapján az Európai Unió tagállamainak állampolgárai a jövőben nem esnek a vízumkötelezettség hatálya alá, amikor Tajvanra belépnek, más szóval, ez olyan, mint amit mi a 27 tagállam számára biztosítunk, harmadszor, elkerültük, hogy az Európai Unió és Kína kapcsolatát bármely negatív hatás érje.
<P>
Ezen a ponton, ha megengedik, szeretnék egy általánosabb megjegyzést tenni: nemrég mindannyian tanúi voltunk azoknak a terrorista cselekményeknek, melyek során Görögországból levélbombákat küldtek az Európai Unió különböző városaiban fekvő nagykövetségekre, Jemenből pedig különböző tagállamokba. Természetesen úgy éreztük, hogy mindenütt és mindenféleképpen fenyegetik a biztonságunkat.
<P>
Amikor tehát európai polgártársaink értesülnek arról, hogy az Európai Unió megkönnyíti egy harmadik ország, például Tajvan vagy más, az utóbbi időben engedélyezett ország állampolgárainak, hogy az Európai Unió területére lépjenek, természetesen felmerül bennük a kérdés, hogy ez nem teszi-e ki nagyobb veszélynek a biztonságukat.
<P>
Ezért nekünk erre azt a választ kell adnunk, hogy mire egy ilyen döntést meghozunk, már megvizsgáltuk mindezeket a paramétereket. Jól tudjuk, hogy rendelkezésünkre állnak azok az eljárások, amelyekkel kezelni tudunk bármely problémát és meg tudjuk védeni polgártársainkat. Pontosan ezért hoztuk meg ezt a döntést. Vannak információcsere-rendszereink és eszközeink, amelyekkel bármely problémát kezelni tudunk.
<P>
Ezért azzal szeretném zárni a felszólalásomat, hogy szerencsére meghoztuk ezt a döntést, mellyel semmilyen körülmények között nem veszélyeztettük polgártársaink biztonságát Európában.
<SPEAKER ID="248" NAME="Tanja Fajon" LANGUAGE="SL">
Mindenekelőtt szeretném megköszönni az előadó kiváló munkáját. Tajvant sikertörténetnek nevezhetjük. Éppen most fejeztem be egy látogatást ezen a szigeten, amely már több együttműködési megállapodást kötött az Európai Unióval. Az EU 27 tagállama a legnagyobb befektető Tajvan gyorsan fejlődő gazdaságában, ahol a becslések szerint a gazdasági növekedés az idén csaknem eléri a kilenc százalékot, a munkanélküliség pedig hat százaléknál alacsonyabb marad.
<P>
A tajvani állampolgárok vízumkötelezettségének megszüntetése erősíti a gazdasági és politikai kapcsolatokat az Unióval, növeli a befektetéseket, és különösen, megadja a mobilitás lehetőségét a fiatalok és a diákok számára. Mint hallottuk, továbbra is Kína jelenti a legnagyobb fenyegetést Tajvan számára, de az utóbbi időben javultak kapcsolataik, elsősorban gazdasági területen. Nemzetközileg általában nem ismerik el Tajvan államiságát. Még az EU sem ismeri el Tajvant, noha 24 európai uniós tagállam állampolgárai már jelenleg is vízum nélkül utazhatnak a szigetre, és a közeljövőben Tajvan megadja a vízummentességet Bulgáriának, Romániának is Ciprusnak is.
<P>
A tajvani kormány egy sor fontos intézkedést hozott az útlevelek biztonságával kapcsolatban, amelyeket mi magunk is láttunk, amikor felkerestük az okmánykiadó hivatalt. A hatóságoknak nem okoz problémát az illegális bevándorlás, az emberkereskedelem vagy az áruk illegális kereskedelme. A városokban nincs szervezett bűnözés, és az emberek általában elégedettek az életükkel.
<P>
A múlt évben az Európai Unió vízummentességet adott öt nyugat-balkáni országnak. E hét hétfőjén a miniszterek fontos döntést hoztak Albánia és Bosznia-Hercegovina számára. Ez egy nagyon fontos üzenet, különösen az EU ajtaján kopogtató államok számára; üzeni, hogy világos európai jövőjük van. Az utazáshoz való jog alapvető emberi jog, és szilárdan hiszek abban, hogy ez az egyetlen helyes eljárás, mert Tajvan nem jelent fenyegetést az EU számára. Ezért arra kérem önöket, hölgyeim és uraim, hogy holnap határozottan támogassák a vízummentesség megadását, és tegyék lehetővé, hogy a tajvani emberek szabadon utazhassanak.
<SPEAKER ID="249" NAME="Cecilia Wikström" LANGUAGE="SV">
Elnök úr, jelenleg van egy listánk azokról az országokról, amelyek állampolgárainak vízummal kell rendelkezniük, amikor átlépik külső határunkat. Van egy másik listánk azokról az országokról, amelyek állampolgárai mentesek ez alól a kötelezettség alól. Ezeket a listákat természetesen rendszeresen felül kell vizsgálni, és módosítani kell őket az adott országok helyzetétől függően. Most ősszel eltöröltük a vízumkötelezettséget Albánia és Bosznia-Hercegovina tekintetében. Hamarosan szavazunk a tajvani állampolgárok vízumkötelezettségének eltörléséről - egy olyan országról van szó, amely átfogó demokratizálódáson ment át. Az intézményi reformok, az élénk civil társadalom, a polgári szabadságjogok és az állampolgári jogok fokozott tiszteletben tartása nagyobb stabilitást, ezen belül politikai stabilitást eredményezett Tajvanon. Továbbá, a régió más országainak nem írtunk elő vízumkötelezettséget, így ezzel az intézkedéssel lépést tettünk a nagyobb regionális koherencia megteremtése felé. Tajvan semmilyen módon nem jelent fenyegetést az EU számára, a vízumkötelezettség eltörlése az EU-val fennálló kereskedelmi kapcsolatok javára válik, és előmozdítja a szorosabb együttműködést - a mindannyiunk számára fontos - kulturális és kutatási területeken.
<P>
Hosszú évekig a tajvani politikusok - még mint magánszemélyek is - nehezen tudtak Európába utazni, mert európai partnereik attól tartottak, hogy szembekerülnek Kínával vagy politikai konfliktusba keverednek. Ma másként állnak a dolgok, és remélem, hogy az egyezmény, amelyet megkötni készülünk, előmozdítja és javítja a politikai kapcsolatokat az európai és a tajvani politikusok között, és elvezet oda, hogy Tajvan - különböző szinteken - mélyebben integrálódhat a nemzetközi közösségbe. Ez ideológiai szempontból is érdekünkben áll.
<P>
Európa a nyitottságot, a befogadó szellemet és az inkluzivitást jelenti. A kölcsönös bizalom azzal is jár, hogy nyitva hagyjuk az ajtókat országaink között, amiből előny származik, és elvezet az együttműködéshez, de mindenekelőtt az országaink közti jobb kapcsolathoz. Ez az, amit teljes szívemből kívánok ez előtt a nagyon fontos szavazás előtt, amelyre hamarosan sor kerül itt az Európai Parlamentben.
<SPEAKER ID="250" NAME="Charles Tannock">
az ECR képviselőcsoport nevében. - Elnök úr, Malmström biztos asszony természetesen maga is Tajvan jó barátja volt már európai parlamenti képviselő korában is. Most én vagyok a Tajvani Baráti Társaság elnöke itt a Parlamentben. Képviselőcsoportunk természetesen rendkívül örül annak, hogy a tajvani állampolgárok hamarosan vízum nélkül léphetnek be a schengeni zónába - vagyis az EU zsargonjával szólva örül a Tajvannak adott vízumliberalizációnak.
<P>
Hazám, az Egyesült Királyság, valamint Írország - természetesen mindketten a schengeni zónán kívül fekszenek - vízummentességi jogokat adott a tajvani állampolgároknak másfél évvel ezelőtt. Nyugodtan mondhatom, hogy az Egyesült Királyságban szerzett tapasztalataink - különösen a turizmus és a tisztességes üzleti utak azóta érezhető fellendülése - minden tekintetben megerősítik, hogy jó döntést hoztunk.
<P>
Tajvan egy virágzó, gazdag és modern demokrácia, amely velünk együtt vallja, hogy támogatnunk kell az emberi jogok, a béke, a biztonság és a jólét ügyét a térségben. Csak a javunkra válhat, ha elősegítjük a szorosabb üzleti kapcsolatok kialakulását Tajvannal, amelynek a gazdasága ismét növekszik, folyamatosan erősödik, és egyre inkább a Kínába irányuló európai befektetések ugródeszkájává válik. Az Európában kutató tajvani egyetemisták és végzett diákok száma pedig rohamosan megközelíti Amerikában kutató társaik számát. Csak ismételni lehet, hogy az ilyen cserekapcsolatok minden szempontból alapvetőek. Ez a lépés fontos jele támogatásunknak és a Tajvannal való szolidaritásunknak, amely az elhivatott Ma elnök vezetése alatt pragmatikus megoldásokat keresett a Kínai Népköztársaság által rákényszerített nemzetközi elszigeteltség feloldására.
<SPEAKER ID="251" NAME="Mario Borghezio" LANGUAGE="IT">
Elnök úr, hölgyeim és uraim, először is szeretném kifejezni őszinte és szívből jövő köszönetemet az előadónak, aki képességeit és szigorát jól alkalmazva biztosította a tagállamokat, hogy a tajvani állampolgárok szabad belépésének az engedélyezése és a vízumok eltörlése nem okoz gondot az Európai Unió számára.
<P>
Nem vagyok ennyire meggyőződve a legutóbbi, Bosznia-Hercegovinával és Albániával kapcsolatos munkáról. Most már az is felmerült, hogy Törökországnak is adjunk vízummentességet. Ezekben az esetekben nem vagyok meggyőződve arról, hogy a Bizottság és a Parlament jól végezte a dolgát, vagyis az európai polgárok biztonságának szavatolását. Ezért dicsérem annál inkább ezt a jelentést és az Európai Parlamentben sorra kerülő voksolást, amely biztosan kedvező eredménnyel záródik.
<P>
A történelem nem múlandó. Idősebb emberek emlékeznek rá, hogy mit jelképezett évtizedeken át az egykori Nemzeti Kína: a szabadság zászlaja volt. A Nyugatnak nem szabad elfelejtenie, hogy ki védte a szabadság alapelveit, amikor azokat máshol fenyegették. Azt hiszem, hogy az emberi jogok szempontjából ezt az alapvető különbségtételt továbbra is meg kell tenni.
<P>
A tajvani kínaiakat ezért szeretettel látjuk szűkebb hazámban, Padániában is. Ezeknek a fontos és képzett embereknek a jelenléte a térségben elegendő példát nyújt arra, hogy a tajvani emberek képesek beilleszkedni a társadalmunkba. Más országokkal ellentétben Tajvan azzal a jó tulajdonsággal is rendelkezik, hogy áruival együtt nem exportál az Európai Unióba a szabadsággal, az emberi jogok védelmével, az etnikai és vallási kisebbségek tiszteletével ellentétes társadalmi-politikai üzeneteket. A tajvani állampolgárokat ezért örömmel fogadjuk az Európai Unióban és Padániában.
<SPEAKER ID="252" NAME="Béla Kovács" AFFILIATION="NI">
(HU) Köszönöm a szót Elnök úr! Tisztelt Képviselőtársaim! Megállapíthatjuk, hogy a vízumrendszer hatékony eszköz, amellyel eredményesen előzhető meg az Európai Unió országaiba való illegális belépés, illetve az illegális tartózkodás. Amikor eldöntjük, hogy mely harmadik ország állampolgárai esnek vízumkötelezettség alá, egyenként kell megvizsgálnunk az adott ország helyzetét, tekintetbe véve az illegális bevándorlást, a közrendet és a biztonsági kérdéseket, az Európai Unió külkapcsolatait, a térségen belüli következetességet és természetesen a kölcsönösség elvét.
<P>
Az értékelési mechanizmusnak úgy kell működnie, hogy minden olyan ország esetében, amelyekben az előbb említett kritériumok tekintetében visszalépés történt, vagy amelyek vízumkötelezettséget vezettek be egy vagy több tagállam állampolgáraival szemben, a vízumkötelezettséget azonnal vissza kell állítanunk. A különböző térségekben érvényben lévő vízumkorlátozások elmozdításával járó bevándorlási és biztonsági következményeket, ahogy a gyakorlat mutatja, sajnos mindig a tagállamoknak maguknak kell a későbbiekben kezelni. Véleményem szerint ez biztonságpolitikai kérdés, nem pedig valamilyen ajándék, amit csak úgy átnyújthatunk a kérelmező országoknak. Éppen ezért szükségesnek tartom, hogy biztonsági garanciákat kérjünk minden országtól azelőtt, hogy zöld utat kapnának a vízummentes beutazáshoz állampolgáraik számára az Európai Unió területére.
<SPEAKER ID="253" NAME="Kinga Göncz" AFFILIATION="S&amp;D">
(HU) Én is üdvözölni szeretném azt, hogy a Parlament napirendjére tűzte a tajvani vízummentesség kérdését. Azt gondolom, hogy adósságunkat törlesztjük. Hasonlóan fontos partnerei az Európai Uniónak már korábban vízummentességet kaptak és vízummentességet élveznek. Tajvan negyedik legfontosabb kereskedelmi partnere Ázsiában az Európai Uniónak, és visszafelé is körülbelül ugyanilyen fontos Tajvan számára és az Európai Uniónak. Azt várjuk a vízummentességtől, hogy ezek az egyébként is nagyon intenzív kapcsolatok tovább erősödjenek. Tudjuk, hogy nem csak gazdasági, kereskedelmi területen van szoros együttműködés, hanem kutatási, technológiafejlesztési, oktatási, kulturális területen is, és a vízummentességtől mindig azt lehet várnunk, hogy ezek a területek is erősödnek.
<P>
Az a feltétel, amit megfogalmaztunk, hogy az Európai Unió mind a 27 tagállama vízummentességet élvezzen, ez meg fog történni még ebben az évben, tehát Ciprus, Bulgária és Románia is vízummentességet fog kapni, és azt hiszem, hogy ez nagyon fontos. Én is szeretném hangsúlyozni azt, hogy a tajvani változások az utóbbi 50-60 évben rendkívül fontosak. Tajvan demokratikus intézményrendszert épített, és szegény országból gazdaságilag rendkívül erős országgá vált, tehát semmiképpen nem kell tartanunk attól, amit többen is említettek, hogy bármiféle illegális migrációs nyomást jelentene ez a vízummentesség. Sokkal inkább pozitív elvárásaink lehetnek ezzel kapcsolatban.
<SPEAKER ID="254" NAME="Laima Liucija Andrikien" AFFILIATION="PPE">
Elnök úr, teljes mértékben támogatom az előadóink, Díaz de Mera és Kovatchev urak által elmondottakat. Tajvan magas technikai és adminisztratív színvonalon álló, fejlett ország. Ellenőrzési és vámeljárásai megfelelnek a legmagasabb biztonsági követelményeknek. Ezért arra szeretném biztatni kollégáinkat, hogy támogassák ezt a javaslatot, amely megadja Tajvannak a régóta esedékes vízummentességet.
<P>
Tajvan különálló vámterületként a Kereskedelmi Világszervezet tagja is. Nem szabad megállnunk itt, hanem támogatnunk kell Tajvan felvételét más nemzetközi szervezetekbe is, például a Nemzetközi Polgári Repülési Szervezetbe és az ENSZ Éghajlatváltozási Keretegyezményébe. Tajvan mint az Európai Unió fontos partnere a kelet-ázsiai térségben, megérdemli ezt az elismerést. A kapcsolatok mindkét fél javára növekedésnek indultak.
<P>
Örömmel kell várnunk a Tajvannal folytatott kapcsolatok intenzitásának jövőbeni növekedését. Az egyik lehetséges fejlemény az, hogy egy átfogóbb kereskedelmi rezsimről kezdünk tárgyalásokat Tajvannal, különösen most, hogy aláírta a mérföldkőnek számító gazdasági együttműködési keretegyezményt. Ha ebbe az irányba indulunk el, akkor a vízummentes rezsim az EU és Tajvan közti kapcsolatok elmélyítésének alapvető eleme.
<SPEAKER ID="255" NAME="Ioan Enciu" AFFILIATION="S&amp;D">
(RO) Mindenekelőtt szeretnék gratulálni Díaz de Mera úrnak a jelentéséhez. Biztos vagyok benne, hogy holnap a Parlament egyhangúlag a támogatásáról biztosítja.
<P>
Ugyanakkor szeretnék arról szólni, hogy a Bizottság értelmezésében ez a lépés hogyan fogja támogatni a viszonosság elvét az Európai Unió harmadik országokkal fennálló kapcsolataiban. Tajvan vízummentességet kap az egész Európai Unióban, és megszünteti a vízumkötelezettséget Románia, Bulgária és Ciprus vonatkozásában is. Ez egy pozitív mozzanat. Ugyanakkor az Egyesült Államok, amely teljes vízummentességet élvez az egész Európai Unió tekintetében, nem hajlandó viszonosságot adni Romániának, Bulgáriának, Lengyelországnak és Ciprusnak. Ráadásul belépődíjat vezettek be minden EU állampolgár számára, ami tulajdonképpen rejtett vízumnak felel meg.
<P>
A tagállamok közti viszonosság és szolidaritás elvéből kiindulva a Bizottságnak el kell mozdulnia a passzív, a kész helyzetet elfogadó álláspontjáról, és aktív szerepet kell vállalnia a teljes viszonosság megteremtésében az összes tagállam vízummentessége tekintetében. Ameddig a vízumszerződésekkel kapcsolatos tárgyalások az Európai Unió és nem a tagállamok kizárólagos hatáskörébe tartoznak, a Bizottságnak minden lehetséges intézkedést meg kell tennie ezeknek a helyzeteknek a megoldására.
<SPEAKER ID="256" NAME="Marek Henryk Migalski" AFFILIATION="ECR">
(PL) Elnök úr, biztos asszony, egyértelmű, hogy konszenzus uralkodik a Házban, és a jelentést valószínűleg holnap elfogadjuk. Lehet, hogy a támogatás nem lesz egyhangú, de a jelentést a szavazatok túlnyomó többségével és minden politikai csoport támogatásával fogjuk elfogadni. Nem szeretném megismételni az összes érvet, amelyet az előadó és a biztos felsorolt. Tajvan valóban megfelel minden feltételnek, mind gazdaságilag, mind politikailag ahhoz, hogy megerősítsük az együttműködésünket vele, és hogy feloldjuk a vízumkötelezettséget. Úgy vélem, hogy ezt kötelességünk megtenni, mert Tajvan megmutatta, hogy a liberális demokrácia mindenütt, minden kulturális közegben kialakulhat, és a végbement átalakulás sikeres volt, és úgy vélem, hogy ezt támogatnunk kell.
<P>
Végezetül, a gazdasági okokon kívül van egy másik megfontolás is. Ez az ok pedig, amelyre Borghezio úr utalt - a politikai ok -, amelyet most nem fogok kifejteni, de mindannyian tudjuk, hogy ez fontos, és ebben a kérdésben támogatnunk kell tajvani barátainkat.
<SPEAKER ID="257" NAME="Peter Jahr" AFFILIATION="PPE">
(DE) Elnök úr, Tajvan a pozitív listán van. Más szóval a tajvani emberek vízum nélkül utazhatnak az Európai Unióba. Örülök ezeknek az embereknek. A politika ugyanakkor a kölcsönös előnyökön nyugszik. Azt szerettem volna, ha viszonzásul Tajvan is azonnal vízummentességet ad az Európai Unió minden állampolgárának. Ez idáig ez azonban nem történt meg. Tajvan pusztán deklarálta szándékát, hogy az év végéig meghozza ezt az intézkedést. Remélem, hogy a szándéknyilatkozatot tett is követi. Ami a többit illeti, bízom az előadónkban, aki felvetette ennek a lehetőségét, és igennel fogok szavazni az indítvány egészére. Mint mondtam, remélem, hogy Tajvan megoldja a problémákat, és lehetővé teszi, hogy minden európai uniós polgár vízum nélkül utazhasson Tajvanra.
<SPEAKER ID="258" NAME="Cecilia Malmström">
a Bizottság tagja. - Elnök úr, szeretném ismét megköszönni az előadónak és a plenáris ülésnek, hogy támogatja Tajvan felvételét a pozitív listára. Biztosíthatom azokat a képviselőket, akiknek még maradtak kérdéseik, hogy a Bizottság mindig rendkívül alaposan vizsgálja meg az országokat - és Tajvan esetében is így járt el -, meggyőződik arról, hogy minden feltételnek megfelelnek, mielőtt egy ilyen javaslatot tesz. Mint mindig, ez most is nagyon alaposan történt.
<P>
Az utolsó felszólalónak el szeretném mondani, hogy az vízumkötelezettséget a fennmaradó országok tekintetében holnap eltörlik. Holnaptól kezdve a vízumliberalizáció hatályba lép a többi ország számára is, tehát teljes viszonosságról beszélhetünk. Úgy vélem, hogy a holnapi szavazás után nagyon erősek leszünk, és erős üzenetet is fogunk küldeni. Mindannyian örülhetünk, és remélhetjük, hogy a tajvani emberek és az Európai Unióban élő emberek kapcsolatai még jobbak lesznek. Nagyon köszönöm a kiváló vitát.
<SPEAKER ID="259" NAME="Agustín Díaz de Mera García Consuegra" LANGUAGE="ES">
Elnök úr, noblesse oblige, vagyis azzal szeretném kezdeni, hogy végtelenül hálás vagyok azért a támogatásért, amelyben minden, a politikai csoportját képviselő képviselőtársam részesítette azt a jelentést, amelyet volt szerencsém előadni a Háznak. Szeretném megköszönni a munkám során kapott támogatást is.
<P>
A tisztesség úgy kívánja azonban, hogy elmondjam, hogy az ügy fő felelőse Malmström biztos asszony volt, akinek a támogatása, energiája és kiváló csapata tette lehetővé, hogy előrevigyük ezt az ügyet, amelyet én igazságszolgáltatásnak neveznék.
<P>
Nem maradt más hátra, Elnök úr, mint hogy gratuláljak a tajvani népnek, a tajvani hatóságoknak és természetesen a nagyszerű tajvani diplomatáknak szerte a világon, különösen Brüsszelben.
<SPEAKER ID="260" NAME="Elnök">
A vitát lezárom.
<P>
A szavazásra holnap, csütörtökön, 2010. november 11-én, 12:00-kor kerül sor.
<P>
Írásbeli nyilatkozatok (az eljárási szabályzat 149. cikke)
