<CHAPTER ID="019">
Az informatika vámügyi alkalmazásáról szóló egyezmény (vita)
<SPEAKER ID="135" NAME="Elnök">
A következő pont az Alexander Alvaro által az Állampolgári Jogi-, Bel- és Igazságügyi Bizottság nevében készített jelentés, melynek tárgya a Francia Köztársaság kezdeményezése az informatika vámügyi alkalmazásáról szóló tanácsi határozat elfogadására tekintettel (17483/2008 - C6-0037/2009 -.
<SPEAKER ID="136" NAME="Alexander Alvaro">
előadó. - (DE) Elnök úr, köszöntöm Kallas biztos urat és képviselőtársaimat. Alapjaiban véve a téma, amelyet meg kívánunk vitatni, semmiképpen nem tekinthető ellentmondásosnak. A konkrét téma az információs technológiának a vám- és jövedékügy területéhez való igazítása. Sok embernek ez túlontúl technikai téma. Tekintettel azonban a csalás és az egyéb bűncselekmények elleni küzdelemre, a témakör nagyon fontos aspektusát veti fel a vám- és jövedékügyi együttműködésnek, valamint az információcserének.
<P>
Sikeresen működtünk együtt a Tanács svéd elnökségével, és ezért szeretnék köszönetet mondani azoknak, akik támogattak és mellénk szegődtek e folyamat során, mivel ez a dokumentumcsomag nem éppen a legújabb. Együttműködésünkről tanúskodott az a tény is, hogy a Parlament a Tanács által, munkája során már javasolt jelentős módosításokat kezdeményezett és szavazott meg a bizottságban. Ezért azt is feltételezem, hogy a kérdéssel kapcsolatos, e héten esedékes szavazás kedvező végkifejletű lesz.
<P>
Az egyetlen intézkedés, amellyel kapcsolatban a Parlament nem ért egyet, az az Europol hatáskörének az e területen való kiterjesztése. Ezt az álláspontot természetesen a Parlament nem minden képviselőcsoportja vallja magáénak. Mindazonáltal ez majd kiderül az informatika vám- és jövedékügyi alkalmazásáról szóló jelentésre vonatkozó szavazás végeredményéből. Ez - bizonyos mértékig - a korábbi vitához is kapcsolódik, amikor ettől eltérő volt a szándékunk, azaz azt kívántuk egyértelművé tenni, hogy az Europol - mivel a közelmúltban olyan felhatalmazással láttuk el, amely alapján ügynökségként folytathatja tevékenységét - hatásköre számos kisebb és meghatározott területen kibővül.
<P>
Tekintetbe véve az Europol jelentőségét és szerepét, igen helyénvaló az is, hogy az Europol megbízatását egy olyan mandátum határozza meg, amelyről mi is döntöttünk. Ez előmozdítja az átláthatóságot is, így nem csak mi, hanem az általunk képviselt polgárok is megismerhetik, hogy mihez van és mihez nincs joga az Europolnak. Az átláthatóság alapvető része minden olyan tagállami struktúrának, amely magában foglalja a végrehajtás és a rendvédelem erőit, és ennek európai szinten is így kell lennie.
<P>
Ezen kívül erről már nem lehet többet mondani, és noha az emberben ott a késztetés, hogy akár a felszólalásra kapott időt meghaladóan is szóljon, most mégis rövidre fogom a mondandómat. Szeretnék köszönetet mondani a Tanács elnökségének és képviselőtársaimnak a kiváló együttműködésért, és biztos vagyok abban, hogy a hét folyamán sikerrel szavazunk majd a jelentésről.
<SPEAKER ID="137" NAME="Siim Kallas">
a Bizottság alelnöke. - Elnök úr, a Bizottság elvileg támogatja a tanácsi határozat tervezetének szövegét, mivel szükséges annak biztosítása, hogy a kölcsönös segítségnyújtás és az igazgatási együttműködés rendelkezései a lehető legnagyobb mértékben egymással párhuzamosan alakuljanak, és ki kell igazítani azokat a rendelkezéseket, amelyek megállapítják, hogy a váminformációs rendszer használatával kapcsolatos költségeket a tagállamoknak kell viselniük.
<P>
E jogi korrekció nem járhat a költségvetés semmiféle növekedésével, és nagyobb összhangot kell biztosítani az Europollal és az Eurojusttal való együttműködéssel összefüggésben sorra kerülő tevékenységgel annak révén, hogy ugyanolyan szintű hozzáférést biztosítunk ezeknek az ügynökségeknek a váminformációs rendszerhez (VIR), ideértve annak vámügyirat-azonosítási adatbázisát is (FIDE). Így a Bizottság nem támogathatja azt a parlamenti módosítást, amely arra irányul, hogy az Europol és az Eurojust eltérő szintű hozzáférést kapjon a váminformációs rendszerhez és a vámügyirat-azonosítási adatbázishoz.
<P>
Általánosságban a Bizottság üdvözli a Parlament által előterjesztett módosítások többségét. Ebben az esetben a következő észrevételeket kívánom tenni.
<P>
A Bizottság osztja az előadó, Alvaro úr véleményét, amely szerint sajnálatos, hogy erről a javaslatról ennyire kapkodva kell határozniuk a tagállamoknak, még azelőtt, hogy a Lisszaboni Szerződés hatályba lépne. Ami azt illeti, a Lisszaboni Szerződés új jogalapot teremt, amely révén egy új rendelet léphetne a hatályos VIR-egyezmény helyébe, egy olyan rendelet, amely közvetlenül lenne hatályos a tagállamokban, és hatálybalépéséhez nem lenne szükség a nemzeti jogba való átültetésre, aminek az esete egyébként a VIR igazgatási részéről szóló 766/2008/EK rendeletnél most fennáll.
<P>
A Bizottság osztja az Európai Parlamentnek azt a véleményét is, amely szerint az informatikai alkalmazás adatvédelmi tekintetben való felügyelete esetében az a megoldás a legmegfelelőbb, amely a közös ellenőrző hatóságnak az európai adatvédelmi biztossal való felváltására irányul. A közös ellenőrző hatóság és az európai adatvédelmi biztos által ellátott kombinált felügyelet a munka esetleges megkettőződésének és átfedésének bizonyos kockázatát jelenthetné. Mindenesetre koordinációs mechanizmust kell - például a vonatkozó javaslatok kibocsátása céljából - létrehozni.
<SPEAKER ID="139" NAME="Petru Constantin Luhan">
a PPE képviselőcsoport nevében.. - Elnök asszony, gratulálok és köszönetet mondok képviselőtársamnak, Alexander Alvaro úrnak a munkájáért és a jelentés elkészítése során tanúsított kiváló együttműködésért. Olyan jelentés volt ez, amelynek esetében egyetértettem az előadóval a főbb pontokat, azaz a következőket illetően: a váminformációs rendszerben tárolt adatokhoz való hozzáférést kizárólag a külön engedéllyel rendelkező szerveknek és munkatársaknak kell biztosítani, például a tagállamoknak, az Europolnak és az Eurojustnak.
<P>
A módosításaimban felvetett és az előadó által is támogatott másik pont arra a tényre utal, hogy a tagállamok, az Europol és az Eurojust nem kapja meg a lehetőséget az adatoknak a nem európai uniós tagállamokkal és harmadik országokkal való közlésére, mivel ezek az országok nem rendelkeznek kielégítő szintű adatvédelemmel. Véleményem szerint szükség van a váminformációs rendszernek a jelentésben is taglaltaknak megfelelő felülvizsgálatára, hogy a rendszer jobban igazodjék az ellenőrző szolgáltatások követelményeihez, és hogy korlátozott számú felhasználó számára tegyék lehetővé a rendszerben tárolt információ elemzését.
<P>
A felülvizsgálat a közös, automatizált információs rendszer miatt - amely segíti a nemzeti jogszabályokat súlyosan sértő cselekmények megelőzését, kivizsgálását és üldözését - fokozni fogja a vámhatóságok együttműködésének és ellenőrzési eljárásainak hatékonyságát.
<SPEAKER ID="140" NAME="Marie-Christine Vergiat">
a GUE/NGL képviselőcsoport nevében. - (FR) Elnök asszony, mindenekelőtt szeretném kiigazítani a kijelzőn feltüntetett információt. Nem csatlakoztam az Európai Néppárthoz (a Kereszténydemokratákhoz), továbbra is az Egységes Európai Baloldal/Északi Zöld Baloldal Képviselőcsoportjának tagja vagyok.
<P>
A francia kormány kérésére ismertették velünk azt a szöveget, amely a vámhatóságok vonatkozásában rendelkezik az Europollal és az Eurojusttal való együttműködésről.
<P>
Hangsúlyozom, ez egy olyan terület, amelyen kétségkívül az együttdöntés fog érvényesülni a Lisszaboni Szerződés hatálybalépését követően. Azért sajnáljuk, hogy az Europolhoz hasonlóan, az alapvető szabadságok megőrzésére irányuló törekvések alulmaradtak a sietséggel szemben.
<P>
E szövegek mindegyikével kapcsolatban helytelenítjük, hogy a biztonság és az alapvető jogok tiszteletben tartása közötti kulcsfontosságú egyensúlyt egyre nagyobb mértékben fenyegeti a felbomlás veszélye, ami a szabadságok kárára lenne, és összességében olyan eredményeket mutatna fel, amelyek néha nem elég meggyőzőek polgáraink számára.
<P>
Sajnáljuk azt is, hogy - a vámhatóságok, a rendőrség és az Eurojust birtokában lévő ügyiratok közötti kapcsolat megteremtésére irányuló szöveg tekintetében - az Európai Parlament által a számunkra elfogadásra ajánlott álláspont sokkal óvatosabb, mint a mi Europollal kapcsolatos álláspontunk, mivel a veszélyek ugyanazok, és a nekünk benyújtott szövegekben megállapított biztosítékok még sokkal törékenyebbek. Felháborító például, hogy az adatmegőrzési időre nem határoztak meg egyértelmű határt.
<P>
Mivel olyan időket élünk, amikor alapvető szabadságainkat - valamennyi ország esetében - egyre nagyobb mértékben fenyegetik a biztonsági előírások, sajnálattal tölt el, hogy az Európai Parlament nem megfelelően tölti be az alapvető jogok és szabadságok őrének szerepét.
<P>
Egyes, általam javasolt kiigazításokat elfogadtak e területen, leginkább az Europollal kapcsolatban. Ennek nagyon örülök, és köszönöm képviselőtársaimnak, ám mindez nem elégséges, különösen az arányosság és a szükségesség elvének fényében nem, amelyeknek egyébként mindig érvényesülniük kell, ha a jogokról és a szabadságokról van szó.
<P>
Ezen okok miatt, amennyiben a polgárainknak nagyobb szabadságot biztosító többi módosítást nem fogadják el, az Egységes Európai Baloldal/Északi Zöld Baloldal Képviselőcsoportja tartózkodni fog a szövegről való szavazás során.
<SPEAKER ID="141" NAME="Carlos Coelho" AFFILIATION="PPE">
(PT) Elnök asszony, ez a kezdeményezés a tagállami vámhatóságok vámügyi információinak közös automatizált rendszerének létrehozására irányul. Egy ilyen rendszer előmozdítaná a közösségi és nemzeti jogszabályi előírások áthágásának megelőzését, kivizsgálását és kiküszöbölését.
<P>
Üdvözlöm az információcsere megkönnyítésére, a vámhatóságok közötti együttműködés hatékonyabbá tételére és konszolidálására, valamint a közös intézkedések eljárásainak kialakítására irányuló törekvést. Meggyőződésem, hogy a gyors és hatékony információcsere az illegális kereskedelem elleni küzdelem terén alapvető fontosságú szolgáltatást eredményez majd.
<P>
Amikor azonban az információs rendszerekről beszélünk, nem feledkezhetünk meg arról, hogy az ilyen rendszerek személyes adatokat tartalmaznak, és arról sem, hogy a személyes adatok és a magánélet védelmével kapcsolatos kérdések kiemelt fontosságúak.
<P>
Egyetértek az előadóval, Alvaro úrral abban, hogy ügyelnünk kell arra, hogy elkerüljük az alapjogok mindenféle esetleges megsértését, különösen a magánélethez való jog esetében, amely szerint a rendszerbe bevitt személyes jellegű információnak a lehető legszükségesebbre kell korlátozódnia, a magánélet védelmének sérelme nélkül. Szavatolnunk kell, hogy ezt az adatot kizárólag a vonatkozó jogszabály keretében egyértelműen meghatározott és körülírt célokra lehessen felhasználni. Emellett az ilyen adatokat kizárólag addig lehet tárolni, ameddig az a rögzítési céljuk eléréséhez szükséges.
<P>
Ugyanilyen fontos annak biztosítása, hogy az információs rendszerhez való hozzáférés átlátható és a hasonló információs rendszerekre vonatkozó előírásokkal összhangban lévő legyen, ahogyan az a Schengeni Információs Rendszer második generációja vagy a vízuminformációs rendszer esetében is történik. Emiatt én nem támogatom az Egységes Európai Baloldal/Északi Zöld Baloldal Képviselőcsoportja által beterjesztett módosításokat.
<P>
Ami pedig az adatvédelem felügyeletét illeti: ahelyett hogy ad hoc megoldások létrehozásával kísérleteznénk, célszerűbb és helyénvalóbb volna a más, hasonló rendszerek felügyeletével azonos rendszer megtartása és megvalósítása, nem csupán a következetesség miatt, de annak biztosítása érdekében is, hogy ne legyenek ellentmondások az adatvédelem tekintetében.
<P>
Végül, tisztelt elnök asszony, én is Kallas biztos úr és az előadó, Alvaro úr nézeteit osztom, és sajnálom, hogy a Tanács ennyire kapkodva, a Lisszaboni Szerződés hatálybalépése előtt próbálta meg lezárni ezt a dokumentumcsomagot.
<SPEAKER ID="142" NAME="Alexander Alvaro">
előadó. - (DE) Elnök asszony,ahogyan a szót kérni igyekvők számából is láthatjuk, nagyon izgalmas jogalkotási dokumentumcsomagról van szó. Mindazonáltal szeretném felhasználni az alkalmat arra, hogy röviden válaszoljak a Kallas biztos úr által elmondottakra, azaz az Europollal kapcsolatos módosító javaslatoknak a Bizottság által való elutasítására. Értem a Bizottság indítékait, és értem a következetességre való törekvést is.
<P>
Coelho úr az imént egy olyan kérdésre utalt, amelyet már mások is - például Vergiat asszony is - felvetettek, és amely sok mindenben továbbgondolkodásra késztetett. Amikor a polgárainkkal kapcsolatos adatok tekintetében a lehető legmagasabb szintű előírásoknak való megfelelés feladata áll előttünk, akkor nem túl hasznos, ha - és ezt a javaslatok elutasítása ellenére talán a Bizottságnak is fontolóra kell vennie a jövőt illetően - az Europol több jogalkotási csomag között megoszló feladatkörével kapcsolatos rendelkezésekkel kell foglalkoznunk, azaz hogy milyen adatok feldolgozásáról van szó, kinek adják át az adatokat. Elérkezünk ahhoz a ponthoz, amikor már nem egyértelmű, hogy az Europol milyen adatokat használhat fel, hogyan használhatja fel az adatokat, illetve hogy milyen adatokat nem használhat fel. Ami az Europol megbízását illeti, több értelme lenne, ha az Europol megbízását általában állapítanák meg, nem pedig jogszabályok eseti alapon való alkotásával. Ez átláthatóbbá tenné a jogszabályokat a polgárok számára, és az Europol munkáját is előmozdítaná.
<P>
Sokkal többet nem is szeretnék mondani ezzel kapcsolatban. Talán még rövid észrevételt tennék egy korábban elhangzott, az Eurojust és az Europol számára biztosított eltérő felhasználási jogokra vonatkozó felvetésről. Ebben az esetben természetesen figyelembe kell venni azt is, hogy egy bűnüldöző szerv más módon működik, mint egy ügyészségi szerv, és ennélfogva hatásköre is eltérő. Amennyiben azonban a jövőben igazságügyi biztosunk is lesz, akkor talán európai szinten is foglalkozhatunk a kérdéssel.
<SPEAKER ID="143" NAME="Elnök">
A vitát lezárom.
