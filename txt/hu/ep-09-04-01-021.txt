<CHAPTER ID="021">
A bevándorlók gyermekeinek oktatása (rövid ismertetés)
<SPEAKER ID="261" NAME="Elnök">
A következő napirendi pont a migránsok gyerekeinek oktatásáról szóló, Takkula úr által a Kulturális és Oktatási Bizottság nevében előterjesztett jelentésnek a rövid ismertetése.
<SPEAKER ID="262" NAME="Hannu Takkula">
előadó. - (FI) Elnök úr, az Európai Unió erkölcsi kötelessége, hogy mindenki számára, így a migránsok gyermekei számára is biztosítsa a színvonalas oktatáshoz való jogot. Minden gyermeknek jogot kell biztosítani az oktatáshoz, amelynek legalább elemi szinten ingyenesnek és kötelezőnek kell lennie. A gyermekeknek olyan általános képzésben kellene részesülniük, amely egyenlő esélyeket teremt képességeik, a józan ítélőképesség, valamint az erkölcsi és társadalmi felelősség érzékének fejlesztésre, hogy a társadalom kiegyensúlyozott és felelősségteljes tagjaivá válhassanak.
<P>
Azoknak, akik a gyermekek oktatásáért és felügyeletéért felelnek, vezérfonalként azt kellene szem előtt tartaniuk, hogy mi a legjobb a gyermekeknek. Természetesen ez otthon, a szülőkkel kezdődik, de az iskoláknak és a társadalomnak is támogató szerepet kell játszaniuk a gyermeknevelésben, lehetővé téve ezáltal a tanulók minél teljesebb személyiségfejlődését.
<P>
Aggodalmak merültek fel bennem a migránsok gyermekeiről szóló, közelmúltban megjelent tanulmányok kapcsán. A tanulmányok szerint egyes vidékeken ezeknek a gyermekeknek nagyon nehéz az oktatáshoz való hozzáférés, néhány társadalomban pedig próbáltak olyan iskolákat létrehozni, amelyekbe kizárólag a migránsok gyermekei járnak. Az eredmény természetesen az lett, hogy a családok kivették a helyi iskolából a gyermekeiket, hogy ne kelljen a migránsok gyermekeivel együtt tanulniuk. Ez egy igen sajnálatos helyzet, amely az oktatás színvonalának és a migránsok gyermekei iskolai teljesítményének romlásához vezetett. Egy másik következmény a tanárok körében tapasztalható nagyfokú fluktuáció azokban az iskolákban, ahol nagy számban tanulnak migránsok gyermekei.
<P>
Ez nem az a fejlődés, amelyben reménykedtünk, olyan körülményeket kell teremtenünk, amelyek között a migránsok gyermekei a lehető legjobban be tudnak illeszkedni a társadalomba. Biztosítanunk kell azt is, hogy az iskoláknak megfelelő források álljanak rendelkezésükre, értem ezalatt az olyan kvantitatív forrásokat, mint a tanári személyzet és az anyagi háttér, és felelősséget kell vállalnunk a tanárképzés és a már dolgozó tanárok továbbképzésének fejlesztéséért is. A migránsok gyermekeinek integrált, fenntartható gondozásának kialakításához átfogó szemléletre van szükség. Mind a tanárképzésben, mind az oktatási rendszer egészében speciális befektetésre és egyéb források mozgósítására van szükség.
<P>
Tudom, hogy ez a probléma az egyes tagállamok hatáskörébe tartozik, de az Európai Parlament és az Európai Unió átlátható koordinációja révén rá kell bírnunk a tagállamokat a cselekvésre, mert azt gondolom, mindannyian azt szeretnénk, ha a migránsok gyermekei színvonalas oktatásban részesülnének és beilleszkednének a társadalomba. Így elkerülhetnénk a társadalmi kirekesztésnek azt a sajnálatos jelenségét, amelyet manapság sok migráns gyermeke esetében tapasztalunk. Tény, hogy ez a folyamat gyakran vezet munkanélküliséghez, sőt bűnözéshez, és sok egyéb nemkívánatos következménye is van.
<P>
A munkaerő Európai Unión belüli szabad mozgása szempontjából is aggodalomra ad okot, hogy az EU tagállamaiban élők nem szeretnének másik országba költözni vagy külföldön munkát vállalni, mert nem tudnak gyermekeiknek megfelelő színvonalú, minőségi oktatást biztosítani. Ezért kell erre a problémára összpontosítanunk, és biztosítanunk, hogy az Európai Unió minden egyes tagállamában minden gyermek és fiatal magas színvonalú, minőségi oktatásban részesüljön.
<P>
A gyermekek és a fiatalok jelentik a jövőt - ők a legnagyobb értékeink. A nevük "Ma” és nem pedig "Holnap”, tehát remélem, hogy mi itt, az Európai Unióban mindannyian osztozunk abban a meggyőződésben, hogy minden gyermeknek joga van egy harmonikus, biztos jövőhöz és a színvonalas oktatáshoz.
<SPEAKER ID="263" NAME="Günter Verheugen" LANGUAGE="DE">
Elnök úr, tisztelt képviselők, örvendek ennek a saját kezdeményezésű jelentésnek, és mindenekelőtt, kollégám, Figel biztos úr és a saját magam nevében is szeretném megköszönni az előadónak, Takkula úrnak, valamint a Kulturális és Oktatási Bizottságnak a munkáját.
<P>
Az Európai Bizottság osztozik a tisztelt képviselő úr azon meggyőződésében, hogy a migráns háttérrel rendelkező gyermekek növekvő száma tagállamaink többségében nagy kihívások elé állítja az oktatási rendszereket.
<P>
Az oktatás kulcsszerepet játszik az integrációs folyamatban. A képesítések megszerzése elengedhetetlen, ha állampolgáraink jövőjét biztosítani kívánjuk egy tudásalapú társadalomban, amelyben egyre inkább kiélezett a verseny. Ugyanilyen fontos azonban, hogy az iskolák, mint a társadalom lekicsinyített modelljei, biztosítsák a kölcsönös megismerés és megértés alapjait, amelyek elsődleges fontosságúak az együtt élés színvonalának javításában.
<P>
Manapság azonban a menekült háttérrel rendelkező gyermekek Európa-szerte súlyos problémákkal szembesülnek. A migránsok gyermekei gyakran kettős kihívás előtt állnak: egyfelől nem ismerik eléggé a befogadó ország nyelvét, másfelől alacsony társadalmi-gazdasági státusszal rendelkeznek. A helyi gyermekekhez képest sok bevándorló gyermeknek gyenge az iskolai teljesítménye, nagyobb arányban szakítják meg a tanulmányaikat, és kisebb arányban iratkoznak be felsőoktatási intézményekbe.
<P>
Ezért a jelentés helyesen emeli ki annak fontosságát, hogy a migráns gyermekek megfelelő segítséget kapjanak a befogadó ország nyelvének elsajátításához, mindamellett, hogy támogatjuk anyanyelvük és saját kultúrájuk megőrzését is. Az óvodai oktatásban való részvétel szintén fontos szerepet játszik abban, hogy az oktatási rendszerbe való beilleszkedés már egy korai életszakaszban megkezdődjön, és felszámolódjanak a társadalmi-gazdasági és nyelvi hátrányok. A tanároknak minden esetben rendelkezniük kell a megfelelő képesítéssel, amely a multikulturális környezetben igen nagy jelentőséggel bír. A mobilitás is fontos részét kell, hogy képezze a tanárképzésnek és a további szakmai fejlődésnek.
<P>
Nagyon örülök, hogy ilyen széles körű egyetértés született ebben az ügyben. Azt hiszem, abban is egyetértünk, hogy a jó szándékunkat most át kell ültetnünk a gyakorlatba és valóban javítanunk kell a migránsok gyermekeinek tanulási lehetőségeit. Ezért támogatnunk kell a tagállamokat abban, hogy mindenki számára magas színvonalú oktatást biztosítsanak, ugyanakkor pedig aktívan lépjenek fel a tanulók társadalmi-gazdasági szegregációja ellen. Segítséget kell nyújtanunk abban, hogy a tagállamok lehetővé tegyék az iskolák számára a különböző elvárások kielégítését, hogy az eredetileg kihívást jelentő multikulturális társadalom és többnyelvűség ezen iskolák számára előnnyé válhasson.
<P>
Természetesen az iskolai rendszerek lényege és szervezettsége nemzeti hatáskörbe tartozik, és a Bizottság nem szándékozik e hatáskörökbe semmilyen módon beavatkozni. Ugyanakkor el kell mondanom, hogy a migráns gyermekek sikeres integrációja egy Európa egészét érintő probléma. Sok tanulnivalónk van, és sokat tanulhatunk egymástól. Biztosak vagyunk abban, hogy az Ön jelentése fontos lépést jelent annak meghatározásában, hogy milyen konkrét fellépéssel lehet segíteni a tagállamokat ezen a területen.
<SPEAKER ID="264" NAME="Elnök">
A napirendi pontot lezárom.
<P>
A szavazásra holnap kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="265" NAME="Nicodim Bulzesc  " AFFILIATION="PPE-DE">
írásban. - Az oktatás és a migráció témája szorosan összefügg, ugyanis mind az Európai Unión belüli migráció, mind pedig az EU-ba irányuló bevándorlás jelentősen megnövekedett az elmúlt években, és számos olyan kérdés van, amelyet a jövőben körültekintőbben kellene megvizsgálnunk.
<P>
Támogatom azt az elgondolást, hogy a 77/486/EK irányelv idejétmúlt. Ne feledkezzük meg arról, hogy ez az irányelv 1997-ből származik, és az Európai Unió azóta folyamatosan változik. Csak egy példát hozok fel: országom (Románia) 20 évvel később csatlakozott az EU-hoz, és úgy vélem, ez az irányelv nem kínál megoldást a problémáinkra. A migrációhoz kapcsolódó kérdések drámai módon megszaporodtak az elmúlt években, és támogatom Takkula úrnak a szóban forgó irányelv módosítására vonatkozó elképzelését. Sőt, még egy lépéssel tovább mennék, és azt javasolnám, hogy legyen egy olyan új irányelv, amely a migránsok gyermekeinek oktatásával foglalkozik.
<SPEAKER ID="984" NAME="Corina Creţu  " LANGUAGE="RO">
Az Európai Unión belüli migráció, azon belül a belső migráció növekedése egy sor kulturális, gazdasági és társadalmi hatást von maga után. Ilyen értelemben létfontosságú a migránsok esélyegyenlőségének biztosítása és a megkülönböztetésük elleni küzdelemre való nagyobb odafigyelés. E tekintetben a romák helyzete, akiknek a kérdése különleges esetet és egyedülálló nehézséget képvisel, önmagáért beszél.
<P>
Szeretném hívni a figyelmet azokra a munkaerő-mobilitásra vonatkozó következményekre is, amelyeket a külföldön munkát vállaló személyek gyermekeinek idegen oktatási környezetbe történő beilleszkedési nehézségei okoznak.
<P>
Ezért a gyermekek minél gyorsabb beilleszkedésének segítése fontos szerepet játszhat annak megelőzésében, hogy a migránsok gettólakókká váljanak, különösen azért, mert megfigyelték, hogy a migránsok gyermekeinek oktatási szintje és társadalmi-gazdasági helyzete rosszabb, mint a többi gyermeké - ezért tehát szükséges ilyen irányú ösztönzésük. Minél jobb feltételeket biztosítanak nekik az idegen oktatási környezetbe történő lehető leggyorsabb beilleszkedésre, annál nagyobb esélyeik lesznek a sikerekre az oktatásban és a munkaerő-piacon.
<P>
Ugyanakkor azonban a befogadó ország nyelvének megtanulása és a helyi asszimiláció nem szabad, hogy saját kulturális örökségük feladását is jelentse.
<SPEAKER ID="266" NAME="Gabriela Creţu  " LANGUAGE="RO">
Az Európai Unió egyik alapelve a szabad mozgáshoz való jog, amely lehetővé teszi polgárai másik országban történő munkavállalását, tanulását és utazását. Fontos, hogy a belső migránsok társadalmi beilleszkedését az egész társadalom felelősségeként fogjuk fel; a migránsok gyermekeinek oktatása egy ebbe az irányba tett lépés.
<P>
A migránsok gyermekeinek oktatását az európai társadalom hétköznapi működését javító és kultúráját gazdagító szempontból kell tekintenünk. Azt gondolom, hogy ennek érdekében a befogadó és a származási országnak együtt kell működnie, és ennek keretében a származási országnak aktívan részt kell vennie nyelvének és kultúrájának megőrzésében.
<P>
Támogatjuk a bevándorlók anyanyelvének második idegen nyelvként való bevezetését a befogadó ország iskolai tantervében azokon a helyeken, ahol nagy bevándorló közösségek élnek. Az oktató személyzetnek az adott közösségből történő toborzása olyan eszköz, amelynek segítségével biztosítható a gyermekek származási országuk kultúrájával való kapcsolata, valamint a bevándorlás tapasztalatainak megosztása.
<SPEAKER ID="267" NAME="Ioan Lucian Hămbăşan  " LANGUAGE="RO">
A Bizottság zöld könyve egy sor kérdést vet fel, amelyek a tagállamok számára jelenleg felmerülő fajsúlyos kérdések egyikére vonatkoznak: ez a migránsok gyermekeinek oktatása. Nagyon sok román gyermek él családjával más tagállamokban, és fontos, hogy megőrizzék identitásukat, valamint hogy legyen rá esélyük, hogy a befogadó ország nyelvét és anyanyelvüket egyaránt tanulhassák. Támogatnunk kell a toleranciát és a megértést, és közösen kell megtalálnunk azokat a megoldásokat, amelyek biztosítják a migránsok anyanyelvi oktatását. Ezeknek a gyermekeknek a többiekével azonos jogokkal kell rendelkezniük. Közismert tény, hogy bizonytalan gazdasági helyzetük elszigetelődéshez, iskolaelhagyáshoz és erőszakhoz vezethet. Éppen ezért kell támogatnunk a tagállamokat a megoldások keresésében. A gyermekek jelentik a legértékesebb kincsünket. Ők jelentik társadalmunk jövőjét - függetlenül attól, milyen környezetből származnak.
