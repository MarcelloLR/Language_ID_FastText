<CHAPTER ID="014">
Az üzemanyagokból (közúti közlekedés és belvízi hajózás) származó üvegházhatású gázok kibocsátásának ellenőrzése és mérséklése (vita)
<SPEAKER ID="418" NAME="Elnök">
Következő napirendi pontunk Corbay asszonynak a Környezetvédelmi, Közegészségügyi és Élelmiszer-biztonsági Bizottság nevében benyújtott, az Európai Parlamentnek és a Tanácsnak a benzinre, a dízelolajra és a gázolajra vonatkozó követelmények, illetőleg a közúti szállítmányozásban használt tüzelőanyagokból származó üvegházhatású gázok mennyiségének nyomon követését és mérséklését célzó mechanizmus bevezetése tekintetében a 98/70/EK irányelv módosításáról, továbbá a belvízi hajókban felhasznált tüzelőanyagokra vonatkozó követelmények tekintetében az 1999/32/EK tanácsi irányelv módosításáról, valamint a 93/12/EGK irányelv hatályon kívül helyezéséről szóló irányelv-javaslatával foglalkozó jelentése (BIZ(2007)0018 - C6-0061/2007 -.
<SPEAKER ID="419" NAME="Dorette Corbey" LANGUAGE="NL">
Elnök úr, Biztos úr, hölgyeim és uraim, a holnapi napon egy hosszú folyamatot zárunk le. Hálás köszönetemet fejezem ki az árnyékelőadóknak, a személyzet minden tagjának, a Bizottságnak és a francia elnökségnek erőfeszítéseikért, hozzájárulásukért és együttműködési készségükért.
<P>
Holnap alkalmunk lesz egy megállapodást első olvasatban elfogadnunk, és ezzel szabaddá tesszük az utat egy különleges irányelv előtt. Most fordul elő első alkalommal, hogy a CO2-követelmények egy termékhez, egy termelési folyamathoz kötődnek. A Parlament pedig elkötelezte magát amellett, hogy tovább erősíti az irányelvet.
<P>
Az irányelv bátorítja a rendkívüli megtakarítás lehetőségét magában foglaló zöld és elfogadható bioüzemanyagok használatát, a közúti közlekedésben pedig az elektromosság alkalmazását. Eközben ellenzi a metángázok égetésének gyakorlatát. Ezek csodálatos eredmények, amelyek bizonyítják, hogy Európa a fenntarthatóság útját követi.
<P>
Menjünk azonban vissza a kezdetekig! Az üzemanyagok minőségéről szóló irányelvhez két cél kapcsolódik: a levegő minőségének javítása és a CO2-kibocsátás csökkentése. A levegő minőségét illetően az eredeti előterjesztéshez képest három javítás történt. Elsőként, a hajózásban rövidesen tisztább üzemanyag kerül felhasználásra. A második pont: az etanol-mentességre vonatkozóan a Bizottság azt javasolta, hogy az etanol adalékként való felhasználásakor emelkedjék a benzingőznyomás felső határértéke. E kérdésben éles viták bontakoztak ki. Különösen a déli országok szeretnének mentességet elérni az etanol adalékként való használatakor, miközben pontosan ezek az országok szenvednek az ózon káros hatásaitól. Az elért kompromisszum szerint mentesség csak akkor engedélyezett, ha a levegő minőségére vonatkozó követelmények teljesülnek.
<P>
A harmadik pont a ciklopentadienil-mangán-trikarbonilt (MMT), az egészséget és a gépkocsikat egyaránt károsító üzemanyag-adalékot érinti. Előbbiek miatt azt gondolhatnánk, hogy ezt be kellene tiltani. Sajnálatos módon azonban a Világkereskedelmi Szervezet szabályai miatt ez nem olyan egyszerű. Ezért került sor most egy küszöbérték meghatározására, amely feltétlenül előnyös az egészségre, és hozzájárul a neurotoxikus anyagok csökkentéséhez.
<P>
Rátérnék most a második kiemelkedő célkitűzésre, nevezetesen az üvegházhatású gázok kibocsátásának csökkentésére. Amint azt egy pillanattal korábban említettem, ez az a terület, ahol az előterjesztés jelentősen megerősödött. Először fordul el, hogy a konkrét CO2-követelmények összekapcsolódnak a termelés folyamatával. Az elkövetkező években az olajiparnak be kell jelentenie az olajkitermelés, a közlekedés, az elosztás, a finomítás és a dízel- vagy benzinfelhasználás által okozott üvegházhatású gázok kibocsátásának szintjét. Ezt követően, az üzemanyag teljes életciklusának elemzése alapján referenciaérték kerül megállapításra. Ráadásul a teljes vertikumban 2020-ra 10%-kal csökkenteni kell a kibocsátást.
<P>
Talán mondanom sem kell, hogy ezt a 10%-os célkitűzést részletekbe menően megvitattuk. Ennek 6%-a kötelező jellegű, és utóbbi egy része elérhető a hatékonyságnak a teljes vertikumon belüli javításával, így a visszafogott égetéssel, a hatékonyabb finomítókkal és a szivárgások elhárításával. A célkitűzés másik részének teljesítése a bioüzemanyagok hasznosításával biztosítható, feltéve, hogy a leghatékonyabb fajtákat alkalmazzuk! Az olyan bioüzemanyagok szorgalmazása, amelyek - mérlegelve a dolgokat - csak mérsékelten jobbak, számunkra értéktelenek. Hatalmas lépéseket tennénk például hátrafelé, ha kiirtanánk a trópusi erdőket csak azért, hogy a bioüzemanyagok felhasználását fokozzuk.
<P>
Tehát szigorú fenntarthatósági követelményeket kell alkalmaznunk! Ezek a követelmények most megtalálhatók az irányelvben. Lefedik a CO2-hatékonyság, a biodiverzitás, de a szociális kritériumok kérdéskörét is. A 10%-os csökkentés fennmaradó 4%-a - az első szakaszban - nem kötelező jellegű. Viszont ezt a 4%-ot két összetevő alkotja: az 1. részt a láncolaton belüli tiszta fejlesztési mechanizmus (CDM) képezi. Kevesebb gáz elégetése az üvegházhatások mérséklésének leghatékonyabb módszere, de ez nem mindenkor vezethető vissza az európai piacon értékesített benzin- és diesel üzemanyagokra. Ez magyarázza a CDM-projektek -ellenőrzéstől függő - engedélyezését.
<P>
A másik 2% az új technológiákhoz kötődik. Így például a szén-dioxid-leválasztáshoz (CLT) vagy az elektromosság közúti szállításban való alkalmazásához. Az elektromosság felhasználása ígéretesnek mutatkozik, de a technológiának még igazolnia kell értékeit, hogy sor kerülhessen tömeges mértékű kereskedelmi jellegű felhasználására. E kérdésnek egyértelműen el kell dőlnie 2014-re, amikor is az irányadó célkitűzések kötelezővé válnak.
<P>
Mindent egybevetve azt gondolom, hogy ez az irányelv jelentősen hozzájárul a közúti közlekedés által keltett CO2-kibocsátás csökkentéséhez. Jó tudni, hogy e lépések összhangban állnak azokkal, amelyeket most az Egyesült Államokban tesznek. Kalifornia alacsony szén-dioxid-tartalmú üzemanyagnormáját USA-szerte átveszik.
<P>
Még egyszer szeretném megköszönni az árnyékelőadók hozzájárulását, a kiváló csoportmunkát, és érdeklődéssel várom a vitát!
<SPEAKER ID="420" NAME="Jean-Louis Borloo" LANGUAGE="FR">
Elnök úr, hölgyeim és uraim, szeretném elismerésemet kifejezni az előadónak, Corbey asszonynak technikai szempontból rendkívül összetett, ugyanakkor a jövőbeni kibocsátás tekintetében feltétlenül alapvető jelentőségű munkájáért!
<P>
Egyszerűen kifejezve, kompromisszum született a 6 + 4-es rendszerben. Hat feltétel azonnal kötelezővé válik, míg négy az időszakos felülvizsgálati záradékban foglaltak szerint. Mutatkozik még haladás, például magában - az általunk alapvetőként és minimális igényként meghatározott - megújuló energia-irányelvben is a bioüzemanyagok fenntarthatóságára vonatkozóan. Úgy vélem, nagyon jó kompromisszumokat kötöttünk, amiért szeretném köszönetemet kifejezni a Bizottságnak!
<SPEAKER ID="421" NAME="Stavros Dimas">
a Bizottság tagja. - (EL) Elnök úr, a Bizottság üdvözli az üzemanyagok minőségéről szóló irányelvről született megállapodást, amely megőrzi a Bizottság javaslatában megfogalmazott lényegi elemeket, és egyben jelentősen előrelép a környezetvédelmi ágazaton belül. Ezért szeretném megköszönni az előadó, Dorette Corbey asszony közreműködését a megállapodás kimunkálásában. A kompromisszumos megállapodás központi eleme az a kötelem, amely az energiaellátók számára az üvegházhatású gázok kibocsátásának csökkentését írja elő az üzemanyagok életciklusának egészére vonatkozóan. Ez fontos hozzájárulás éghajlat-változási politikánkhoz, és előmozdítja a technológiai fejlődést is. Egyidejűleg, ez az első azon kiegészítő intézkedések között, amelyek elfogadása folyamatban van, és amelyek a gépkocsik szén-dioxid-kibocsátásával kapcsolatban, felülvizsgált stratégiánkban megfogalmazódnak.
<P>
Az üzemanyagokat érintő fenntarthatóság feltételének beépítésével nemcsak - az üvegházhatású gázok kibocsátása tekintetében a legjobb teljesítményű - bioüzemanyagok felhasználását ösztönözzük, de egyben kiiktatjuk az ezek előállítása során jelentkező környezetvédelmi veszélyeket is. A kompromisszumos megállapodás - elsődlegesen a kéntartalom és a policiklikus aromás szénhidrogén tartalom alacsonyabb szintjének elfogadásával - lehetővé teszi a szennyező anyagok kibocsátásának mérséklését, ösztönzi az etanol felhasználását, hatékonyabbá teszi a fogyasztók tájékoztatását, és meghatározza az adalék MMT (ciklopentadienil-mangán-trikarbonil) alsó küszöbértékét. Röviden, a kompromisszumos megállapodás belefér hagyományos, a légkört szennyező anyagok ellenőrzését célzó politikánk kereteibe, és fontos előrelépést jelent éghajlatpolitikánk terén. Felszólítom Önöket, holnap szavazzanak a megállapodás mellett!
<SPEAKER ID="422" NAME="Pilar Ayuso" LANGUAGE="ES">
Elnök úr, Biztos úr, ez jó javaslat volt abban a formában, ahogyan a Bizottságtól érkezett. Nem csupán a kén mérséklése, hanem az új 7a. cikk miatt is, amely a szállítóktól megkövetelte az üvegházhatású gázok kibocsátásának csökkentését, és amely feloldotta a benzin-bioetanol keverékek tekintetében a gőznyomás régóta jelentkező problémáját olyan országok esetében is, mint hazám, ahol forrók a nyarak.
<P>
Ezt a Környezetvédelmi, Közegészségügyi és Élelmiszer-biztonsági Bizottságban tartott szavazásnál kiejtették, sokunk nagy aggodalmára.
<P>
Ma egy olyan megállapodás áll rendelkezésünkre, amely felpuhítja a 7a. cikk alkalmazását, és visszahozza a gőznyomásra vonatkozó mentességet, miközben természetesen szigorítja a derogáció feltételeit. Az éghajlatváltozási csomag más részeihez hasonlóan ezt nem mindenki találja teljesen kielégítőnek, mégis ez valami olyan, amit mindenki el tud fogadni.
<P>
Szeretném megköszönni Corbey asszonynak kitűnő munkáját, rugalmasságát a problémák megoldása terén, szeretném továbbá Turmes úrnak, valamint az e területen nagy hatékonyságot felmutató francia elnökségnek is megköszönni hozzájárulásukat!
<SPEAKER ID="423" NAME="Marios Matsakis">
az ALDE Képviselőcsoport nevében. - Elnök úr, végre sokan közülünk kezdik felismerni, hogy földgolyónk nem elpusztíthatatlan, és van egy szavatossági ideje, amelyet mi, emberek - nem túl bölcs tetteinkkel - drasztikus módon közelebb hoztunk. Természetesen, akadnak tamáskodók még ebben a Házban is, de számuk gyorsan csökken, amint sikerül túllépniük az önmagukra kényszerített szélsőséges dogmatizmusukon, vagy megszabadulnak harmadik felek - néha gyanús - manipulációjától.
<P>
Az EU-nak a környezetünk védelméért folyó küzdelem élén kell állnia, de ott is van, amint ezt a Parlamentben jelenleg vita tárgyát képező, az éghajlatváltozás elleni küzdelmet segítő törvénykezési elemek igen üdvözlendő módon alátámasztják. Ahhoz, hogy ezek a jogszabályok elérjék céljukat, érdemi tartalommal kell rendelkezniük, és hatékonyan, a megfelelő időben kell őket végrehajtani! Mint mindig, bizonyos kompromisszumok elkerülhetetlenek, és ez történt az üzemanyagok által kibocsátott üvegházhatású gázok nyomon követéséről és mérsékléséről szóló Corbey-jelentés esetében is.
<P>
El kell mondani, hogy az előadó igen kitartóan folyamatos küzdelmet vívott a Tanács álláspontjának felhígítására irányuló erőfeszítések semlegesítése érdekében. Harcát - megítélésem szerint - jelentős mértékben siker koronázta. Teljesítményéért szeretném elismerésemet kifejezni. Azt is el kell mondani, hogy az előadó a kemény tárgyalások során az árnyékelőadókat rendszeresen és teljes körűen tájékoztatta, és az így kialakult együttműködéssel Corbey asszony megerősítette helyzetét a tárgyalóasztalnál.
<P>
Az elért kompromisszumos csomag - az adott körülmények között megnyugtatóan - a kérdéskör legvitatottabb témáival foglalkozik. Így a bioüzemanyagokkal, a fémtartalmú adalékokkal, és egyes üzemanyagok kéntartalmával. Képviselőcsoportom egyértelműen támogatja azt!
<SPEAKER ID="424" NAME="Neil Parish" AFFILIATION="PPE-DE">
Elnök úr, elsőként is szeretném megköszönni Corbey asszonynak és a francia elnökségnek azt a hatalmas erőfeszítést, amelyet az éghajlatváltozás elleni küzdelem részét képező úttörő anyag kapcsán a megállapodás biztosítása érdekében tettek. Ugyancsak szeretném elismerésemet kifejezni a most általam képviselt Joseph Daul úrnak is azért a kemény munkáért, amelyet az üzemanyag-minőségről szóló Corbey-jelentés kapcsán a Mezőgazdasági és Vidékfejlesztési Bizottság véleményének megfogalmazójaként kifejtett.
<P>
Végül is a jelentés, valamint az ahhoz szorosan kapcsolódó, a megújuló energiaforrásokról szóló Turmes-jelentés kapcsán elért megállapodásokkal mi, a mezőgazdaság világából érkezettek igen elégedettek lehetünk. Úgy hiszem, van jövője a fenntartható bioüzemanyag-iparnak, és ez a két irányelv megfelelő jogi keretet teremt az ipar olyan irányú fejlődéséhez, amely elősegíti a még több, másodgenerációs bioüzemanyagra való jövőbeni áttérést. Üdvözlöm azt a tényt, hogy elköteleztük magunkat az átfogó uniós energiaszerkezeten belül a megújítható energiaforrásokra vonatkozóan a 20%-os részesedés célkitűzése mellett. Igen erőteljesen támogatom a jelentést!
<SPEAKER ID="425" NAME="Claude Turmes" AFFILIATION="Verts/ALE">
Elnök úr, első elismerésem Dorette Corbey asszonyt illeti. A megújulóenergia-irányelv előadójaként alapvető jelentőségű volt számomra, hogy szorosan együttműködjünk a fenntarthatóság követelményének kifejezett és mindkét irányelvben hasonló módon történő megőrzése érdekében. Corbey asszony harcosságának köszönhetően végül sikerült biztosítanunk, hogy az üzemanyagok minőségéről szóló irányelvben most teljes egészében, minden részletében megjelenik a fenntarthatóság kritériuma. Ez nagyon fontos az uniós jogszabályok értelmezhetősége és átláthatósága szempontjából.
<P>
A fenntarthatóság kritériumát illetően - véleményem szerint - nagyon jelentősen előreléptünk a bizottsági javaslathoz képest. A "szénlábnyom”, azaz a környezeti hatás nagyon pontosan meghatározottá vált, s nem pusztán a közvetlen, hanem a közvetett földhasználat esetében is. Ez létfontosságú a jövőre nézve. Úgy gondolom, sikerült azt is szavatolnunk, hogy a Bizottság Közlekedési- és Környezetvédelmi Főigazgatóságának, illetve a környezetvédelmi és energiaágazatok nemzeti szakértői szorosan együttműködnek majd a fenntarthatóság követelményével kapcsolatban. Ez pedig ugyancsak létfontosságú!
<SPEAKER ID="426" NAME="Kathy Sinnott" AFFILIATION="IND/DEM">
Elnök úr, napjainkban tekintélyes figyelem irányul az éghajlatváltozás hatásainak alternatív üzemanyagok kifejlesztésével való mérséklése technológiai kérdéseire. Elismerésemet fejezem ki ezekkel az erőfeszítésekkel kapcsolatban, és hozzászólásommal szeretnék a vitához hozzájárulni.
<P>
Szeretném ráirányítani a figyelmet az algákból nyerhető, üzemanyaggá alakítható olajra, amelynek révén a szénhidrogén-eredetű olaj kiváltható. Ez minden fél számára előnyös üzemanyag abban az értelemben, hogy előállításának teljes folyamatában CO2-ot köt meg, tehát az energia-előállítás szén-dioxid-mérséklő forrását jelenti. Ráadásul a mind ellentmondásosabbnak mutatkozó bioüzemanyagokkal szemben ez nem megy az élelmiszertermelés rovására. Az alga előállítható természetes tavakban és mesterséges létesítményekben egyaránt. Azért is egyértelműen hasznos, mert különösen alkalmas a tengerparti közösségek általi előállításra, ahol is a halászati ágazat nehézségei rákényszerítenek bennünket új iparágak felkutatására.
<P>
E tényekre alapozva, felszólítom a Bizottságot, vegye nagyon komolyan az alga-olaj kérdését! További előnye, hogy magas energiaértékű, kis súlyú üzemanyag, és azon kevés üzemanyagok egyike, amelyekkel talán kiválthatók a rakéta- és repülőgép-üzemanyagok.
<SPEAKER ID="427" NAME="Dorette Corbey" LANGUAGE="NL">
Elnök úr, a Bizottság és a Tanács képviselői, hölgyeim és uraim, köszönöm elismerő szavaikat! Őszintén hiszem, hogy az egymással kialakított kedvező együttműködésnek köszönhetjük a végeredményt. Csak egyesült erővel leszünk erősek! S ebben az esetben ez érvényesült is. Az üzemanyagok minőségéről szóló irányelv tekintetében létfontosságú, hogy azt az éghajlatváltozási csomag egészével összefüggésben vizsgáljuk.
<P>
Mindenekelőtt a Turmes-jelentésnek - a megújulóenergia-irányelvvel együtt - természetesen igen nagy a jelentősége. Ugyanazon fenntarthatósági követelmény jelenik meg e két dokumentumban, és ez - véleményem szerint - rendkívüli hatással lesz világszerte. Megítélésem szerint végtelenül fontos, hogy ezt holnap - összekapcsoltan - elfogadjuk!
<P>
Osztom Sinnott asszony lelkesedését az algából nyert olajat illetően. Magam tulajdonképpen legalább akkora izgalommal várom a fejleményeket, mint ő. Ennek az üzemanyag minőségéről szóló irányelvnek a szépsége abban rejlik, hogy pontosan az új technológiák fellendülését segíti elő, és ösztönözheti ténylegesen az alga-technológia kifejlesztését. Elvileg az algából készült olaj előállításakor jóval kevesebb CO2 felhasználására kerül sor, és ezért is oly vonzó technológiai befektetés ez az olajtársaságok és mások számára.
<P>
Ami az éghajlatváltozási csomagot illeti, nagyon fontos összekapcsolnunk azt a következő, az új személygépkocsikkal foglalkozó Seccani jelentéssel. Kifejezetten küzdöttünk azért, hogy az elektromos meghajtás kérdése bekerüljön az irányelvbe. Az elektromos gépkocsiké a jövő! A közúti közlekedésben az elektromosság felhasználása sokkalta hatékonyabb, mint a benziné vagy a dízelé. Valóban el kell mozdulnunk ebbe az irányba!
<P>
Tudom, hogy Sacconi úr jelentése számos ösztönzőt tartalmaz az elmozdulás érdekében, és ezzel feloldhatjuk a tyúk és a tojás problémáját. Megfelelő ösztönzőket kell találnunk mind a gépkocsigyártó-, mind az üzemanyag-ágazat számára, hogy valóban tisztább közúti fuvarozást alakíthassunk ki tisztább üzemanyagokkal. Remélem, hogy az éghajlatváltozási csomag ezen közlekedési elemeinek beillesztésével feltétlenül hasznosan járulunk hozzá az üvegházhatású gázok kibocsátásának csökkentéséhez. Még egyszer szeretném mindenkinek megköszönni együttműködését!
<SPEAKER ID="428" NAME="Elnök">
A vitát lezárom.
<P>
A szavazásra 2008. december 17-én, szerdán kerül sor.
