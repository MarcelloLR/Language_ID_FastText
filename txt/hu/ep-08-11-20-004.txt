<CHAPTER ID="004">
Az Európai Csalás Elleni Hivatal (OLAF) által lefolytatott vizsgálatokról szóló 1073/1999/EK rendelet módosítása (vita) 
<SPEAKER ID="050" NAME="Elnök">
A következő napirendi pont az Ingeborg Gräßle asszony által a Költségvetési Ellenőrzési Bizottság nevében készített jelentés az Európai Csalás Elleni Hivatal (OLAF) által lefolytatott vizsgálatokról szóló 1073/1999/EK rendelet módosításáról szóló európai parlamenti és tanácsi rendeletre irányuló javaslatról - C6-0228/2006 -.
<SPEAKER ID="051" NAME="Ingeborg Gräßle" LANGUAGE="DE">
Elnök úr, biztos úr, hölgyeim és uraim, amire sokat kell várni, az végül nagyon jó lesz. Ma előadóként az OLAF-rendelet felülvizsgálatára vonatkozó 92 módosítást ismertetek Önökkel, és azzal a kéréssel fordulok Önökhöz, hogy hagyják jóvá azokat. Ez a Csalás Elleni Hivatal első reformja megalapítása óta, és a Hivatal alapjait érinti, azaz azt a rendeletet, amely az OLAF alapvető tevékenységeit szabályozza.
<P>
Az Európai Parlament két évet adott magának a rendelet felülvizsgálatára, mivel az OLAF-fal kapcsolatos ügyek mindig veszélyforrást jelentenek számunkra. Büszkeséggel tölt el az a tény, hogy az Európai Parlamentben és a Költségvetési Ellenőrző Bizottságban valóban sikerült megegyeznünk, és tartjuk is magunkat a megegyezéshez. Nem vesztünk el a részletekben és nem zavarodtunk bele általánosságokba, mint ahogy azt a Tanács gyakran teszi. Egyetértünk a reform célkitűzésében, ami nem más, mint egy hatékony Hivatal megteremtése, amely hatékonyabban tudja végrehajtani fontos feladatait.
<P>
Támogatjuk a Hivatalt. Azt akarjuk, hogy a Hivatal a helyén maradjon, és végre tudja hajtani a feladatait. Szeretnék köszönetet mondani munkájukért az OLAF valamennyi munkatársának, köztük a főigazgatónak, és szeretném biztosítani őket arról, hogy szükségünk van a munkájukra. Szeretnék köszönetet mondani képviselőtársaimnak, az árnyékelőadóknak, a tanácsadóknak, a Bizottság titkárságának és természetesen saját munkatársaimnak is, akik elkötelezetten dolgoztak az ügy érdekében. Mindannyiuknak szeretném megköszönni messzemenő támogatásukat, mivel ez sikert fog hozni a Parlament számára, és ugyanakkor szükséges a Parlament sikeréhez.
<P>
Együttműködtünk annak érdekében, hogy a Bizottság már elavult szövegtervezetét logikus módon továbbfejlesszük, illetve hogy néhány teljesen új elemmel bővítsük, ilyen például a panaszokkal foglalkozó felülvizsgálati tanácsadó. Ezzel megelőzhetjük azt, hogy az OLAF munkaképtelenné váljon a belső viták miatt. Prioritásunk volt a tagállamok csalás elleni küzdelmet célzó módszereinek fejlesztése.
<P>
A Tanács tagjai ma ismét távol maradtak, de kényszeríteni akarjuk és fogjuk őket, hogy vegyenek tudomást erről a küzdelemről. Azt akarjuk, hogy a csalás elleni küzdelem közös témánk legyen. Nem akarunk monológot. Párbeszédet akarunk. Évente egyszer szeretnénk egy együttes ülést, ahol megvitatnánk a csalás elleni küzdelem fő kérdéseit és a tagállamokban tapasztalt problémákat.
<P>
Javítani szeretnénk az eljárásokban érintettek jogi védelmét, és az OLAF-vizsgálatok során mindvégig biztosítani akarjuk a jogi védelmet. Ezért a teljes felelősséget átruháztuk az OLAF-ra, annak bíróira és ügyészeire. Azt akarjuk, hogy az OLAF vizsgálatainak eredményeit nagyobb mértékben lehessen felhasználni a bíróság előtt. Biztosítani akarjuk, hogy a vizsgálatok során végig tiszteletben tartsák a nemzeti jogot, és hogy a bizonyítékok megfeleljenek a nemzeti jognak.
<P>
Véleményünk szerint nagyon sajnálatos, hogy bizonyos tagállamok, pl. Luxembourg, soha egyetlen OLAF-vizsgálatot sem vittek bíróság elé. Tehát Luxembourg azon polgárainak, akik az uniós forrásokat hűtlenül kezelik vagy tisztességtelen módon használják fel, jó esélyük van arra, hogy ezt büntetlenül megússzák. Ez negatívan befolyásolja a törvények betartását, ezért helyezünk olyan nagy hangsúlyt arra, hogy az OLAF-vizsgálatokban érintettek egyenlő bánásmódban részesüljenek. Az EU tisztviselői nem részesülhetnek a többi polgártól eltérő bánásmódban, és az átlagpolgárok sem részesülhetnek az EU tisztviselőktől eltérő bánásmódban.
<P>
A Bizottság annyira megfontolt, hogy még csak véletlenül sem törekszik erre. Biztos úr, készen állok a harcra erről a témáról. Tudom, hogy a későbbiekben ezt a pontot mint elfogadhatatlant vissza fogja utasítani, és ki fog tartani ezen döntése mellett. Szerintem ez nagy kár! A Parlament bizonyára nem fogja Önt annak a kísértésnek kitenni, hogy a Bizottság szőnyege alá söpörhesse az EU tisztviselőit érintő vizsgálatok eredményeit.
<P>
Most meg kell győznünk a Tanácsot. A Tanács nem áll készen tárgyalni velünk erről a rendeletről, ehelyett az OLAF három jogi alapjának konszolidációjára törekszik. Ez azt jelenti, hogy sok időt elvesztegetünk, és az ügy kimenetele bizonytalan, ugyanakkor elszalasztjuk a lehetőséget, hogy megtegyük, ami most megtehető, hogy javítsuk a Hivatal munkakörülményeit, valamint hogy megvédjük a Hivatalt az eljárásokban érintettek kritikájától.
<P>
Szeretnénk, ha a Tanács lehetővé tenné, hogy megtegyük azokat a lépéseket, amelyeket most közösen meg tudunk tenni. Nem a harmadik lépéssel kell kezdeni, hanem az elsővel. Előadóként készen állok arra, hogy a cseh elnökséggel megállapodásra jussak egy idő előtti második olvasatról. Ahol valamit meg akarnak valósítani, ott megvan a módszer is rá, így biztos vagyok benne, hogy fogunk közös megoldást találni.
<SPEAKER ID="052" NAME="Siim Kallas">
a Bizottság alelnöke. - Elnök úr, először is szeretnék köszönetet mondani Gräßle asszonynak az ügyben kifejtett lendületes munkájáért, valamint a Költségvetési Ellenőrzési Bizottságnak, hogy energikusan végigvitték a vitát. A Bizottság nagyra értékeli az előadó jelentős munkáját, aki egyébként közreműködött a 2006 óta függőben lévő javaslat újratárgyalásának kezdeményezésében. Az első javaslat már 2004-ben létrejött.
<P>
Sok minden megváltozott 2004 és 2006 óta. Az OLAF munkájának nagy része már nem az intézményekkel kapcsolatos, hanem külső felekkel, hiszen csalásellenes vizsgálatokat folytatnak Európa-szerte, sőt valójában világszerte mindenhol, ahol uniós források kerülnek felhasználásra. Széles körben elismerik, hogy az OLAF nagyon eredményesen végzi a munkáját.
<P>
Kialakult azonban egy - ha megengednek egy pszichiátriai szakkifejezést - skizofrén helyzet: az OLAF egyrészt a Bizottságnak egy "normális” főigazgatósága, amelyért teljes mértékben a Bizottság felel; másrészt van egy vizsgálati funkciója, amelynek működése teljesen független, de amelyért szintén a Bizottság felelős. Egy ilyen felállásban hol vannak a határok, hol vannak a függetlenség és elszámoltathatóság határai?
<P>
Véleményünk szerint egy hitelt érdemlő, csalás elleni hivatalnak egyrészt függetlennek kell lennie a kívülről jövő beavatkozástól, másrészt világos és erős irányításra van szüksége. Egyértelmű szabályok a vizsgálatokra nézve és szigorú szabályok az elszámoltathatóságra nézve - ezek a működési függetlenség feltételei.
<P>
Alapjában véve csak két lehetőség van: az OLAF a Bizottság részeként működik, de egyértelmű feladatkörrel és a felelősség elkülönítésével; vagy az OLAF teljes függetlenítése az uniós intézményektől és erős, külön felügyelet és elszámoltathatóság biztosítása.
<P>
A Bizottság 2006-os javaslatának vezérelve az OLAF meglévő jogi keretének megerősítése volt: egyértelműbb irányítási struktúra az OLAF-nak; nagyobb mértékű elszámoltathatóság és felügyelet; a vizsgálati személyek védelmének megerősítése; a vizsgálatok és nyomon követésük keretének megerősítése.
<P>
Ezért a Bizottság teljes mértékben támogatni tudja a jelentésben javasolt módosításokat, amelyekről ma szavazni fognak, és amelyek összhangban vannak a reform általános célkitűzéseivel, és köszönetet mond a célkitűzések továbbfejlesztéséért.
<P>
Másrészt a Bizottság a szövegezés folyamata során világossá tette, hogy a jelenlegi helyzetben bizonyos módosítások nem lehetségesek, egyszerűen azért, mert az OLAF jelenlegi, bizottsági főigazgatósági státusza jogilag nem engedi meg azokat.
<P>
Ilyen módosítások például: az OLAF köthessen független együttműködési megállapodásokat; az OLAF léphessen fel függetlenül az Európai Bíróság előtt; vagy hogy az Európai Parlament és a Tanács döntsön az OLAF főigazgatósági kinevezéseiről.
<P>
A Bizottság azt is világossá tette, hogy a javaslatoknak egy bizonyos részét nem tudja elfogadni, mert azok jelenlegi megszövegezésükben eltérnének az irányítást érintő tervezett fejlesztésektől, vagy megszüntetnének olyan biztosítékokat, amelyeket a jelenlegi rendelet tartalmaz.
<P>
Ilyenek például az irányítási keret hatáskörére, az érintett személyek eljárási jogaira vagy a kevésbé jelentős ügyek hatékonyabb nyomon követésére irányuló javaslatok.
<P>
Mindazonáltal a Bizottság észrevételezte, hogy a jelenlegi reformjavaslattal párhuzamosan mind az Európai Parlament, mind a Tanács több ízben és különösen kitartó módon hangsúlyozta, hogy támogatnák a csalás elleni jogszabályok egészének további egyszerűsítését és konszolidációját. A hivatalba lépő cseh elnökség felkérte a Bizottságot, hogy ismertesse erre vonatkozó koncepcióját, hogy a cseh elnökség egy későbbi időpontban, amikor már hivatalban lesz, készen állhasson ennek megvitatására.
<P>
Ezért a Bizottság arra törekszik, hogy 2009 elején ismertesse a kért vitadokumentumokat, amelyek a csalás elleni múltbéli tapasztalatokon és a reform jelenlegi vitáján alapulnak, valamint egyéb hasznos elemeken, ahogy azt fentebb vázoltuk. Ebben az Európai Parlament is teljes mértékben szerepelni fog.
<P>
Befejezésképpen szeretném még egyszer elmondani, hogy a Bizottság hálás az Európai Parlament támogatásáért. A Bizottság nem fél nyíltan kimondani, hogy véleménye szerint hol vannak a határok, de ugyanakkor mindig is készen állt és készen áll a teljes átláthatóság és együttműködés szellemében megvitatni bármely olyan kérdést, amely szükséges a jövő OLAF-ja és a csalás elleni sikeres küzdelem erős és hitelt érdemlő kereteinek megteremtéséhez.
<SPEAKER ID="053" NAME="Paul Rübig" LANGUAGE="DE">
Elnök úr, hölgyeim és uraim, először is szeretnék szívből jövő köszönetet mondani Bösch úrnak. Egyike volt azoknak, akik lehetővé tették, hogy az OLAF létrejöjjön, és nagyon bölcs volt abban a tekintetben, hogy tudta, hogy egy ilyen testület az uniós intézmények jó hírnevét is garantálja. És éppen erre van szükségünk a nemzetközi színtéren. Ezenkívül tiszta, átlátható, az uniós polgárok számára hozzáférhető intézményre van szükségünk, amely tisztázza a többnyire Európán kívülről jövő és nem az európai érdekeket szolgáló, félrevezető információkat, valamint visszaélések esetén beavatkozik, és biztosítja a visszaélések felszámolását.
<P>
Ezért fontos, hogy a Felügyeleti Bizottság biztosítsa az OLAF függetlenségét, és különösen fontos, hogy a főigazgatói hivatalért a jövőben az Európai Bíróság vállaljon felelősséget. Ez lehetővé fogja tenni, hogy az OLAF függetlenül és részrehajlás nélkül tevékenykedhessen. Ezenkívül az is fontos, hogy az OLAF által beidézett vagy vád alá helyezett személyek jogai is világosan kifejezésre kerüljenek, és ez a Parlamentre is vonatkozik. Elengedhetetlen ezen személyek jogainak biztosítása az Európai Parlamentben is. Ehhez természetesen együtt kell működni harmadik államokkal is, de az uniós tagállamok egyéb hivatalaival is, különösen a nemzeti és regionális számvevőszékekkel, és ezzel biztosítani, hogy az uniós források a megfelelő célra és a lehető legjobb módon kerüljenek felhasználásra.
<P>
Szeretnék Gräßle asszonynak gratulálni, amiért nagy hozzáértéssel és akaraterővel munkálkodik ennek az igen bonyolult ügynek a sikere érdekében. Kívánok neki sok sikert, és remélem, hogy a végrehajtás sem várat már sokat magára.
<SPEAKER ID="054" NAME="Herbert Bösch" LANGUAGE="DE">
Elnök úr, szeretném megköszönni Rübig úrnak a dicsérő szavakat. Tényleg van okunk egy kis büszkeségre. Ez a Bizottság volt az - és szeretném Önöket emlékeztetni még valakire-, a Parlament Költségvetési Ellenőrzési Bizottsága volt az, aki tisztelt kolléganőnk, Diemut Theato vezetésével 1999 tavaszán megragadta a lehetőséget a Csalás Elleni Hivatal létrehozására. Nem szabad elfelejtenünk, hogy mik voltak az alapelvek. Az alapelvek között ott volt természetesen a független vizsgálat elve, valamint az a tény is, hogy az OLAF-ot mindig ideiglenes megoldásnak tekintettük. Ha végre lesz Európai Ügyészség, akkor az OLAF már nem lesz az, ami ma. Ezért mindig hangsúlyoztuk, hogy fontos az erős Felügyeleti Bizottság és a magas szintű függetlenség. Nemrég tartottunk erről a témáról egy szemináriumot, ahol megállapítottuk, hogy az OLAF függetlensége valójában nem volt veszélyben.
<P>
Ez a Bizottság munkáját is dicséri. Nagyon jól értem azt, amiről Kallas úr beszélt. Ezzel a vegyes működéssel, amely részben független, részben függő, nem egyszerű ilyesmit végrehajtani, ezért nagyon kíváncsi vagyok, hogy mit fog tartalmazni a konzultációs dokumentum. Természetesen elfogadhatatlan, hogy az OLAF függetlensége biztosítóinak egy része, vagyis a Tanács, nem vesz részt a vitában. A rendszer így nem működőképes. Ha képtelenek vagyunk független testületet létrehozni, akkor csak úgy biztosíthatjuk a függetlenséget, ha minél több ember feszíti ki a hálót, és mindenki egy kicsit más oldalról húzza. Ellenkező esetben egyszer csak azt vesszük észre, hogy az OLAF-ot már csak egy szál tartja, és már nem független. A Tanács, a Bizottság és a Parlament az a három testület, amelynek feszíteni kell azt a bizonyos hálót, és közben kritikus távolságban kell maradnia az OLAF-tól, hiszen nem minden kifogástalan, amit az OLAF tesz. Ha ezeket az elveket nem vesszük figyelembe, akkor veszélybe kerül az OLAF eredményes működése. Szeretném megköszönni az előadónak a munkáját, és remélem, hogy időben megtörténik a fejlődés, ahogy az előző hozzászóló is mondta.
<SPEAKER ID="055" NAME="Jorgo Chatzimarkakis" LANGUAGE="DE">
Elnök úr, Kallas biztos úr, teljes szívemből szeretnék gratulálni az előadónak. Óriási mennyiségű, kemény munkát végzett el, ami manapság ritkaságszámba megy.
<P>
Az OLAF egy nagyon sajátos hivatal az EU-n belül: egy független, a korrupció ellen harcoló hivatal, amelyért más nemzetközi szervezetek irigyelnek minket. Ahogy Bösch és Rübig úr is mondta, ez a Parlament volt az, amelyik az OLAF elődeivel kapcsolatos rossz tapasztalatokat követően ragaszkodott az új Csalás Elleni Hivatal függetlenségéhez. Emlékezhetünk rá, hogy akkor csak gyakorlati okokból lett az OLAF a Bizottsághoz kapcsolva.
<P>
Sajnos sokakban már elhalványult az 1999-es botrányok emléke, és ezzel a korrupció ellen küzdő hivatal számára szükséges függetlenség tiszteletben tartása is. Mai nézőpontból a meglévő biztosítékok már nem elégségesek ahhoz, hogy megvédjék az OLAF-ot a külső befolyásoktól, illetve a növekedő akadályoktól. Tisztázzunk egy dolgot rögtön az elején: az OLAF feladata a csalás elleni küzdelem. Az OLAF egy olyan hivatal, amely biztosítja, hogy az adófizetők pénze megfelelő módon kerül felhasználásra. Ezért van öt olyan pont, amelyeket a jelentés révén támogatunk az OLAF függetlensége érdekében.
<P>
Az első pont a főigazgatónak a Európai Bíróság által tárgyalt ügyekbe való beavatkozási joga. Ez a jog biztosítja, hogy az OLAF következetesen megvédhesse vizsgálati eredményeit. A második fontos biztosíték a Felügyeleti Bizottság joga arra, hogy a Bizottság vagy más testület ellen az Európai Bíróságon eljárást indíthasson, amennyiben az OLAF függetlensége veszélybe kerül. Ez a kemény fegyver azért szükséges, mert a múltban a Felügyeleti Bizottság figyelmeztetéseit egyszerűen figyelmen kívül hagyták.
<P>
Harmadik pontként pedig az OLAF függetlenségét az is biztosítja, hogy kötelessége bíróság elé vinni azokat a tényeket, amelyek kimeríthetik a bűncselekmény fogalmát.
<P>
A negyedik pont pedig az, hogy hangsúlyozzuk a felelős személyek szakértelmének és megbízható jellemének fontosságát. Ötödik pontként elmondanám, hogy üdvözlöm azt, hogy az OLAF főigazgatóját ismételten ki lehet nevezni. Így a tapasztalat és a teljesítmény még fontosabb válik.
<P>
Tehát óvakodnunk kell az OLAF rágalmazásától. A korrupció ellen küzdő más hivatalok esetén a tapasztalat megmutatta, hogy ez nem segít. Mindazonáltal teljes mértékben egyetértek Bösch úrral abban, hogy a Tanácsot is be kell vonni. Ehhez még hiányzik a francia vagy a cseh nyilatkozat. A csehek és a franciák nincsenek is jelen, márpedig így nem működhet a rendszer.
<SPEAKER ID="056" NAME="Ryszard Czarnecki">
az UEN képviselőcsoport nevében. - (PL) Elnök úr, biztos úr, holnap lesz az OLAF megalapításának 10. évfordulója. Az Európai Csalás Elleni Hivatal a Jacques Santerre kompromittált Európai Bizottságának romjaiból nőtt ki, amelyet korrupcióval és nepotizmussal vádoltak. Az élet bebizonyította, hogy az OLAF elengedhetetlen az EU igazgatásának hatékony működéséhez; ugyanakkor az OLAF létezésének és működésének ténye azt jelzi az uniós tagállamok számára, hogy az Európai Unió szervei folyamatos felügyelet, ellenőrzés és vizsgálat alatt állnak. Az OLAF munkája megteremti az uniós intézmények szükséges tekintélyét.
<P>
A jelenlegi, előrehaladott állapotban lévő projekt célja az OLAF szerepének megerősítése először is munkaviszonyainak racionalizálásával, másodszor munkaminőségének javításával, harmadszor pedig, ahogy az előző hozzászóló is megjegyezte, függetlenségének megerősítésével - ezért külön szeretnék köszönetet mondani az előadónak. Ez a munka már majdnem négy éve folyik. Ezt az Európai Bizottság kezdeményezte, figyelembe véve a kilenc évvel ezelőtti sajnálatos tapasztalatokat, amikor lemondani kényszerült. Az új OLAF kereteit meghatározó dokumentum az Európai Unió Tanácsával, a Számvevőszékkel és az adatvédelmi ombudsmannal való egyeztetések során jött létre; ezenkívül nagyon fontos, hogy közmeghallgatást is tartottak - azaz más szóval a nyilvánosság véleményét is kikérték. A közmeghallgatáson elhangzott javaslatok és a Számvevőszék külön jelentésének javaslatai jelentős módosításokat eredményeztek a négy évvel ezelőtti, eredeti javaslathoz képest. Például szükségesnek bizonyult az OLAF és az uniós tagállamok, illetve az Európai Unió intézményei, szervei és szervezetei közötti együttműködés sajátosságainak pontos meghatározása.
<P>
Kulcskérdés az OLAF függetlenségének tényleges megerősítése. Az OLAF munkatársai számára olyan feltételeket kell teremtenünk, hogy teljes függetlenségben dolgozhassanak. Ha az OLAF az uniós alapok szétosztásával kapcsolatosan folytat vizsgálatot, legyen szó akár a tagállamoknak szánt forrásokról, akár külső támogatásról, biztosítani kell az érintett harmadik országok és nemzetközi szervezetek bevonását. Működésének racionalizálásához biztosítani kell az OLAF számára az Európai Unió forráskezelési adatbázisához, valamint az illetékes uniós intézmények, szervek, hivatalok és ügynökségek adatbázisaihoz és fontos információihoz való közvetlen és automatikus hozzáférést. Ez megszüntetné azt az előző gyakorlatot, amikor is a fent említett intézmények körülbástyázták magukat mindenféle ellenőrzés ellen.
<P>
A tagállamok nem tekinthetnek az OLAF-ra ellenségként vagy felesleges hivatalként. Minden uniós államnak ki kell neveznie egy szervet, amely napi szinten együttműködik az OLAF-fal. Mint ismeretes, nem mind a 27 tagállam hozott létre nemzeti szinten szakértői testületet az uniós forrásokkal való pénzügyi visszaélés elleni küzdelem koordinálására. Szoros együttműködésre van szükség az OLAF és az Europol, valamint az OLAF és az Eurojust között.
<P>
Az OLAF-nak átlátható módon kell eljárnia vizsgálati eljárásai és biztosítékai, vizsgálatai jogszerűségének igazolása, valamint a gyanúsítottak vagy a potenciális jövőbeli gyanúsítottak fellebbezési eljárásai során. Ami a tagállamokat érintő eljárásokat illeti, a vizsgálatokat az adott tagállam képviselői hajtanák végre. Részt vehetnének a bírói hatóságok képviselői és az OLAF-fal együttműködő szervek. Ez a módosítások fő irányvonala.
<P>
Ugyanakkor ellenzem az uniós intézmények tisztviselőinek túlzott bírságokkal való büntetését a hivatalokról és korrupciógyanús gyakorlatokról való jogosulatlan adatszolgáltatás miatt. Egyik képviselőtársunk, van Buitenen úr esete, aki jelenleg az Európai Parlament tagja, de korábban az Európai Bizottság tisztviselője volt, azt sugallja, hogy a múltban nem azok lettek felelősségre vonva, akik a visszaélésekben bűnösek voltak, hanem azok, akik felhívták a figyelmet a visszaélésekre, üldözték és leleplezték azokat. Szolgáljon ez a tapasztalat figyelmeztetésként számunkra, amikor a bejelentőkre kiszabandó büntetésekkel és bírságokkal kapcsolatos különös rendelkezésekről lesz szó.
<P>
Végezetül elmondanám még, hogy a tagállamok polgárai gyakran azonosítják a korrupciót és a visszaéléseket az uniós intézményekkel. Ennek a tendenciának az ellensúlyozásához az EU szerveinek fokozottabb átláthatóságára van szükség, valamint több információra az Európai Unió által a korrupció elleni küzdelemben alkalmazott vizsgálatokról és módszerekről. Nagy hiba az ilyen jellegű információk elhallgatására azzal az ürüggyel, hogy az információ felfedése aláaknázza az EU tekintélyét. Éppen ellenkezőleg, az ilyen ügyeket nyilvánosságra kell hozni, hogy az Európai Unió tagállamainak polgárai és adófizetői láthassák, hogy nem tussoljuk el szégyenletes módon a korrupciós eseteket.
<SPEAKER ID="058" NAME="Bart Staes">
a Verts/ALE képviselőcsoport nevében. - (NL) Elnök asszony, hölgyeim és uraim, most az együttdöntési eljárás keretében alkotunk jogszabályt. Ez a Parlament és a Tanács közötti együttműködést jelenti, azonban az utóbbi nincs jelen. Legyünk őszinték! A francia elnökség a legcsekélyebb érdeklődést sem tanúsítja. Ez meg is magyarázza a távolmaradásukat. Természetesen remélem, hogy Gräßle asszony megállapodásra jut a cseh elnökséggel az első olvasatnál, de valahogy nem hiszem, hogy ez fog történni. A csehek nem fogják jelentősen befolyásolni a döntéshozatalt.
<P>
A Chatzimarkakis úr által felsorolt és általam is teljes mértékben támogatott öt ponton kívül szeretnék felsorolni további tíz pontot, amelyeket a Költségvetési Ellenőrzési Bizottságban fontosnak ítélünk a Gräßle asszonnyal folytatott együttműködésben, és amelyeket valójában teljes mértékben elengedhetetleneknek tartunk.
<P>
Először is az OLAF és az Eurojust közötti fokozottabb együttműködés mellett vagyunk azokban az esetekben, amikor több mint két tagállamot érintő, országhatárokon átívelő bűncselekményekről cserélünk ki információkat. Óriási jelentősége van az OLAF, az Eurojust és az Europol közötti együttműködési megállapodásnak.
<P>
Másodszor, szeretnénk, ha a Csalás Elleni Hivatal (OLAF) főigazgatójának feladatai és kötelességei pontosabban meg lennének határozva. Így elszámoltatható lenne.
<P>
Harmadszor, szeretnénk, ha az OLAF munkatársainak feladatai pontosabban meg lennének határozva. Be kell vezetni azt a követelményt, hogy a vizsgálatok 12 hónapnál rövidebb ideig tartsanak, és maximum 6 hónappal legyenek meghosszabbíthatók. Ha egy vizsgálat 18 hónapnál tovább tart, akkor erről visszajelzést kell adni a Felügyeleti Bizottságnak.
<P>
Negyedszer, a védekezési jogokat meg kell erősíteni. Ötödször, az újságírók forrásainak különleges, garantált védelmet kell kapniuk. Hatodszor, egyértelműbb megállapodásra van szükség az OLAF feladatáról, valamint az Európai Parlamenttel és a Pénzügyi Ellenőrzési Bizottsággal való kapcsolatáról.
<P>
Hetedszer, egyértelmű szabályokra van szükség a közvéleménynek szánt információk nyitottságáról. Nyolcadszor, meg kell erősíteni a Felügyeleti Bizottság szerepét, főleg ami tagjait és struktúráját illeti. Bírósági vizsgálati tapasztalattal rendelkező szakértőknek kell lenniük, akik öt évre kapják kinevezésüket.
<P>
Kilencedszer, a főigazgató kinevezésének eljárásán javítani kell. Tizedszer pedig, a bejelentők és a vizsgálat alatt álló személyek védelmén is javítani kell.
<SPEAKER ID="059" NAME="Erik Meijer">
a GUE/NGL képviselőcsoport nevében. - (NL) Elnök asszony, az uniós pénzek esetén fennáll a csalás veszélye. Mivel a kiadások jelentős része a közös agrárpolitikával és a regionális alapokkal függ össze, az Unió puszta közvetítővé válik. Ennek eredményeképpen a felelősség megoszlik másokkal, akik a forrásokat a sajátjuknak tartják. Megnehezíti az ellenőrzést, hogy a forrásokat központi helyről osztják ki az érdekelt, nem a központi helyen lévő felek vagy projektek számára.
<P>
Ezen a héten felhívtuk a Tanácsot annak elfogadására, hogy több forrást biztosítsunk az iskolákban kiosztandó gyümölcsökre. Egy ilyen intézkedés hasznos a gyermekek egészségére nézve, de az ilyesmit a legjobban kis méretekben, helyi szinten lehet megszervezni, sokkal jobban, mint uniós szinten. Talán jelentékeny mértékben csökkenthetnénk a csalás kockázatát azzal, ha a pénzek a költségvetésbe folynának be, vagy ha méltányosabbá tennénk a szegényebb régiók befizetéseit azzal az egyetlen feltétellel, hogy e területek lakosainak minden lehetőséget meg kell adni, hogy származási helyükön élhessenek és dolgozhassanak. Ha megszüntetjük a befizetések egyenlőtlenségeit, munkahelyeket teremtünk és jó lehetőségeket kínálunk, akkor a munkaerő-migráció nagy része szükségtelenné válik. Ez a migrációból eredő problémákat is enyhítené.
<P>
De ezt a szintet még nem értük el. Amíg a kifizetések esetén számolni kell a csalás kockázatával, addig a kiterjedt csalás elleni ellenőrzésekre szükség van. Ehhez nem elég a kiemelkedő finanszírozás és a jó alkalmazotti állomány: a Csalás Elleni Hivatal (OLAF) csak akkor tud megfelelően működni, ha teljes mértékben független lehet, és kritikát gyakorolhat a Bizottság és a Tanács felett. Amikor a jelenlegi igazgatót kinevezték, nem vették figyelembe a független választótestület javaslatát, amely kiválasztotta a hét legmegfelelőbb jelöltet. A Bizottság kedvenc jelöltje kezdettől fogva a jelenlegi igazgató volt. Azt is beszélik róla, hogy túlzott befolyást akar alkalmazotti állománya kiválasztásában, így biztosítva, hogy alkalmazottai függjenek tőle. Ezek az ügyek nem tesznek jót a csalás elleni ellenőrzés komolyságába vetett bizalomnak. Sok választópolgár a csalók paradicsomának tartja ezt a kaotikus Európát.
<P>
Ezenkívül úgy tűnik, hogy a bejelentők nem tudják biztonságos módon ismertetni gyanújukat az OLAF-hoz. Ha kiszivárog a szerepük, büntetésképpen elbocsáthatják őket a titoktartás megsértéséért. Ezenkívül túlságosan is gyakran addig várunk, amíg a sajtó a közvélemény elé tár egy botrányt, és túl sok szabálysértés marad büntetlenül. Ezenkívül nincs elég olyan rendelkezés, amely biztosítja minden fél meghallgatását. Túl sok vizsgálatot halasztanak el vagy zárnak le, mielőtt még azok kielégítő eredményt érhettek volna el.
<P>
A Gräßle-jelentés megteszi az első kis lépéseket a helyes irányba. A jelentés eredményeképpen az OLAF nagyobb autonómiával rendelkezhet, munkamódszereit kevésbé fogja ellenőrizni az Európai Bizottság, és jobban biztosítva lesz az érintettek védelme. Képviselőcsoportom támogatja ezeket az első kis lépéseket, de nem ringatjuk magunkat abba az illúzióba, hogy ezek megoldják a problémát. A Felügyeleti Bizottságot tovább kell erősíteni, és nem szabad elhalasztani vagy elmulasztani az 1073/1999/EK rendelet módosítására irányuló együttdöntési eljárást.
<SPEAKER ID="060" NAME="Nils Lundgren">
az IND/DEM képviselőcsoport nevében. - (SV) Elnök asszony, az EU története során számtalan botrány robbant ki a korrupció, a csalás és a szabálytalanságok következményeként. Az EU-ba vetett közbizalom szintje alacsony. Svédországban minden évben felmérést készítünk a svédeknek a különböző intézményekbe vetett bizalmáról. A svédek a leginkább például az közegészségügyi intézményekben, a rendőrségben és a királyi családban bíznak; a politikusok, a szakszervezetek és a sajtó valahol sokkal lentebb szerepelnek ezen a listán. A lista legalján pedig az Európai Bizottság és az Európai Parlament áll. És évről évre ez az eredmény.
<P>
Ezért az EU-nak hatékony hivatalra van szüksége a csalás ellen. Az OLAF-fal rossz tapasztalataink voltak, például a függetlenség és az átláthatóság hiánya, valamint a titkos lobbizás a főigazgató és a Felügyeleti Bizottság kinevezése kapcsán.
<P>
Előadónk, Gräßle asszony sokat dolgozott annak érdekében, hogy biztosítva legyen a függetlenség, az átláthatóság és a szabályok szigorú betartása. Felhívom a Tisztelt Házat Gräßle asszony javaslatának teljes támogatására. Ez fontos első lépés azon a hosszú úton, amelyet az EU-nak meg kell tenni polgárai bizalmának elnyerésére, ha ez lehetséges.
<P>
Végezetül hangsúlyozottan szeretném kérni, hogy támogassák az általam előterjesztett módosítást. Ez a módosítás minden EU-szervtől megkövetelné az újságírók forrásainak tiszteletben tartását.
<P>
Ez a reform elengedhetetlen a botrányos Tillack-ügy után, amelyben az OLAF vezetőségének eljárásait éles kritikával illették. Végük a strasbourgi Emberi Jogok Európai Bírósága volt az, amely tavaly teljes mértékben felmentette Tillackot. Sem az OLAF, sem az Európai Parlament, sem az Európai Bírósága nem ismerték el felelősségüket.
<SPEAKER ID="061" NAME="Philip Claeys" AFFILIATION="NI">
(NL) Elnök asszony, az Európai Unió számára nagyon fontos, hogy hatékony és fejlett csalás elleni hivatallal rendelkezzen, annál is inkább, mivel jelentősen nő a költségvetés és a külső támogatások, tehát egy ilyen hivatal nélkül nem lehetséges hatékonyan nyomon követni, hogy az eszközöket ésszerűen költik-e el. Azt gondolom, hogy a közvélemény, azaz más szóval az adófizetők gyakran megkérdőjelezik ezt, méghozzá jó okkal.
<P>
Ez a jelentés nagy számban tartalmaz megfelelő javaslatokat, ezért ami engem illet, támogatni fogom, még akkor is, ha azt hiszem, hogy több figyelmet kellene szentelni az OLAF függetlenségének. Az OLAF az Európai Bizottság főigazgatósága, és a politikai felelősség a Bizottság alelnökéé. Működésében és a vizsgálatokat illetően a hivatal független, de ez a hibrid státus finoman szólva potenciális problémákat hordoz magában. Meggyőződésem, hogy a hivatal tekintélyét csak a független státusz tudja megerősíteni.
<SPEAKER ID="062" NAME="Antonio De Blasio" AFFILIATION="PPE-DE">
Elnök asszony, szeretnék gratulálni Dr. Gräßle asszonynak. Előadónk megpróbálta összehangolni az összes érintett fél érdekeit, és ezáltal képes volt felismerni a jelenlegi problémákat, valamint gyakorlati megoldásokat és kompromisszumokat találni.
<P>
Jelenleg nem túl kielégítő a dolgok állása. Látjuk, hogy a Számvevőszék az uniós pénzeket érintő szabálytalanságok és csalási ügyek miatt egymás után 14. alkalommal ismét visszautasította az EU elszámolásának elfogadását. Legfőbb ideje, hogy keményebb eszközöket használjunk az uniós alapokkal való visszaélések elleni küzdelemben. Mivel az Európai Ügyészég megalapítása el lett halasztva, legfőbb ideje az Európai Csalás Elleni Hivatal függetlenségének és vizsgálati hatáskörének megerősítésével előmozdítani a csalás elleni küzdelmet.
<P>
Van egy fontos pont a Gräßle-jelentésben: a tagállamokkal folytatott együttműködés megerősítése. Habár a rendelet kimondja, hogy minden nemzeti és nemzetközi partnernek minden szükséges módon együtt kell működnie, ennek az együttműködésnek nincs részletes jogalapja. Az akadályok száma még tovább nő, ha országhatárokat átlépő csalás elleni együttműködésről van szó. Ezért nagy szükség van a módosított rendeletre, amely biztosítja az OLAF és a tagállamok illetékes hatóságai közötti együttműködés jobb igazgatását. Az Európai Parlament az egyetlen olyan intézmény, amelynek tényleg megvannak az eszközei az EU pénzügyi érdekeinek védelmére. Ha mi nem állunk ki a korrupció és csalás elleni harc mellett, senki nem fog tudni minket helyettesíteni.
<P>
Végezetül szeretnék még kiemelni egy érdekes kérdést. Míg a 2008-as Globális Korrupció-érzékelési Index szerint az európai országok az úgynevezett "legtisztább országok” között vannak, újabb tanulmányok szerint ezek a jómódú országok inkább külső, tengerentúli üzleteikben használnak illegális eszközöket, pl. a megvesztegetést. Egyetértek mindazokkal, akik ezt a kettős mércét elfogadhatatlannak találják.
<SPEAKER ID="063" NAME="Inés Ayala Sender" AFFILIATION="PSE">
(ES) Elnök asszony, először is szeretnék gratulálni Gräßle asszonynak, és különösen szeretném megköszönni neki, hogy olyan nyitott a javaslatokkal szemben. Gratulálok ahhoz, hogy sikeresen vezette dinamikus csapatát a lehető legjobb eredmények elérése érdekében. Gratulálok, Gräßle asszony!
<P>
Szerintem a vizsgálat alatt álló polgárok jogainak védelme a szöveg legfontosabb eleme, amelyért képviselőcsoportom is küzdött, és amelyre Gräßle asszony is összpontosította a figyelmét.
<P>
Mostantól az OLAF által folytatott vizsgálatok eljárási szabályainak kulcsfontosságú pontjai lesznek az ártatlanság vélelme, a magánélet és a bizalmas kezelés, az eljárási garanciák, valamint az Európai Unió Alapjogi Chartája. Az eljárási szabályokat minél hamarabb közzé akarjuk tenni, majd el akarjuk küldeni - valójában el kell őket küldeni - az e célból kinevezett felülvizsgálati tanácsadónak, így a polgárok 30 munkanapon belül választ kaphatnak panaszaikra.
<P>
A Felügyeleti Bizottság szerepét is meg kell erősíteni. A Felügyeleti Bizottságnak az OLAF vizsgálati feladatköre végrehajtásának rendszeres ellenőrzésével kell védenie az OLAF függetlenségét. Ezenkívül hangsúlyozni szeretném, és úgy gondolom, hogy ezt Gräßle asszony is hangsúlyozni fogja, hogy a Felügyeleti Bizottság felléphet az Európai Bíróság előtt, akárcsak a főigazgató, aki az intézményeket is az Európai Bíróság elé idézheti. Ez olyan ügy, amelyért az előadó buzgón küzdött. Ily módon az OLAF főigazgatójának szerepe is védettebb és biztosítottabb lesz.
<P>
Megerősödik az Európai Parlament szerepe is az intézményi egyeztető eljárásokban. Hiszem, hogy ez egy fontos és innovatív elem. Bár mi előnyben részesítettük volna azt, hogy ne növekedjenek a meghosszabbítási időszakok, mivel szerintünk még két év is túl hosszúnak tűnik, bár értjük, hogy a vizsgálatok bonyolultak és összetettek lehetnek. Azonban reméljük, hogy a Bizottság - és itt köszönetet kell mondanom Kallas úrnak a nyitottságáért és azért, hogy támogatott minket - a négy éves ciklus után, amikor a rendelet megvalósításáról szóló jelentést ismertetnie kell előttünk, javaslatot tud majd tenni a vizsgálati időszakok lehetséges csökkentésével kapcsolatban.
<P>
Még mindig reménykedünk abban, hogy lesz Európai Ügyészség, és ezt a vágyunkat az előadó is osztja. Köszönjük, Gräßle asszony!
<SPEAKER ID="064" NAME="Paul van Buitenen" AFFILIATION="Verts/ALE">
(NL) Elnök asszony, biztos úr, nagyon szomorú vagyok. Gräßle asszony javaslatára az OLAF akaratlanul is nagyobb hatalommal fog bírni, de közben nem áll megfelelő felügyelet alatt. 1999-ben az akkori Bölcsek Bizottsága előre megmondta, hogy az OLAF mint belső bizottsági hivatal nem tud majd erőtlen Felügyeleti Bizottsággal működni. A hatásokat mindenki jól láthatja. Elszámoltathatóság és ellenőrzés híján az OLAF vezetősége, különösen a főigazgatóság, újra és újra kudarcot vallott. A személyzet nem megfelelő megválasztása, a védelem jogainak sérülése, bizonyítékok elhallgatása, bűnvádi dossziék benyújtása téves eljárási határidőkkel. A csúcspont pedig az a megvesztegetési ügy, amelyet maga az OLAF koholt egy újságíró ellen, aki többet tudott, mint azt az OLAF szerette volna. Az OLAF még házkutatást is tartott, amelynek során lefoglaltak az újságíró tulajdonát képező tárgyakat. Az OLAF ezt követően éveken keresztül hazudott a Bizottságnak, a Parlamentnek, a bíróságoknak, az ombudsmannak és az ügyészeknek Belgiumban és Németországban, azaz nem fedte fel az összes tényt. Valójában az OLAF a saját munkatársainak is hamis információkat adott. Meddig fajulhat még ez?
<P>
A Bizottság tudatában van ennek, és azt mondja, hogy ennek véget kell vetni, de azt is állítja, hogy neki erre nincs felhatalmazása. Pontosan ez az, amiért a Bizottság visszavonta ezt a javaslatot. Ahogy Ön is említette, a javaslat a legjobb szándékkal készült. Azonban egyre jobban belelátunk a jelenlegi visszaélésekbe, és ez szükségessé tesz egy másik felügyelő szervet az OLAF ellenőrzésére, és az Ön által javasolt egyik megoldás a végéhez közeledik. A megoldás egy független OLAF, amely a Bizottságtól függetlenül és megfelelő felügyelet alatt működik, amelyet nem politikusok neveznek ki, hanem a tagállamok ügyészei, amíg meg nem alakul az Európai Ügyészség.
<SPEAKER ID="065" NAME="Hans-Peter Martin" AFFILIATION="NI">
(DE) Elnök asszony, annak a ténynek, hogy az Európai Unió közmegítélése olyan rossz, sajnos sok köze van az OLAF-hoz. Egyetértek az előző hozzászólóval abban, hogy az OLAF se nem hús, se nem hal, és tevékenységét áthatja az önkény. Az OLAF alkalmazottai már hozzám is fordultak azzal, hogy a helyzet nagyon lesújtó, hogy kettős mércével mérnek, és hogy nincsenek világos előírások. Az OLAF egyik alkalmazottja az OLAF eljárásait a titkosrendőrségéhez hasonlította, azaz egy nem demokratikus szervéhez. Ez természetesen az úgynevezett Galvin-jelentés miatt volt aktuális, a miatt a belső jelentés miatt, amely az Európai Parlament képviselőinek sok ügyét taglalja, amely ügyeknek - ha az OLAF azonos mércével mérne - nagyarányú vizsgálatokhoz kellett volna vezetniük, többek között a magát az OLAF atyjának tartó Herbert Bösch ellen.
<P>
Mi történik ebben az esetben többek között a német képviselőkkel? Mi történik sok más képviselővel? Ahol a csalás világos gyanúja merül fel, pl. adóbevallások vagy illegális pártfinanszírozás - ahelyett, hogy a helyes megközelítést alkalmaznák, és azt tennék, amit az én esetemben, azaz azt mondanák, hogy saját kezdeményezésből tesznek valamit -, ott az OLAF csak kényelmesen hátradől, és nem tesz semmit. Természetesen ennek sok köze van a jelenlegi főigazgató személyes hozzáállásához is. Ez nagy kihívás Önnek, biztos úr. Ami itt folyik, nem méltó egy demokráciához. Az én esetemben formális hibákat konstruáltak, kerestek és kutattak. Végül semmi nem igazolta a vádjaikat, ami elég kínos az OLAF számára.
<P>
Azonban az olyan esetekben, ahol a csalás gyanújában talán lehet valami igazság, nem tesznek semmit, szemet hunynak. Ezért úgy gondolom, hogy sok uniós tisztviselő dolgozik az OLAF-hoz hasonlóan, és hogy egy ilyen uniós tisztviselői kart nem szabad tovább támogatni, szerintem sok uniós tisztviselőt bíróság elé kellene állítani, és hogy végre igazi demokráciára lenne szükség uniós szinten, a hatalmi ágak szétválasztásával és nem olyan OLAF-fal, mint a jelenlegi!
<SPEAKER ID="066" NAME="Herbert Bösch" AFFILIATION="PSE">
(DE) Elnök asszony, szeretném megállapítani, hogy Martin úr, aki egyébként csak most jött be, leragadt annál az egyetlen pontnál, hogy az OLAF-nak vizsgálatot kellett volna indítania Bösch úr ellen. Ez megengedhetetlen. Ez azt jelentené, hogy ebben az esetben csalás gyanúja áll fenn, hiszen az OLAF csak csalás gyanúja esetén indíthat vizsgálatot.
<P>
Kérem az Elnökséget, hogy oldja meg ezt a kérdést. Elutasítom a vádakat. Ilyesmit egyszerűen nem lenne szabad megengedni! Remélem, meghozzák a szükséges intézkedéseket Martin úr ellen. Mindenféle bizonyíték nélkül azt állította, hogy az OLAF-nak eljárást kellett volna indítania Bösch úr és más német képviselők ellen. Ez megengedhetetlen, és elvárom, hogy meghozzák a szükséges intézkedéseket.
<P>
(Taps)
<SPEAKER ID="067" NAME="Markus Pieper" AFFILIATION="PPE-DE">
(DE) Elnök asszony, a tagállamoknak, az Europolnak és az Eurojustnak most rendszeresen kell majd foglalkozniuk az OLAF megállapításaival.
<P>
Az Európai Csalás Elleni Hivatal információi közvetlenül a rendőrséghez és az igazságszolgáltatáshoz fognak kerülni, méghozzá kötelezően. A Regionális Fejlesztési Bizottság tagjaként örömmel üdvözlöm ezt a reformot. Az OLAF-nak élnie kell ezzel az új hatalommal, hiszen a strukturális alapok központi problémát jelentenek számunkra. A szabálytalanságok száma drámaian nő, a kár összege 1998 és 2007 között 43 millió euróról 828 millió euróra nőtt. Ez a növekedés elfogadhatatlan. Ezért helyes, hogy fejlesztjük az ellenőrzést és a büntetőeljárást. Azonban a tagállamokra is nagyobb nyomást kell gyakorolnunk, hogy hozzák nyilvánosságra a támogatások kedvezményezettjeinek nevét.
<P>
El kell gondolkodnunk a visszaélések egyik okán is. Véleményem szerint amikor szétosztjuk a forrásokat, kevéssé hangsúlyozzuk a régiók felelősségét. Ezért növelnünk kell a régiók és projektek támogatói által végzendő kötelező közös finanszírozást, és több programot kell kölcsönalapúvá tennünk. Ha a források kedvezményezettjei jobban azonosulnak a projektek lehetséges hosszú távú sikerével, akkor kevesebb lesz a visszaélés, és az OLAF-nak is kevesebb dolga lesz.
<SPEAKER ID="068" NAME="Christopher Heaton-Harris" AFFILIATION="PPE-DE">
Elnök asszony, mielőtt a lényegre térek, szeretnék egy megjegyzést tenni képviselőtársam, Martin úr beszédével kapcsolatban. A fokozottabb ellenőrzést támogatva tett néhány nagyon indokolt megjegyzést, de nem kellene kikezdenie egy olyan becsületes, tisztességes és jó embert, mint Bösch úr, aki tapasztalataim szerint ezeket a tulajdonságait a Költségvetési Ellenőrző Bizottság elnökeként is bizonyítja - még ha esetleg sok mindenben nem is értünk egyet.
<P>
Az OLAF problémakörével kapcsolatban szeretném felhívni a figyelmet a fennálló hatalmas összeférhetetlenségre. A problémát nem szükségképpen az OLAF maga okozza, inkább az OLAF furcsa kapcsolata a Bizottsággal: hiszen a Bizottság része, de alkalmanként ez ellen a szerv ellen kell vizsgálatot folytatnia. Ezért aggaszt az, hogy az OLAF, amely a Bölcsek Bizottságának 1999-es jelentését követően jött létre - amely jelentés a Bizottságtól független OLAF-ot képzelt el -, egyre kevesebb és kevesebb időt tölt a belső, bizottsági ügyek vizsgálatával. Bizonyára vannak más érdekes és izgalmas vizsgálatai, de nem vagyok meggyőződve arról, hogy Gräßle asszony jelentése tárgyalja az OLAF függetlenségének problémáit ebből a szemszögből.
<P>
Végezetül elmondanám, hogy az is aggaszt, hogy van az összeférhetetlenségnek egy másik szintje is. Megengedhető az, hogy az OLAF tagjainak hozzátartozói olyan uniós intézményekben dolgozzanak, amelyek ellen az OLAF vizsgálatot indíthat? Nem kellene - hiszen ez a Parlament a házastársak számára is megtiltotta, hogy a képviselők számára dolgozzanak - ezt oly módon szabályozni, hogy minden uniós intézményben csak egy hozzátartozójuk dolgozhat? Ily módon a jövőben elkerülhetőek lennének az ilyen jellegű összeférhetetlenségek.
<SPEAKER ID="069" NAME="Paul Rübig" AFFILIATION="PPE-DE">
(DE) Elnök asszony, véleményem szerint az OLAF esetében nagyon fontos, hogy különbséget tegyünk egyrészt a bizonyos esetekben Európán kívülről érkező, félrevezető információk, másrészt a gyakran 50-60 oldalas bürokratikus szerződések, valamint több mint 600 oldalas kézikönyvek között, amelyek esetén persze a legtöbb a hiba.
<P>
Le kell szögeznünk, hogy a világos és egyszerű előírásokat sokkal könnyebb betartani, mint a bonyolultakat és terjedelmeseket. Éppen ezért szólítom fel a Tanácsot arra, hogy minél gyorsabban hajtsuk végre az alapfeltételek ilyen irányú fejlesztését. Az OLAF-ra azért van szükség, hogy Európában átláthatóság és igazságosság legyen.
<SPEAKER ID="070" NAME="Siim Kallas">
a Bizottság alelnöke. - Elnök asszony, köszönök minden megjegyzést, amelyek egyébként jól mutatják a téma ellentmondásos természetét.
<P>
Ahogy Gräßle asszony említette, a javaslat 2004-ben indult útjára, amikor még teljesen más volt a helyzet.
<P>
Tetszik az "összeférhetetlenség” kifejezés. Világosan kivehető intézményi összeférhetetlenség van a függetlenség és az elszámoltathatóság között. Folytatnunk kell a munkát, és meg kell vitatnunk ezt a kérdést. Bármi is történjék az összeférhetetlenség feloldására, az nem történhet a Parlament, a Tanács és a Bizottság együttműködése nélkül. Ahogy mondtam, nincs sok lehetőség, csak néhány. A többség egyértelműen támogatja a nagyobb függetlenség gondolatát, amely egyben nagyobb elszámoltathatóságot is jelent. Gondoljuk végig a lehetőségeket! A Bizottságon belül vannak bizonyos világos határok. Világos, hogy a főigazgatóság nem mehet függetlenül a bíróság elé: ez az adott jogi kereteken belül nem lehetséges.
<P>
A felszólalók közül sokan említették a tagállamokhoz való fordulás jogát mint fontos lehetőséget. Azonban megint csak a Bizottság az, amely a tagállamokban intézkedik, és világos határok vannak arra nézve, hogy a tagállamok számára milyen mértékig elfogadható a Bizottság beavatkozása. A Bizottság elszámoltatható itt és a nyilvánosság felé is az OLAF tevékenységéért, ezért mi nagyon örülnénk egy függetlenebb OLAF-nak, amely függetlenül fordulhatna a bírósághoz és függetlenül lenne elszámoltatható, külön mentesítéssel. Üdvözölnénk ezeket a változásokat, valamint a világos felügyeletet mind a vizsgálatok, mind azok tartalma felett.
<P>
Jelenleg nincs Európai Ügyészség. Ennek megalakulását várjuk, de addig is más megoldást kell találnunk. Folytassuk ezt a munkát! Ahogy mondtam, e vita alapján meg fogjuk fogalmazni elképzeléseinket egy dokumentumban. Várom a gyümölcsöző vitákat a tisztelt képviselőkkel és az ügy előadóival.
<SPEAKER ID="071" NAME="Ingeborg Gräßle" LANGUAGE="DE">
Elnök asszony, biztos úr, hölgyeim és uraim, köszönöm a vitát. Azt hiszem, hogy a biztos úr most láthatta, milyen fontos az OLAF függetlensége a Parlament számára. Szeretném, ha ez a vita is a részét képezné a most következő megbeszéléseknek. Szeretném kérni, hogy kezdjük el ezeket a megbeszéléseket fokozatosan, hogy cseréljünk eszmét a módosításokról, és hogy ne helyezkedjünk az "úgysem lehetséges” álláspontra. Ez a Parlament akarata. Részei vagyunk az együttdöntési eljárásnak, és megkívánjuk, hogy az Európai Bizottság is részt vegyen ebben az eljárásban. Támogatjuk a Bizottságot. Azt akarjuk, hogy megmaradjon az OLAF feletti befolyása, de ezt a befolyást a megfelelő helyen kell használni, és az OLAF számára nagyobb támogatást kell jelentenie, mint eddig.
<P>
Csak részben vagyunk elégedettek, és ez a Bizottság munkájának eredménye is. Vannak bizonyos témák, amelyeket nagyon komolyan meg kell vitatni. Én készen állok erre, várom a vitát. Azonban szeretném, ha a Bizottság számára a vita kezdetén egyfajta "bemelegítő gyakorlatot” kínálnák fel, mivel nincs is értelme összeülnünk, ha úgy gondoljuk, hogy az, ami itt ma elhangzott, kőbe van vésve. Nagyon komolyan meg kell vitatnunk a lehetőségeket, és azt is, hogy mi nem lehetséges.
<P>
Két dolgot szeretnék elutasítani. Az egyik az a torzított kép, amelyet néhány képviselő festett az OLAF-ról a saját kicsinyes önérdeke alapján. Ez egy torzított kép, amelynek semmi köze a valósághoz. Szeretném, hogy az OLAF tudja, hogy ez a kép nem a Ház többségének véleményét tükrözi. Hisszük, hogy az OLAF fontos munkát végez, Martin úr ügyében is. Hiszen nem az történt, hogy az OLAF gyanújából semmi nem igazolódott be. Hanem az, hogy az Osztrák Államügyészség nem akart foglalkozni az OLAF vizsgálati eredményeivel. Ez gyakran megesik.
<P>
Martin úr, Önnek is igazat kell mondani a Ház előtt. Ez Önre is érvényes. Szeretném elmondani van Buitenen úrnak, hogy nagyon sajnálom, hogy nem fogadta el az együttműködésre vonatkozó ajánlatot. Kétszer is beszéltünk egymással, de nem hiszem, hogy egyedi esetek alapján kellene megítélni az OLAF-ot. A szervezetekben valami mindig rosszul működik, de nem kapunk helyes képet, ha az egész szervezetet ezen egyedi esetek alapján ítéljük meg. Én megpróbáltam nem így tenni. Ezt szeretném nyomatékosan kijelenteni. Személyesen nagyra tartom Önt, az összes könyvét olvastam. Azonban különböző munkamódszerek léteznek, és a politikában mindig ott van az a veszély, hogy az ember az egyedi esetekből helytelen következtetést von le.
<P>
Hiszek benne, hogy az a jelentés jó.
<SPEAKER ID="072" NAME="Hans-Peter Martin" AFFILIATION="NI">
(DE) Elnök asszony, a 145. és 149. cikk alapján szeretnék személyes nyilatkozatot tenni, így három percet beszélhetek. Ami itt történik, az egyszerűen felháborító. Az OLAF a semmiből csinál ügyet, és vádat emel ellenem a saját vizsgálatai alapján. Ez nagyban befolyásolta a 2006-os választásokon való szereplésünket. Egy évvel később az államügyészség megállapította, hogy tényleg volt néhány technikai jellegű hiba, de ezek semmilyen körülmények között nem indokolnak semmiféle vizsgálatot. Semmiféle eljárás nem indult, és az egész ügyet ejtették. Egyáltalán semmi nem történt.
<P>
Amit Gräßle asszony mondott, az rágalom. Folytonos kísérlet a jó hírnevem lerombolására. Az OLAF éppen így használja ki a helyzetet. Ha az OLAF bizonyos következtetéseket von le, de a tagállamok nem tesznek lépéseket, attól a személy még bűnös. Ez botrányos! Hol van a kettős mérce ebben a botrányban, Gräßle asszony? A kettős mérce abban a tényben van, hogy ahol valóban gyanús körülmények állnak fenn a Parlament képviselőivel kapcsolatban, más képviselőkkel kapcsolatban, ott nem indítanak vizsgálatot, és nem tesznek semmit. Ez aláaknázza az európai demokráciát. Mert egy politikai ellenőrzés alatt álló, titkos eszközzel lépnek fel a nem kívánatos ellenféllel szemben, és próbálnak valamit kihozni az ügyből, és hamis állításokat tesznek annak ellenére, hogy állami intézmények - és én elég nagyra értékelem a viszonylag független osztrák bírósági rendszert - megerősítik, hogy azokban semmi igazságtartalom nincs. Ez a választók és Európa hitelességének arculcsapása. Ha az embert a szavazatok 14%-ával megválasztják, aztán pedig ily módon megalázzák, és sorozatosan valótlan tényeket terjesztenek róla, akkor összedől az, amit korábban igazságos és integrálható rendszernek láttunk. Gräßle asszony, Ön tönkreteszi Európát és lerombolja a demokráciát!
<SPEAKER ID="073" NAME="Elnök">
A vitát lezárom.
<P>
A szavazásra ma, déli 12 órakor kerül sor.
