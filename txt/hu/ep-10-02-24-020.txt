<CHAPTER ID="020">
Egyperces felszólalások fontos politikai kérdésekben
<SPEAKER ID="234" NAME="Elnök">
Az eljárási szabályzat 150. cikke szerinti következő napirendi pont az egyperces felszólalások fontos politikai kérdésekben.
<P>
Azok a képviselők kapnak elsőbbséget, akik a múltkori, az eljárási szabályzat 150. cikke szerinti egyperces felszólalások alkalmával nem szólaltak fel.
<SPEAKER ID="235" NAME="Traian Ungureanu" AFFILIATION="PPE">
(RO) 2010. február 4-én Traian Băsescu, Románia elnöke kihirdette határozatát, miszerint jóváhagyja, hogy a Legfelsőbb Nemzetvédelmi Tanács hozzájáruljon ahhoz, hogy Románia részt vegyen az USA rakétaelhárító rendszerében. A megállapodást a román parlament elé kell terjeszteni jóváhagyás végett. Az elnök ugyanakkor kijelentette, hogy a megállapodás nem Oroszország ellen irányul. Úgy vélem, hogy Románia ennek révén megmutathatja, hogy képes az Egyesült Államok stratégiai partnereként fellépni a Fekete-tenger térségében, és határozottan hozzájárul Európa biztonságához.
<P>
A román-amerikai megállapodás a jelenlegi kemény globális kihívások közepette megbonthatatlanul meg fogja szilárdítani az európai szövetségesek biztonsági rendszerét. Úgy gondolom, hogy az Európai Unió örömmel fogja fogadni ezt a fontos megállapodást.
<SPEAKER ID="236" NAME="Joanna Katarzyna Skrzydlewska" AFFILIATION="PPE">
(PL) Tisztelt elnök úr! Határozottan fel kívánom hívni a figyelmet a Litvániában élő lengyelek gyorsan romló helyzetére. Litvánia az Európai Unió tagja. Litvániában ennek ellenére megsértik a lengyel nemzeti kisebbség alapvető jogait. Közel 300 000 lengyel él Litvániának olyan régióiban, ahol a lakosság 60-80%-át képviselik, de hivatalos ügyekben nem használhatják anyanyelvüket segédnyelvként. A bíróság elrendelte a kétnyelvű utcanévtáblák eltávolítását. Bírósági végrehajtókkal hajttatják végre a határozatot. A lengyel neveket litvánosítják. A lengyeleket megkülönböztetés éri a földtulajdon visszaadása során. Megnyirbálják a lengyel gyermekek lengyel nyelvű oktatáshoz való jogát. Korlátozzák szüleik választójogát.
<P>
Az Unió jövője forog kockán. Még mindig egy, illuzórikus értékeket képviselő Európában akarunk élni, vagy valódi értékek mentén? Az, hogy az Unió milyen irányba megy, az tőlünk is függ. Úgy teszünk, mintha nem vennénk észre egy kisebbség ellen irányuló megkülönböztetést, vagy az emberi jogokat tiszteletben tartva, valóban biztonságos Európa építésén dolgozunk?
<SPEAKER ID="237" NAME="Andres Perello Rodriguez" AFFILIATION="S&amp;D">
(ES) Tisztelt elnök úr! Valamiről tájékoztatni kívánom a Parlamentet, és a támogatásukat kérem. El szeretném mondani, hogy az Unió déli részén, a szorgalmas és vállalkozó szellemű Valenciában van egy Cabañal nevű történelmi halásznegyed, amit lerombolhatna egy olyan terv, amelyet a tanács azt követően akar megvalósítani, hogy közel 20 éve nem törődik a területtel.
<P>
A helyi lakosok tiltakoznak a terv ellen. A Kulturális Minisztérium a Legfelsőbb Bíróság kérésére olyan határozatot hozott, miszerint a terv a kulturális örökség meggyalázásával egyenlő, és az Alkotmánybíróság is megpróbálta leállítani illetve annak leállításáról döntött.
<P>
A hatóságok intézményi engedetlenséggel válaszoltak, ami kockázatot, veszélyt és a politikai felelősség hiányát jelenti.
<P>
Kérem, támogassák, hogy a helyi lakosok megkapják azt a segítséget, amit a kulturális örökség meggyalázására vonatkozóan kérnek a Parlamenttől, kérem, hogy biztosítsuk, hogy ne történhessen meg ilyen nagymérvű, barbár eltévelyedés egy ilyen körzetben, Cabañal körzetében, az Európai Unió déli részén.
<SPEAKER ID="238" NAME="Cristian Silviu Buşoi" AFFILIATION="ALDE">
(RO) A múlt héten részt vettem az EU-Moldova parlamenti együttműködési bizottság ülésén. Az ülés eredményei rendkívül biztatóak a kétoldalú kapcsolatokra, valamint a Moldovai Köztársaság Európai Unióhoz való közeledésére nézve.
<P>
A Chişinău-i európabarát kormány szembetűnő haladást ért el a hatalomra kerülése óta eltelt néhány hónap alatt. Úgy vélem, hogy ez az előrehaladás egyértelműen azt jelzi, hogy komolyan gondolják, hogy elindulnak az Európába vezető egyenes úton. A múlt heti megbeszélések során nyilvánvalóvá vált, hogy a Moldovai Köztársaság jelenlegi kormányának politikai szándéka olyan reformok elősegítése, amelyek célja egy szilárd demokrácia és virágzó gazdaság felépítése. Örömmel üdvözlöm, hogy ez év januárjában megkezdődnek a tárgyalások egy új társulási megállapodásról. Úgy vélem, hogy az Európai Parlamentet aktívan be kell vonni ebbe a folyamatba, és a Parlamentnek támogatnia kell egy ilyen megállapodás megkötését és a vízumkényszer eltörlését.
<P>
A Moldovai Köztársaság a magáénak vallja az Európai Unió értékeit. Ezért úgy gondolom, hogy mind az Európai Bizottság, mind az Európai Parlament pénzügyi támogatást kell, hogy biztosítson ennek a kormánynak - és azt a lehető leggyorsabban meg kell adnia -, valamint az Európai Unió szakértelme révén támogatnia kell a különféle megreformálandó területeken, mint pl. igazságügy vagy gazdaság.
<SPEAKER ID="239" NAME="Ryszard Czarnecki" AFFILIATION="ECR">
(PL) Tisztelt elnök úr! Sajnos ismételten szólnom kell az Európai Unió egyik tagállamában, Litvániában élő lengyel kisebbség helyzetéről. Úgy tűnhet, hogy ha egy állam az Európai Unióhoz tartozik, be kell tartania valamennyi európai normát. Vilnius azonban nem ezt teszi.
<P>
Litvániában továbbra sincs megegyezés a kétnyelvű utcanevekről olyan helyeken, ahol a lengyel lakosság nem kisebbségben, hanem inkább többségben él. Jelentős problémák merülnek fel a lengyel nyelvű oktatás működése körül. A litván oktatási hatóságok intézkedései eredményeképpen mintegy 100 lengyel iskolai osztályt készülnek megszüntetni. Nemrég jelentős mértékben korlátozták a lengyel kultúrát terjesztő művészeti csoportok tevékenységét.
<P>
Furcsa kiegyensúlyozatlanság van itt, mert Lengyelországban garantálják a litvánok valamennyi jogát, és jelentős támogatásokat kapnak a lengyel állami költségvetésből. Eljött az elemi és civilizált válasz ideje. Itt az idő, hogy a nemzetközi szervezetek - beleértve a mi Európai Parlamentünket is - foglalkozzon a lengyeleket ért megkülönböztetéssel Litvániában.
<SPEAKER ID="240" NAME="Gerard Batten" AFFILIATION="EFD">
Tisztelt elnök úr! Ma este részt vettem egy, a Shen Yun művészcsoport tiszteletére rendezett fogadáson a képviselők szalonjában. A múlt évben volt szerencsém látni a Shen Yun előadását Londonban. Az előadás célja, hogy felkeltse az érdeklődést a hagyományos kínai kultúra iránt, és bemutassa azt, egy olyan kultúrát, amelyet a Kínai Kommunista Párt és kormány az elmúlt 60 év során minden erejével le akart rombolni.
<P>
Megdöbbentem, amikor ma este megtudtam, hogy az áprilisra tervezett romániai előadást a kínai kormány nyomására lemondták. Teljességgel elfogadhatatlan, hogy a magát demokratikus országnak valló Románia enged egy kommunista önkényuralom ilyen fajta nyomásának. Azt is el kell mondanom, hogy a Shen Yun csoport az őszinteség, a tolerancia és az együttérzés filozófiáját vallja magáénak, tehát nem meglepő, hogy a kínai kormány és a Kínai Kommunista Párt tart ettől az ellenkező ideológiától.
<P>
Azt szeretném javasolni Buzek elnök úrnak, hogy hozzuk helyre a hibát, és hívjuk meg a Shen Yunt csoportot egy előadásra a Parlamentbe, a legkorábbi megfelelő időpontban. Ezzel egyértelműen támogatásunkról biztosítanánk a demokrácia mellett páratlanul bátran kiálló, kínai aktivistákat.
<SPEAKER ID="241" NAME="Seán Kelly" AFFILIATION="PPE">
Tisztelt elnök úr! Hadd ragadjam meg az alkalmat arra, hogy itt, a tisztelt Házban elítéljem, hogy a Hamász vezetőjének meggyilkolásához ír, brit, francia és német útlevelekkel éltek vissza. A dubai rendőrség vezetője úgy nyilatkozott, hogy szinte teljesen bizonyos abban, hogy a Moszad áll a gyilkosság mögött.
<P>
Amennyiben így van, felháborító visszaélést követtek el uniós útlevelekkel abból acélból, hogy harmadik országban bűncselekményt kövessenek el, és Írország esetében még a bizalmunkkal is visszaélnek, mert mióta 1922-ben kivívtuk a függetlenségünket, semleges és baráti ország vagyunk, így talán szabadabban engedjük polgárainknak, hogy olyan helyekre utazzanak, ahova más népeknek nem engednék az utazást.
<P>
A hamisított útlevelek használata ilyen helyzetben veszélyezteti ezt az álláspontot, különösen Dubaiban. Elsősorban a főképviselőtől szeretném kérni, hogy vizsgálja ki ezt az ügyet, és ha a kormány vagy a Moszad állt a cselekmény mögött, jóvátételt kell, hogy kapjunk mi is és a többi érintett ország is.
<SPEAKER ID="242" NAME="Alan Kelly" AFFILIATION="S&amp;D">
Tisztelt elnök úr! Végső fokon úrrá leszünk ezen a zűrzavaron. Komoly az igény arra, hogy újragondoljuk az európai állami támogatási szabályok regionális támogatási térképét. Az jelenti az egyik fő problémát, hogy amikor erről írtam az előző Bizottságnak, az Eurostat 2006. évi adataira alapozták politikájukat. Most, hogy felül kell vizsgálni a regionális támogatási térképet, rendkívül fontos, hogy felismerjük, hogy az európai gazdaság drámainak eltérő képet mutat. Engedtessék meg, hogy a saját országomból hozzak erre példát: az ország közép-nyugati részén a munkanélküliség mértéke 40%-kal nőtt az elmúlt évben, nem említve a korábbi éveket, amikor már növekvő tendenciát mutatott a munkanélküliség. A közép-nyugati térségekben - mint pl. Limerick, Clare és Tipperary - nagymértékű állami finanszírozás szükséges ahhoz, hogy ösztönözzük a termelőipari munkahelyteremtést, és az kritikus szinthez közelít.
<P>
Az ír gazdaságban - csakúgy mint a többi gazdaságban - bekövetkezett, drámai fordulatot tekintve a 2006. és 2007. esztendő eseményei akár egy emberöltővel ezelőtt is megtörténhettek volna. Elismerem, hogy habár részben a tagállamoktól függ, hogy tájékoztatják-e a Bizottságot a gazdasági helyzetük változásairól, a Bizottság hozzáállását sem lehet figyelmen kívül hagyni.
<SPEAKER ID="243" NAME="Corneliu Vadim Tudor" AFFILIATION="NI">
(RO) Tisztelt hölgyeim és uraim! Azt hiszem, hogy a kutya a legszebb ajándék, amit Isten adott az embernek. Bizonyára ismerik a francia forradalom során guillotine általi halálra ítélt Madame Roland mondását: "Minél inkább megismerem az embereket, annál inkább csodálom a kutyákat.” Lord Byron a következőket írta: "A kutyák rendelkeznek az ember valamennyi erényével, annak hibái nélkül.”
<P>
Itt, a tisztelt Házban országom több millió állatbarát polgárát képviselem, akiket felháborít az a kegyetlenség, amivel a kóbor kutyákat könyörtelenül lemészárolják. A Romániába látogató külföldiek megdöbbenve látják a kutyatetemeket az utakon, és ez a barbár kép tárul a gyermekek elé is. A bukaresti rendőrfőnök most kéri egy, a román parlament által módosított törvény módosítását, ami a kóbor kutyák megsemmisítését követeli. A kutyák azonban őrangyalok. Az is jól ismert tény, hogy a régi időkben hozzájárultak az erődvárosok lakosai egészség-védelméhez, mert ahol kutya van, ott nincsen se patkány, se kígyó.
<P>
Felkérem az Európai Parlamentet, hogy szólítsa fel a román kormányt arra, hogy tartsa be a Párizsban 1978-ban kiadott, az Állati jogok egyetemes nyilatkozatában foglaltakat. Véget kell vetnünk a kóbor kutyák romániai lemészárlásának. Aki nem szereti a kutyákat, az az embereket sem szereti. Az isten szerelmére! Végül is a Krisztus utáni harmadik évezredben élünk!
<SPEAKER ID="244" NAME="Ramon Tremosa i Balcells" AFFILIATION="ALDE">
Tisztelt elnök úr! Kifogást kívánok bejelenteni a katalán és az európai sertéságazat helyzete ellen. A sertések ára több mint egy éve tovább csökken, és több hónapja egyértelműen a termelési költség alatt van. Ennek egyik oka a fejlődő országokból származó sertésimport. Az ilyen importáruk rendkívül sok esetben úgy érkeznek az Európai Unió területére, hogy az európai vámhivatalok nem ellenőrzik azokat kellőképpen.
<P>
Az ilyen sertésimport rendkívül sok esetben nem felel meg több olyan, európai minőségi és élelmiszer-biztonsági szabálynak, amelyet az Európai Unió csak az európai termelőkre vonatkozóan ír elő. Úgy tűnik, hogy az elkövetkező években ugyanez fog történni: az európai termelőkkel szemben egyre szigorodnak az állatjóléti követelmények, ugyanakkor semmilyen ellenőrzés nem vonatkozik a fejlődő országokból származó importra.
<P>
Ez a tisztességtelen verseny egyértelmű esete. Európa ily módon el fogja veszíteni mezőgazdasági termelőit és sertéstenyésztőit, akik nélkül az európai mezőgazdasági-élelmiszeripari ágazat jelentős részét fogja elveszíteni. Ezeket az aggodalmaimat kívántam megosztani Önökkel.
<SPEAKER ID="245" NAME="Valdemar Tomaševski" AFFILIATION="ECR">
(PL) Tisztelt elnök úr! A Litvániában élő nemzeti kisebbségek helyzetére szeretném felhívni a figyelmet, ahol folyamatosan korlátozzák a jogaikat.
<P>
Litvánia többségében nemzeti kisebbségek által lakott területein általánosan betiltották a 20 éve használatos, kétnyelvű tájékoztató feliratokat. Csökkentették a nemzeti kisebbségek iskoláinak nyújtott támogatásokat, és az úgynevezett "reform” keretében azok bezárására készülnek. A személyazonosító okmányokban nem használható az idegen nevek eredeti írásmódja. Mi több, akadályokat gördítenek azon litvániai lengyelek elé, akik meg próbálják visszaszerezni a kommunista rezsim által kisajátított földjeiket, és nemrég még a kisebbségi kulturális életre is csapást mértek. A Wilia együttes - Litvánia legrégebbi lengyel népi énekkara és néptánccsoportja - állami finanszírozását a korábbihoz képest egynegyedére csökkentették, és három teljes munkaidős munkahelyet megszüntetve egyetlen egyet hagytak csak meg.
<P>
Tiszteletben kellene tartani a litvániai nemzeti kisebbségek jogait, amint azt az Unió mottójában megköveteli: "Egység a sokféleségben”.
<SPEAKER ID="246" NAME="Mairead McGuinness" AFFILIATION="PPE">
Tisztelt elnök úr! Tremosa i Balcells úr felvetette az alacsony költségű mezőgazdasági termelés kérdését, ami olyan kérdés, ami sok képviselőtársamhoz hasonlóan engem is nagyon nyugtalanít. Jobban aggaszt azonban a Bizottság és az, hogy hogyan tekintenek a mezőgazdaságra, a vidéki térségekre és magára az élelmiszeriparra, mert úgy tűnik, hogy az "Európa 2020” stratégiában majdnem megfeledkeztek az Európai Uniónak erről a létfontosságú ágazatáról. Szorgalmazom, hogy a Bizottság ne hagyja figyelmen kívül ezt a fontos területet. Remélem, hogy ez nem azt a nézetet tükrözi, hogy ez az ágazat többé nem fontos, különösen ha az Európai Unió költségvetésének megreformálását nézzük.
<P>
Emlékeztetni kívánom a Bizottságot arra, hogy a mezőgazdasági és élelmiszeripari ágazat létfontosságú az élelmiszer-biztonság, a környezetvédelem és a vidéki térségek munkalehetőségei szempontjából. Úgy vélem, hogy az "Európa 2020” stratégiának ezt a nézetet kell tükröznie.
<P>
Megköszönöm a Macra na Feirme, írországi fiatal mezőgazdasági termelőket tömörítő, férfiakat és nőket képviselő szervezetnek, hogy felhívták a figyelmemet erre a kérdésre, és remélem, hogy a Bizottság meghallja szavaimat.
<SPEAKER ID="247" NAME="Silvia-Adriana Ţicău" AFFILIATION="S&amp;D">
(RO) Az év elején a munkanélküliség mértéke elérte a 10%-ot az euroövezetben, míg az EU 27 tagállamára vonatkozóan 9,6% ez az érték. A fiatalok körében a munkanélküliség mértéke meghaladja a 21%-ot. Az Európai Unióban durván 20 millió cég működik - a pénzügyi ágazat kivételével -, és ezek 99%-a kis- és középvállalkozás. A magánszektorban dolgozó összes munkaerő kétharmadát a kkv-k foglalkoztatják.
<P>
Felkérem a Bizottságot és a tagállamokat, hogy állítsanak össze egy kifejezetten a kkv-k támogatását szolgáló intézkedéscsomagot, hogy kisegítsék őket a gazdasági és pénzügyi válságból. Ez az intézkedéscsomag azokkal is foglalkozzon, akik kis- vagy középvállalkozást akarnak alapítani. Az intézkedések körébe tartozhatna például az Európai Globalizációs Alkalmazkodási Alap és a kutatással és a technológiafejlesztéssel kapcsolatos hetedik keretprogram megfelelő alkalmazása, valamint az adminisztrációs kritériumok és eljárások egyszerűsítése, hogy a kkv-k könnyebben hozzáférhessenek az európai alapok felhasználásával megvalósított projektekhez.
<P>
Végül, de nem utolsósorban a mezőgazdasági termelők esetéhez hasonlóan a kkv-k által felvett kölcsönök esetében is - természetesen meghatározott időre szóló és bizonyos maximális összegig terjedő - kormánygaranciák adását javasolom, hogy kisegítsük őket a válságból.
<SPEAKER ID="248" NAME="Georgios Papanikolaou" AFFILIATION="PPE">
(EL) Tisztelt elnök úr! Mindannyian tudjuk, hogy Görögországban sokkal nagyobb problémát jelent az illegális bevándorlás, mint az Európai Unió többi részében. Ennek a földrajzi helyzetétől kezdve hosszú partmenti határvonaláig terjedően számos oka van.
<P>
Ilyen körülmények között a görög kormány kezdeményezése - amely a bevándorlók számára példátlan módon megkönnyíti a görög állampolgárság megszerzését - a legjobb esetben is rögtönzésnek tűnik a mai időkben, és ennek nyomán a következő paradox helyzet állt elő: az ország kormányának a legakutabb problémára vonatkozó javaslata minden szinten olyan szabályokat tartalmaz, amelyek a leglazábbak az egész Európai Unióban.
<P>
Ez ahelyett, hogy akadályozná az illegális bevándorlást, a legális bevándorlás rovására ösztönzi azt. Aláássa a társadalmi kohéziót, és nem egységes egészként közelíti meg a kérdést, hanem csak az illegális határátlépést, a menedékért folyamodást, a kitoloncolást és az Európai Unióban maradást és munkavállalást jelentő láncolat utolsó láncszemét vizsgálja. Ezzel határozatlan számú illegális bevándorló előtt nyílik meg az út az európai nemzetiség megszerzéséhez.
<P>
Ebből a szemszögből nézve európai kérdésről van szó, amivel részletesen kell foglalkoznunk a közeljövőben.
<SPEAKER ID="249" NAME="Ioan Enciu" AFFILIATION="S&amp;D">
(RO) Újabban - az új információs technológiák bevezetésével - különösen aktuális témává vált a magánélethez való jog tiszteletben tartása. Azon kívül, hogy ezek a technológiák számos területen kedvező hatást gyakorolnak, felmerült a polgárok magánéletébe való betolakodás problémája is, és ennek következtében a személyes adatokhoz való hozzáférés szabályozásának igénye. Itt arra a tényre utalok, hogy a polgárok számára garantálni kell a személyes adataik gyűjtése, tárolása, felhasználása és terjesztése feletti ellenőrzés jogát.
<P>
A jelenlegi adatvédelmi jogszabályok nem követik a változó helyzetet, és többé nem képesek megoldani valamennyi előforduló problémát. A közvélemény visszajelzései nagymértékben és egyértelműen azt mutatják, hogy a magánélethez való jog szigorú szabályozására van szükség. Üdvözlöm az Európai Unió az irányban tett erőfeszítéseit, hogy megfelelő törvényes adatbázist hozzon létre ezen a területen, de véleményem szerint még ezek az erőfeszítések sem elegendők ahhoz, hogy szembe nézzünk az új kihívásokkal.
<P>
(Taps)
<SPEAKER ID="250" NAME="Oldřich Vlasák" AFFILIATION="ECR">
(CS) Több mint hat hónap telt el azóta, hogy Kanada az EU egyik tagállamával szemben - ez esetben a Cseh Köztársaság polgáraira vonatkozóan - példátlan módon visszaállította a vízumkényszert. Kanada azzal indokolta lépését, hogy az óceán túlpartján cseh állampolgárok - elsősorban romák - tömegesen folyamodtak menedékért. Ilyen körülmények között el szeretném mondani, hogy a Cseh Köztársaságban azonos feltételek vonatkoznak mindenkire, legyen szó akár cseh, akár szlovák, vietnámi vagy ukrán nemzetiségű, ill. akár cseh, akár afro-amerikai vagy roma származású személyről. Az Alapjogi Charta, ami alkotmányos jogunk részét képezi, valamennyi állampolgár számára egyenlő nemzeti és etnikai jogokat biztosít.
<P>
Az a tény, hogy Kanada intézkedéseit a romákra hivatkozva indokolja, önmagában diszkriminatív, mert ez annak beismerését jelenti, hogy a vízumfeltételeket egy etnikai csoport miatt változtatják meg. Kanada a költséges és adminisztráció-igényes vízumok helyett legalább e feltételeken kellene, hogy elgondolkozzon.
<SPEAKER ID="251" NAME="Agustín Díaz de Mera García Consuegra" AFFILIATION="PPE">
(ES) Tisztelt elnök úr! Mint tudja, a Parlament február 11-én nemet mondott a terrorizmus-finanszírozás felderítésére irányuló programra, a SWIFT programra. A megállapodás következésképpen felfüggesztésre került, és semmilyen adat nem kerül átadásra.
<P>
A Bizottság azonban új felhatalmazást kapott a tárgyalásra. Azt a kérdést kívánom feltenni az Európai Parlament elnökségének - nem Önnek személyesen, hanem a jelenlegi elnökségnek -, hogy van-e közvetítőnk, azaz hogy az Egyesült Államok a meghiúsulást követően az Európai Unióval tárgyal-e, vagy eseti alapon, kétoldalú tárgyalásokat folytat-e bizonyos tagállamokkal.
<P>
Tisztelt elnök úr! Ha valóban sor kerül ezekre a tárgyalásokra, mindenképpen követelem - és azt hiszem, hogy ebben mindannyian egyetértünk -, hogy az Európai Parlament jusson szerephez a tárgyalások során.
<SPEAKER ID="252" NAME="Mario Borghezio" AFFILIATION="EFD">
(IT) Tisztelt elnök úr, hölgyeim és uraim! A lombardiai Villasantában, február 23-án egy használaton kívüli olajfinomító egyik tartályából példátlan mennyiségű szénhidrogén ömlött ki, és súlyosan beszennyezte a közeli Lambro folyó vizét.
<P>
A környezeti katasztrófa nagyságrendje - amelynek során több ezer köbméternyi olaj ömlött ki - nem csak a Lambro folyó ökoszisztémáját veszélyezteti - ami az állatvilágot érintő következményekkel is jár -, hanem annak veszélyét is magában hordozza, hogy az olaj az intézkedés ellenére továbbterjed a Pó folyóra, ami átszeli az egész Pó-síkságot és az Adriai-tengerbe ömlik.
<P>
A helyzet kivételes és sürgető volta - ami odáig vezetett, hogy Lombardia tartománya szükségállapot kihirdetését kérte - azonban az Európai Unió beavatkozását is megkívánja - és ezt az elnökségen keresztül kívánom jelezni - mind a Pó térségét is magában foglaló, veszélyeztetett területeket érintő környezetvédelmi kezdeményezések egyeztetése szempontjából, mind azon pénzügyi források összegére vonatkozóan, amelyek a szörnyű környezeti katasztrófa által sújtott, hatalmas térség környezeti állapotának életbevágóan fontos helyreállításához lesznek szükségesek.
<SPEAKER ID="253" NAME="Maria Da Graça Carvalho" AFFILIATION="PPE">
(PT) Az Európai Unión belül továbbra is kihívást jelentenek a regionális egyenlőtlenségek. Ez okból feltétlenül szükséges, hogy a kohéziós politika továbbra is támogassa a legkevésbé fejlett térségeket. Következésképpen üdvözlöm a balti-tengeri térségre vonatkozó EU-stratégiáról szóló kezdeményezést, valamint a Duna-menti térségre vonatkozó, már működő kezdeményezést.
<P>
Ugyanezen okokból szorgalmazom, hogy a Parlament körültekintően fontoljon meg más térségekre vonatkozó új stratégiákat. Délnyugat-Európában például Makaronézia (az Azori-szigetek, Madeira, a Kanári-szigetek és a Zöldfoki-szigetek) ugyanazokkal a kihívásokkal néz szembe, így egy erre a térségre vonatkozó stratégia javítaná a komunikációs rendszereket, megóvná a környezetet, ösztönözné a növekedést, a tudományos információcserét, a munkahelyteremtést és a biztonságot, valamint elősegítené az illegális bevándorlás elleni küzdelmet. Ez előrelépést jelentene Európa atlanti határvidéke számára is, és újabb hidat verne Európa és Afrika között.
<SPEAKER ID="254" NAME="Luís Paulo Alves" AFFILIATION="S&amp;D">
(PT) Szeretnék rámutatni, hogy a szigeteket néha csak légi úton lehet megközelíteni, és hogy az üzemeltetési feltételek az utas- és áruforgalomtól függnek. Vannak olyan szigetek, ahol elég nagy a forgalom ahhoz, hogy az számos légifuvarozó céget odavonzzon, ami versenyhelyzetet és alacsony szállítási árakat von maga után, és így javítja a megközlíthetőséget, ugyanakkor vannak olyan térségek is - mint pl. az Azori-szigetek -, ahol sokkal kisebb az utas- és áruforgalom, és ez nem teszi vonzóvá az ilyen helyeket az üzemeltetők számára. Ennek eredményeképpen drágábbak a repülőjegyek, és ez akadályozza az emberek mobilitását és korlátozza a területek turisztikai vonzerejét, pedig mindezek elősegítenék a hatalmas fejlődési lehetőség kiaknázását és a gazdasági alap diverzifikálását, ily módon megerősítve és felvirágoztatva a térséget. Ez különösen nehéz akadályt jelent a mostani válságos időkben.
<P>
Ez azt jelenti, hogy az utas- és áruforgalom növelésének elősegítésében, valamint a piaci működés beindításának érdekében létfontosságú az átmeneti segítség. Azt is lehetővé tenné e sok turisztikai lehetőséget kínáló térségek számára, hogy bekerüljenek az Európa szélei felé terjeszkedő, transzeurópai hálózatok vérkeringésébe.
<SPEAKER ID="255" NAME="Czesław Adam Siekierski" AFFILIATION="PPE">
(PL) Annak ellenére, hogy sok közgazdász és politikus már arról beszél, hogy Európában vége a válságnak, még mindig annak negatív következményeivel küzdünk. Az Unióra vonatkozó, havi munkanélküliségi adatok egyre lehangolóbbak. Jelenleg több mint 23 millió európainak nincsen munkája. Ez azt jelenti, hogy a válság hiábavalóvá tette a foglalkoztatás elősegítésére tett, sokéves erőfeszítést. A munkanélküli fiatalok számának folyamatos növekedése rendkívül káros jelenség. Jelenleg minden ötödik európai fiatalnak nincsen munkája. Ez a helyzet feltételezhetően rendkívül káros társadalmi következményekhez fog vezetni, mint például a bűnözés, az alkoholizmus, a kábítószerrel való visszaélés és a családi problémák fokozódása. Ami a recesszióból való gyors kilábalást illeti, véleményem szerint jó hasznát vennénk a legfőbb eszközünknek: a Közösség belső piacának. Jobb európai koordináció szükséges ahhoz, hogy teljes mértékben kiaknázzuk a közös gazdasági térség adta lehetőségeket. Tovább kell egyszerűsítenünk a működési szabályait, és valódi gazdasági uniót kell kialakítanunk!
<SPEAKER ID="256" NAME="Claudiu Ciprian Tănăsescu" AFFILIATION="NI">
(RO) A bukaresti székhelyű Cantacuzino Nemzeti Mikrobiológiai és Immunológiai Kutató-Fejlesztő Intézettől visszavonták az injekciózható termékek - többek között vakcinák - gyártására és forgalmazására vonatkozó engedélyt, mivel február elején lejár a GMP engedélyük. A Cantacuzino Intézet várhatóan április második felében kapja meg újra a vakcinák gyártására vonatkozó engedélyt, miután a Cantacuzino Intézet vezetősége a Nemzeti Gyógyszerügynökséggel együtt korrekciós cselekvési tervet állított össze, amit jóváhagyott az Egészségügyi Minisztérium.
<P>
Nem szabad azonban megfeledkeznünk arról, hogy egy olyan, nemzeti és európai stratégiai jelentőségű intézet működésének felfüggesztése, mint a Cantacuzino Intézet, nagy potenciális veszéllyel jár. Ezért úgy vélem, hogy szorosabb ellenőrzést kell gyakorolni az európai intézmények felett, aminek révén elkerülhető, hogy a jövőben, európai szinten hasonló helyzet álljon elő.
<SPEAKER ID="257" NAME="Georgios Papastamkos" AFFILIATION="PPE">
(EL) Tisztelt elnök úr! A legmélyebb tisztelettel arra kérem Önt, hogy a következő két kritérium szerint készítsen listát holnapra mindazokról, akik egyperces felszólalásra jelentkeztek: elsősorban a szerint, hogy az előző plenáris ülésen felszólaltak-e vagy sem, másodsorban a kérésük időpontja szerint.
<P>
Minden tiszteletem az Öné és az elnökségé, de nem hiszem, hogy az elnökség privilégiuma, hogy tetszése szerint adjon felszólalásra időt. Léteznek bizonyos alapelvek, és az első alapelv az átláthatóság alapelve.
<P>
Holnapra várjuk a két kritérium - nevezetesen a kérésük időpontja és a szerint, hogy felszólaltak-e az előző plenáris ülésen vagy nem - szerint elkészített listát, és úgy látom, hogy más képviselők is egyetértenek ezzel.
<SPEAKER ID="258" NAME="Elnök">
Mint tudják, az általunk alkalmazott kritérium az, hogy a különböző képviselőcsoportok méretének alapján, egyenlő arányban biztosítsunk időt a felszólalásokra, és előnyben részesítsük azokat, akik a korábbi ülésen nem szólaltak fel. Ezeket a kritériumokat alkalmazzuk.
<SPEAKER ID="259" NAME="Michail Tremopoulos" AFFILIATION="Verts/ALE">
(EL) Tisztelt elnök úr! A Zöldek/ az Európai Szabad Szövetség Képviselőcsoportból senki sem szólalt fel ma, ugyanakkor más képviselőcsoportokból öt vagy hét képviselő is felszólalt. Erről kérdezem.
<SPEAKER ID="260" NAME="Elnök">
Ezt magyaráztam az előbb, Tremopoulos úr. Az Ön képviselőcsoportjából hárman kértek szót. Mindhárman felszólaltak az előző ülésen. Ezért alkalmaztuk ezt a kritériumot, hogy arányosan oszthassuk el a felszólalási lehetőségeket.
<SPEAKER ID="261" NAME="María Muñiz De Urquiza" AFFILIATION="S&amp;D">
(ES) Önök választják meg ezeket a kritériumokat vagy az ülést előkészítő szolgálatok? Le vannak írva valahol?
<SPEAKER ID="262" NAME="Elnök">
A szót kérő képviselők listája megmutatja, hogy az előző ülésen mely képviselők szólaltak fel az eljárási szabályzat 150. cikke értelmében.
<P>
Az elnökség ezen adatok alapján adja meg a szót valamennyi képviselőcsoportnak. Véletlenül úgy jött ki a lépés, hogy a Zöldek/ az Európai Szabad Szövetség Képviselőcsoportból szót kérő három képviselő már felszólalt az előző ülésen. Ezért nem részesítettük őket előnyben. Ez van. Megpróbálunk mindenkinek felszólalási lehetőséget biztosítani, a vonatkozó képviselőcsoport mérete és azon kritérium alapján, amit az előbb fejtettem ki azokra vonatkozóan, akik nem szólaltak fel az előző ülésen.
<SPEAKER ID="263" NAME="María Muñiz De Urquiza" AFFILIATION="S&amp;D">
(ES) Ez lehet, hogy igen ésszerű kritérium, de le van-e fektetve bármilyen szabályban vagy a plenáris ülés vagy a Parlament eljárási szabályzatában?
<SPEAKER ID="264" NAME="Elnök">
Az elnökség felhatalmazása alapján értelmezi az ülés megfelelő, valamennyi képviselőcsoport számára tisztességes és kiegyensúlyozott lefolytatásának módját.
<SPEAKER ID="265" NAME="Chrysoula Paliadeli" AFFILIATION="S&amp;D">
Tisztelt elnök úr! Meg szeretném kérdezni, hogy én rajta vagyok-e azok listáján, akik szót kértek mára, és hogy azon a listán is rajta vagyok-e, akik az előző plenáris ülésen felszólaltak. Lehetséges-e, hogy azonnal választ kapjak erre a kérdésre?
<SPEAKER ID="266" NAME="Elnök">
Máris tájékoztatom. Paliadeli asszony, Ön szerepel a Szocialisták Képviselőcsoportjából felszólaló képviselők listáján. A felszólalások sorrendjét az határozza meg, hogy milyen sorrendben kértek szót: olyan sorrendben szerepelnek a listán, amilyen sorrendben szót kértek. Az Ön képviselőcsoportjából hat képviselőnek adtuk meg a szót.
<SPEAKER ID="267" NAME="Chrysoula Paliadeli" AFFILIATION="S&amp;D">
Tisztelt elnök úr! Milyen alapon?
<SPEAKER ID="268" NAME="Elnök">
Kronológiai sorrendben, időrendi sorrendben. Ön volt a nyolcadik ezen a listán.
<P>
Folytatnom kell az ülést.
<P>
(Közbeszólás)
<P>
Elmagyaráztam a kritériumokat. Mire kíváncsiak még?
<SPEAKER ID="269" NAME="Corina Creţu" AFFILIATION="S&amp;D">
Tisztelt elnök úr! Az az egyetlen problémánk, hogy jó lenne előre tudni, ki kap szót. Este 10 óra van, és hiába ülünk itt, ha nem kapunk felszólalási lehetőséget. Úgy vélem, hogy szabályt kellene alkotnunk arról, hogy legalább két órával korábban megtudjuk, ki kap szót az egyperces felszólalások keretében.
<SPEAKER ID="270" NAME="Elnök">
Fontolóra fogjuk venni megjegyzéseiket.
<SPEAKER ID="271" NAME="John Bufton" AFFILIATION="EFD">
Tisztelt elnök úr! Egyáltalán nem az Ön hibája, de ez az egész teljes zűrzavar. Órák óta várjuk ma este, hogy felszólalhassunk. Este 10 óra van. Eljön az egyperces felszólalások ideje, szánalmasan rövidre szabott az időnk. Ha saját régióink számára fontos kérdésekkel töltjük itt az időnket, biztosan időt kell, hogy kapjunk arra, hogy elmondjuk a mondandónkat.
<P>
Kell, hogy legyen valamilyen rendszer a szervezetükön, ezen a képtelen Parlamenten belül, hogy ténylegesen elmondhassuk, miért vagyunk itt, és hogy időt kaphassunk a felszólalásra. Képtelenség azt gondolni, hogy ennyi ideig itt várunk és ülünk annak reményében, hogy szót kapunk. Otthon, az Egyesült Királyságban az embereknek elegük van ebből a képtelenségből, mivel nem emelhetünk szót jogaik és az őket érdeklő témák mellett.
<P>
Ez teljesen siralmas. Kérem, továbbítsa Barroso úrnak. Korábban megemlítettem már neki, hogy ez az egész nem más, mint bohózat. Ha elvárják tőlünk, hogy itt legyünk hétfő, kedd, szerda és csütörtök este 10 órakor, legalább lehetőséget kellene, hogy kapjunk arra, hogy a tagállamainkat érintő fontos kérdésekben felszólaljunk. Kérem, uram, továbbítsa ezt a vezérének, mert ez nem demokrácia, hanem diktatúra.
<SPEAKER ID="272" NAME="Elnök">
Köszönöm. Hadd emlékeztessem arra, hogy Barroso úr nem az Európai Parlament, hanem a Bizottság elnöke!
<SPEAKER ID="273" NAME="Sonia Alfano" AFFILIATION="ALDE">
(IT) Tisztelt elnök úr! Ha mindeme civakodás helyett lehetőségünk lett volna felszólalni, talán jót tehettünk volna a választóinkkal, mivel este 10 óra van, és mindannyian tudjuk, hogy fel kellett volna szólalnunk. Mindannyian azért vagyunk itt, hogy hangot adjunk a választóink igényeinek. A felszólalásra adott egy perc már önmagában is nagyon kevés, és meglátásom szerint elég arrogáns dolog megrövidíteni a listát.
<SPEAKER ID="274" NAME="Elnök">
Tisztelt hölgyeim és uraim! A helyzet világos. Fél óránk van ezekre a felszólalásokra, így tehát be kell tartanom a fél órát. A fél órát jóval meghaladja az az idő, amennyit igénybe venne, ha minden szót kérő felszólalna. Az elnökség ésszerű és tisztességes kritériumokat alkalmaz, és ez hatáskörünk részét képezi.
<P>
Megértem a csalódottságukat. Azt fogjuk tenni, hogy a plenáris üléseket előkészítő szolgálatok vezetőjével együtt megpróbálunk hozzávetőleges képet alkotni a felszólalások témájáról - mivel az soha nem lesz pontos, de legalább megközelítő elképzelésünk lesz róla -, hogy minimálisra csökkenjen a várakozók száma. Készségesen megtesszük ezt, és minden tőlünk telhetőt megteszünk az ügy érdekében.
<P>
Most engedelmükkel folytatjuk az ülést, mert különben egész éjjel itt ülhetünk ugyanazon a kérdésen rágódva.
<P>
Ezzel lezárult ez a napirendi pont.
<P>
Írásbeli nyilatkozatok (az eljárási szabályzat 149. cikke)
<SPEAKER ID="275" NAME="Tunne Kelam" AFFILIATION="PPE">
írásban. - Az EU és Fehéroroszország kapcsolatában ez a kritikus döntések ideje. A keleti partnerség program lehetőséget adott a fehérorosz rezsimnek arra, hogy enyhítsen a társadalom szigorú ellenőrzésén és megnyissa az utat a demokratikus reformok felé. Ez a folyamat azonban kölcsönös kell, hogy legyen. Az EU gazdasági támogatása és az együttműködési projektek indítása csak akkor vezethet megbízható haladáshoz, ha az EU minden jóakaratú lépését valódi intézkedések követik Fehéroroszországban, egy nyitott demokratikus társadalom helyreállítása érdekében. A Szaharov-díjas Milinkevics pesszimistán ítéli meg a helyzetet. Elmondása szerint az emberi jogi helyzet nem javult. Az igazat megvallva romlott. Ugyanakkor figyelembe véve, hogy a Lukasenko vezette kormány minden eddiginél inkább függ a nyugat technológiájától, pénzétől és piacaitól, az EU-nak hathatós befolyása van a rezsim további magatartására. Először azonban meg kell értenünk, hogy a fehérorosz diktátor az próbálja kifürkészni, hogy az EU-beli partnerei mennyire tartják fontosnak a demokratikus reformokat. Ezért ennyire döntő fontosságú, hogy világos üzenetet küldjünk arról, hogy az EU prioritása, hogy az emberi jogi helyzet valóban megváltozzon.
