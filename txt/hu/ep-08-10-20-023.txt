<CHAPTER ID="023">
A közösségi jog alkalmazásának nyomon követése (rövid ismertetés) 
<SPEAKER ID="252" NAME="Elnök">
A következő napirendi pont Geringer de Oedenberg asszony jelentésének rövid ismertetése, a Jogi Bizottság nevében, a Bizottság 24. éves jelentéséről a közösségi jog alkalmazásának nyomon követéséről
<SPEAKER ID="253" NAME="Lidia Joanna Geringer de Oedenberg">
előadó. - (PL) Elnök úr, az Európai Unió szakpolitikáinak hatékonysága nagymértékben függ az országos, regionális és helyi szintű végrehajtásuktól. A tagállamok közösségi jognak való megfelelését ezért szigorúan figyelni kell. A Parlament e kérdésről szóló 24. éves jelentésének előadójaként azt mondhatom, hogy a Bizottság által indított jogsértési eljárások száma valamelyest visszaesett, mindazonáltal az ügyek száma továbbra is meghaladja a 2500-at.
<P>
Ugyancsak meg kell említeni a Bizottságnak az átültetési eljárásokról való tájékoztatására irányuló kötelezettség betartásának elmulasztása miatti eljárások számának 16%-os csökkenését a 25 tagállamból álló kibővített Unióban. Ez azt jelzi, hogy az értesítés terén javult a tagállami fegyelem. A korábbi évekhez hasonlóan a vádak túlnyomó többsége az egységes piac helytelen működtetésére vonatkozott, konkrétan a személyek, áruk és szolgáltatások szabad mozgásáról szóló elv végrehajtására. Sok vád vonatkozott még az európai uniós állampolgárságból származó, az egyenlő jogok és lehetőségek elvét valamennyi polgár számára garantáló jogok megsértésére. A Bizottság 2007. szeptember 5-én javasolta az addig alkalmazott munkamódszerek módosítását. A javaslat az eljárások hatékonyabb kezelését kívánta biztosítani, és elnyerte e Ház képviselőinek többségi támogatását. Felmerült azonban az az aggály, hogy az új eljárás révén a Bizottság elveszítheti a "Szerződések őreként” betöltött intézményi felelősségét, mivel a módszer előírja a Bizottsághoz érkező vádak visszautalását a közösségi jog helytelen végrehajtásáért elsődlegesen felelős tagállamhoz. Fontos ezért, hogy a Bizottság nyújtsa be a Parlamentnek az ez év április 15-én indult, 15 tagállam részvételével zajló kísérleti projekt megvalósításának első hat hónapjában elért eredményekről szóló első jelentést. Sok esetben a Bizottság a legmagasabb szintű intézmény, amelyhez a polgárok a jog helytelen végrehajtása esetén fordulhatnak. A Bizottságnak ezért nyilván is kellene tartania minden olyan kommunikációt, amely úgy tekinthető, hogy a közösségi jog megsértéséről szóló információt tartalmaz.
<P>
A folyamatban lévő jogsértési eljárások esetében a fő problémát továbbra is a panaszok mérlegeléséhez szükséges, indokolatlanul hosszú idő jelenti. Ez átlagosan 20,5 hónap, ami túlzás. A Bizottságnak minden lehetséges módon törekednie kell a hosszú eljárások lerövidítésére és a gyakorlati megoldások keresésére. Ez utóbbi jelentheti az olyan rendszerek igénybevételét, mint a még mindig nem kellőképpen támogatott SOLVIT. Jelentős mértékben emelkedett az olyan szabálysértések száma, amelyek az Európai Bíróság 2006-ban nyilvántartásba vett döntéseinek be nem tartásából erednek. Súlyosbító tényező, hogy a nemzeti bíróságok és a Bíróság között gyakran nem kielégítő az együttműködés, ráadásul a Szerződés 234. cikkén alapuló előzetes döntéshozatali mechanizmust sem alkalmazzák. Ez abból ered, hogy a közösségi jogra vonatkozó ismeretek bizonyos tagállamok szintjén továbbra sem kielégítők.
<P>
Áttérve az intézményközi együttműködésre, a közösségi jog végrehajtását ellenőrző megállapodások és a Tanács, a Bizottság és az Európai Ombudsman, valamint e Ház érintett bizottságai közötti szoros együttműködésnek kellene megteremtenie az alapokat a hatékony beavatkozás biztosításához minden olyan esetben, amikor a panaszos indokoltan tesz panaszt a közösségi jog megsértése miatt. A helytelenül benyújtott panaszok nagy száma az évek során is sok maradt. A panaszok némelyikét tévesen a Petíciós Bizottsághoz intézik, más panaszok pedig kívül esnek az intézmények hatáskörén. 2006-ban az ilyen panaszok jelentették az Ombudsmanhoz érkező összes panasz 75%-át. Ezért sürgősen fokozni kell az erőfeszítéseket, hogy javítsuk a polgárok számára elérhető tájékoztatást, jobb útmutatást nyújtva a panaszosoknak, hogy az saját ügyük kezelésére legalkalmasabb testülethez fordulhassanak mind nemzeti, mind közösségi szinten. A polgárok panaszai a legsürgősebb igényeik felbecsülhetetlenül értékes mutatói. A Bizottságot a jogalkotási kezdeményezések megtételekor ennek az információnak kellene vezérelnie.
<P>
A közösségi jog 2006-os végrehajtásának elemzésével összefüggésben különösen a 2007-2013 közötti időszak többéves pénzügyi keretrendszerének strukturális alapjából potenciálisan leginkább részesülő tagállamokat hívnám fel arra, hogy nemzeti jogszabályaikat gyorsan és megfelelően igazítsák hozzá az európai joghoz. Különösen a környezetvédelem területére gondolok, hogy a rendelkezésre álló strukturális forrásokat hatékonyan fel lehessen használni, és ezáltal felgyorsítani a régiók társadalmi és gazdasági fejlődését.
<P>
Végezetül sajnálatomat szeretném kifejezni amiatt, hogy az Európai Néppárt (Kereszténydemokraták) és az Európai Demokraták Képviselőcsoportjának, a Jogi Bizottság tagjainak nagy szerepe volt abban, hogy a jelentésemből fontos rendelkezéseket távolítsanak el. Ezek a rendelkezések a nőkkel és a férfiakkal szembeni egyenlő bánásmódra vonatkoztak a foglakoztatáshoz való hozzáférés, az oktatás, az előléptetés és a társadalombiztosítás területén. Sok tagállamban még mindig nem az egyenlő bánásmód az általános, noha ez nyilvánvalóan ellentmond az egyenlőség elvének, amelyre mindannyiunknak prioritásként kellene tekinteni.
<SPEAKER ID="254" NAME="Joe Borg">
a Bizottság tagja. - Elnök úr, a Bizottság örömmel fogadja a Parlament átfogó támogatását "Az eredmények Európája - a közösségi jog alkalmazása” című 2007-es közleményében vázolt megközelítéséhez, egyúttal köszöni Geringer asszonynak ezt a tanulságos jelentést.
<P>
A Bizottság nagy jelentőséget tulajdonít a közösségi jog helyes alkalmazásának. Ez szerepel a Barroso-Bizottság prioritásai között, és a Bizottság éberen gyakorolja a "Szerződés őreként” betöltött szerepét. A Bizottság ezért komoly erőfeszítést tett, hogy a polgárok és a vállalkozások érdekében javítson munkamódszerén, amint ezt a 2007-es közleményben kifejti.
<P>
E fejlesztések közé tartozik a jogsértési ügyekben való gyakoribb döntéshozatal bevezetése az idei évtől, hogy elkerüljük a késedelmeket az ügyek továbbhaladásában, valamint az EU-s kísérleti projekt ez év áprilisi bevezetése. A kísérleti projekt 15 tagállamban fogja tesztelni a problémamegoldás és a tájékoztatás fejlettebb módszerét, hogy a polgárok és a vállalkozások számára gyorsabb, jobb eredményeket tudjunk biztosítani. Az EU-s kísérleti projekt működéséről szóló aktuális, adatszerű információkat el fogjuk küldeni az előadónak, de a teljes jelentésre, mint már ígértük, csak egy év elteltével lesz lehetőség, amikorra kellő tapasztalat gyűlik össze az első következtetések levonásához. Teszteljük továbbá a közösségi jog alkalmazásával kapcsolatos kérdéseket nyomon követő tisztviselők alkalmazását néhány tagállami képviseleti hivatalban, hogy kiderüljön, ez mennyiben képes javítani a hatékonyságot. Ez tükrözi a valóságot, miszerint a közösségi jog alkalmazásával kapcsolatos kérdések minden esetben tagállami intézkedéseket érintenek. Ez a munka ezért a Bizottság részéről szoros együttműködést igényel a tagállami hatóságokkal, hogy megpróbáljanak megfelelő, gyors megoldásokat találni. Egy intézményközi közös megegyezés szintén jelentős szerepet játszhatna a hatékonyabb szabályozási menetrend e fontos részében.
<P>
Ezzel összefüggésben ajánlottam fel, hogy az előadóval hangoljuk össze a jogszabályok alkalmazásának jövőbeni felülvizsgálatait a különböző területeken, hogy biztosítsuk a naprakész információt. Dolgozunk a fokozott átláthatóságról szóló 2007-es közleményben bejelentett kezdeményezések bevezetésén. Az idei éves jelentést most véglegesítjük a jelenlegi helyzetről szóló stratégiai értékelés, a kérdések fontossági sorrendje és egy cselekvési program formájában, hogy az alapul szolgáljon az intézményközi vitához.
<P>
Befejezésül szeretném megemlíteni, hogy Geringer asszony jelentése is támogatja a polgároknak útmutatást nyújtó közös kapcsolattartókat. Megerősíthetem, hogy a Bizottság már dolgozik e cél érdekében. Amint tudjuk, elő fogjuk terjeszteni értékelésünket és javaslatainkat.
<P>
Geringer asszony, Ön különösen nagy jelentőséget tulajdonít annak, hogy nyomon kövessük az egyenlő bánásmódról szóló irányelvek végrehajtását. Biztosíthatom róla, hogy a tagállami átültetésről teljes körű felmérés készült. Több mint 40 jogsértési eljárás indult, és ezeket a mielőbbi eredmények érdekében aktívan folytatjuk.
<SPEAKER ID="255" NAME="Elnök">
A napirendi pontot ezzel lezárom.
<P>
A szavazásra kedden kerül sor.
