<CHAPTER ID="006">
Polgári kezdeményezés (vita) 
<SPEAKER ID="095" NAME="Elnök">
A következő napirendi pont az Alkotmányügyi Bizottság nevében Gurmai Zita és Alain Lamassoure által benyújtott jelentés a polgári kezdeményezésről szóló európai parlamenti és tanácsi rendeletre irányuló javaslatról - C7-0089/2010 -..
<SPEAKER ID="096" NAME="Zita Gurmai">
előadó. - Elnök asszony, az európai polgári kezdeményezés egyedülálló lehetőség. Első alkalommal nyújt lehetőséget arra, hogy az európai polgárok összefogjanak, és közös, jól hallható hangot adjanak véleményüknek, amennyiben úgy vélik, hogy mi, európai döntéshozók nem végezzük jól a dolgunkat vagy fontos kérdéseket figyelmen kívül hagyunk.
<P>
Erre égető szükségünk van. Egy olyan időszakban, amikor a szavazásra jogosultak csupán 42%-a veszi a fáradtságot, hogy valóban elmenjen szavazni, minden új európai eszköz - különösen egy olyan, mint a polgári kezdeményezés - nagy fontossággal bír. Tisztában vagyunk azonban azzal, hogy a polgári kezdeményezéssel kapcsolatos nagy várakozások akár csalódáshoz és elkeseredettséghez is vezethetnek. Ezt elkerülhetjük, ha olyan rendeletet hozunk, amely lehetővé teszi biztonságos és hatékony használatát, és áthidalhatjuk a sokat emlegetett szakadékot saját magunk és Európa polgárai között. Szeretném üdvözölni a polgárok jelenlévő képviselőit is.
<P>
Lamassoure úr, Wallis úr, Häfner úr és én magam is tudatában voltunk annak, milyen nagy felelősség nyugszik a vállunkon. Sok kérdés felmerült a megbeszéléseinken, és a közös munkához mindenki részéről nagy kompromisszumkészségre volt szükség. Szerencsére remek partnereink voltak, akik megfelelő rugalmasságot mutattak, és céljuk megegyezett a Parlament előadóinak céljával, amely a megállapodás mihamarabbi elérése volt, ügyelve a munka minőségére, és biztosítva azt, hogy egy évvel a Lisszaboni Szerződés után rendelet születhessen, amely annak leginkább civil társadalmon alapuló rendelkezéséhez kapcsolódik.
<P>
Szeretnék köszönetet mondani Šefčovič biztosnak és a belga elnökségnek, különösen Chastel úrnak, és csapataiknak. A spanyol elnökségről sem szabad elfeledkeznünk, akik a folyamat kezdetétől hozzájárultak az ügy előmozdításához.
<P>
A ma előttünk lévő szöveg kompromisszum eredménye, a Tanács is támogatja, és az Állandó Képviselők Bizottsága is elfogadta. Ha úgy döntünk, hogy támogatjuk, és - ahogy reméljük - a Tanács is elfogadja, a rendelet január 1-jén hatályba léphet, és 12 hónappal később, 2012-ben válik alkalmazhatóvá.
<P>
Örömmel számolunk be arról, hogy a Parlament fő követelései elfogadásra kerültek a megbeszéléseken. A kezdeményezések elfogadhatósági ellenőrzésére világos feltételek alapján a nyilvántartásba vétel időpontjában kerül majd sor, nem csupán számos aláírás összegyűjtését követően. Annak biztosítása érdekében, hogy a kezdeményezések kellően megalapozottak legyenek, és európai dimenzióval rendelkezzenek, legalább hét tagú, hét tagállamból származó polgári bizottságnak kell alakulnia a kezdeményezés nyilvántartásba vételéhez.
<P>
Azontúl, hogy csökkenti a komolytalan kezdeményezések lehetőségét, a polgári bizottság a szervezők számára is vitathatatlan előnyöket jelent. Ha egy polgári kezdeményezés elindítói a folyamat elején szervezetlenek, akkor a bizottság révén hálózatra tesznek szert, és a kezdeményezés több nyelven is hozzáférhető lesz. Így sokkal kevesebb nehézségük lesz az egymillió aláírás összegyűjtésekor.
<P>
Világos, hogy bár a polgári bizottságra vonatkozó követelmény kezdetben korlátozásnak tűnik, valójában egyszerűbbé tenné a folyamat további részét. A Bizottság felhasználóbarát útmutatóval és kapcsolattartási pont létrehozásával fogja segíteni a kezdeményezések szervezőit. Ha egy kezdeményezésnek sikerül egymillió aláírást összegyűjtenie, akkor szabályos eljárást biztosítunk a számára, beleértve a parlamenti közmeghallgatást.
<P>
Rendkívül fontos a rendelet felülvizsgálata, mivel az eszköz az első a maga nemében. A javaslataink különösen hasznosak például az aláírások ellenőrzésének nehéz kérdését illetően. Az ellenőrzés a tagállamok feladata, azonban arra kérjük őket, hogy a lehető legkevesebb személyes adatot kérjék el. A tagállamoknak lesz némi mozgásterük annak megválasztásakor, milyen információra tartsanak igényt, de örülök annak, hogy sokan kevesebb adattal is beérik, mint amennyi az eredeti tervben szerepelt. Úgy véljük, hogy a kompromisszumos szövegben testet öltő szabályozás polgárbarát lesz, és nem jelent nehezen teljesíthető és zavaró kötelezettségeket a szervezők számára.
<SPEAKER ID="097" NAME="Alain Lamassoure" LANGUAGE="FR">
Elnök asszony, az Európai Unió a mai napon utat nyit a részvételi demokráciának. Ez még nem közvetlen demokrácia, a polgárok nem maguk hozzák meg a döntéseket, de elnyerik annak jogát, hogy közvetlenül, nyilvánosan, nagy számban egyesülve kérdőre vonják az európai döntéshozókat, akik kormányaik és választott képviselőik feje fölött hoznak döntéseket.
<P>
Mostantól a polgárok is ugyanúgy rendelkeznek a politikai kezdeményezés jogával, mint az Európai Unió Tanácsa és az Európai Parlament. Ebben nagy segítségünkre volt, ahogy Gurmai asszony megjegyezte, Šefčovič biztos és csapatának kitűnő előkészítő munkája, valamint a belga elnökség intelligens és hatékony támogatása.
<P>
Az Európai Parlament részéről a szöveg négy előadó munkája, önt is beleértve, elnök asszony. Megtisztelő számunkra, hogy részt vesz az ülésen.
<P>
Szerettünk volna minél egyszerűbb, polgárbarátabb eljárást létrehozni. Ki vehet részt benne? Polgárok, vagyis természetes személyek, minden polgár - beleértve lehetőség szerint a választott képviselőket - ám csak az európai polgárok. A Szerződés nem hagy kétséget a kérdést illetően.
<P>
A polgári kezdeményezésben való részvétel joga mostantól eggyel több az európai polgárok által élvezett jogok között. Ki indíthatja el a kezdeményezést? Csak hét polgárra van hozzá szükség, akik a szervezőbizottság tagjai, nem 300 000-re, ahogy a Bizottság javasolta, nem is 100 000-re, amely a Tanács elképzelése volt, hét polgár szükséges hét különböző országból, vagyis a tagállamok negyedéből.
<P>
Kivel kell kapcsolatba lépni, ha valaki kezdeményezést kíván tenni? A Bizottság saját útmutatót fog kiadni a polgári kezdeményezésről, és erre szolgáló kapcsolattartási pontot hoz majd létre. Mi a megvalósítás folyamata? Rendkívül egyszerű. Csupán kérvényezni kell a kezdeményezést, és ellenőrzésre kerül az elfogadhatósága. Mik az elfogadhatóság feltételei? A Szerződés, az egész Szerződés és csakis a Szerződés, beleértve az Alapjogi Chartát. Milyen támogatás vehető igénybe a kezdeményezés során? Bármilyen: politikai, pénzbeli, helyi, nemzeti, európai, lobbistáké, nem kormányzati szervezeteké, egyházaké és így tovább.
<P>
Csak egy feltételt szabunk: a teljes áttekinthetőséget. Azoknak, akiket felkérnek az aláírásra, tudniuk kell, mi áll a kezdeményezés mögött. Ezért a polgárokon múlik, hogy felvállalják ennek a felelősségét. Mik az aláírásgyűjtés szabályai? Hihetetlenül egyszerűek. Az aláírások papíron, de az interneten is gyűjthetők. Természetesen csak a tagállamok ellenőrizhetik őket, azonban, ahogy Gurmai asszony említette, igyekeztünk gondoskodni arról, hogy az alaki követelmények a lehető legnagyobb mértékben összhangban legyenek.
<P>
Hosszú távon igazi, egységes európai rendszer kerül majd elfogadásra mind a 27 országban, és a tagállamok harmada már készen áll a feladatra.
<P>
Végezetül, mik lesznek a politikai következmények? Ebben a kérdésben a Parlament következetesen ragaszkodott az álláspontjához. A Szerződéssel összhangban egyedül a Bizottság fogja elbírálni, hogy legyenek-e jogalkotási szintű következményei a sikeres kezdeményezésnek, vagy sem. Ezért a Bizottságot meg kell védeni a politikai nyomásgyakorlástól, amely megszaporítaná a jogszabályokat egy olyan időszakban, amikor az Unióban már így is túlzott mértékű a szabályozás. Ugyanakkor meg kell védeni a polgárokat a politikai nyomon követés elmaradásának kockázatától abban az esetben, ha a Bizottság nem ítéli helyénvalónak jogalkotás indítását. Ezért két új jogot hoztunk létre, amely segíti a kezdeményezések elindítóit: annak jogát, hogy megjelenjenek a Bizottság előtt és előterjesszék a javaslatukat, és a közmeghallgatás jogát, amelyre magában az Európai Parlamentben kerülhet sor.
<P>
Röviden: egyszerű, újító, demokratikus folyamat áll rendelkezésre. Most a polgárokon a cselekvés sora.
<P>
(Taps)
<SPEAKER ID="098" NAME="Gerald Häfner" LANGUAGE="DE">
Elnök asszony, semmilyen politika, az európai politika sem zárhatja ki a polgárokat, nem dönthet a fejük felett, vagy a hátuk mögött. Az európai politikát a polgároknak kell alakítaniuk, a polgárokért és a polgárok segítségével. Meg szeretnénk szüntetni a szakadékot a polgárok és a politika, valamint a polgárok és az intézmények között. E cél elérése érdekében olyan eljárásokra van szükség, amelyek lehetővé teszik a polgárok számára, hogy részt vegyenek a döntéshozatalban és hangot adjanak véleményüknek. Sikerült demokratikusabbá tennünk az Európai Uniót, de nem tettünk eleget annak érdekében, hogy a polgárok hatékonyabban vehessenek részt a döntéshozatalban és az európai vitákban. A mai döntés az európai polgárok kezdeményezéséről ezt fogja lehetővé tenni. Kemény tárgyalásokon vagyunk túl, és jelentős haladást értünk el.
<P>
Hölgyeim és uraim, ha megnézik a dokumentumot, amelyről ma fogunk szavazni, ahol vastagon szedett szöveget látnak - erre Lamassoure úr is utalt az imént -, az általunk javasolt szöveg, amely a tárgyalások eredményének, a Bizottság eredeti javaslatának helyére lép. Látni fogják, hogy a szöveg nagyjából kétharmadát újraírtuk, és jelentős javításokat eszközöltünk azon a változaton, amelyet a Bizottság lelkesen elénk terjesztett. Csak a legfontosabb pontokat említem. Jelentős mértékében csökkentettük a határértékeket. A legfőbb csökkentés: az aláírásokat csupán a tagállamok negyedében kell összegyűjteni, nem pedig a harmadában. Természetesen azt szeretnénk, ha egész Európában folyna az aláírások gyűjtése, de most a minimális szintekről beszélünk. A legfontosabb, hogy sikerült szinte teljes mértékben megszüntetnünk az akadályt, amely már a kezdetektől rendkívül szerencsétlen ötletnek tűnt, és amely elfogadhatósági próbát írt elő 300 000 aláírás után, mielőtt a polgárok folytathatnák az aláírások gyűjtését. A "szinte teljes mértékben” azt jelenti, hogy kezdeményező bizottság bevonását javasoltuk a kezdetektől fogva, annak érdekében, hogy ne kerüljön sor a teljes adminisztratív folyamat elindítására minden e-mail esetében, amelyet a Bizottság kap, és "polgári kezdeményezés” áll a címsorában. A kezdeményezéseknek meg kell felelniük az elvárható komolyság feltételének. Más szavakkal, bárki, aki egymillió aláírást akar összegyűjteni, köteles előbb legalább hét országot bevonni a javaslatába.
<P>
Nagyobb átláthatóságot vezettünk be, valamint kötelező meghallgatásokat a folyamat végén. Utóbbiakra az Európai Parlamentben kerül sor, a Parlament és a Bizottság jelenlétében. Lehetővé teszik a polgárok számára, hogy ismertessék az ügyüket. Ez jelentős előrelépés. Nem a magunk kedvéért harcoltunk ezért, hanem - és ezt sosem szabad elfelejtenünk - az európai polgárok és a jogaik érdekében, és a hatékonyabb és egyszerűbb, a polgárok részvételét eredményező folyamat érdekében.
<P>
Vannak dolgok, amelyeket nem értünk el, és ezek közül számos a baloldal által jelenleg benyújtott módosításokban található. A tárgyalások mindenesetre befejeződtek. Megegyezés született a Tanáccsal és a Bizottsággal. Néhány ponton engednünk kellett, azonban a másik oldal is jelentős engedményeket tett, és tudjuk, hogy a módosítások inkább a látszatról, és nem a lényegről szólnak. Vagyis nem lesz lehetőség az eredmények megváltoztatására, erre a három év múlva esedékes felülvizsgálat során kerülhet sor.
<P>
Szeretnék köszönetet mondani minden közreműködőnek, beleértve az alkalmazottakat, a titkárságokat, a társelőadókat, a Bizottságot és a Tanácsot, amiért ilyen hatékonyan együttműködtek. Úgy vélem, hogy ez a fajta, a bizottságok és politikai csoportok határait meghaladó együttműködés példamutató lehet a jövőre nézve. Összegezve, olyan Európai Uniót szeretnék látni, amelyben a polgárok Európa részeseinek tekintik magukat, és a politikában a korábbiaknál aktívabban részt vesznek.
<SPEAKER ID="099" NAME="Elnök">
Csak annyit szeretnék mondani, hogy nagy megtiszteltetés volt számomra, hogy tagja lehettem a Parlament csoportjának egy olyan feladatban, amelyet az európai polgárok érdekében végzett nagy jelentőségű munkának tartok.
<SPEAKER ID="100" NAME="Olivier Chastel" LANGUAGE="FR">
Elnök asszony, biztos úr, tisztelt képviselők, tisztelt előadók, a Lisszaboni Szerződés egyik legfontosabb ígérete az volt, hogy Európa közelebb kerül a polgárokhoz.
<P>
Úgy vélem, nem szükséges felsorolnom a példákat, amelyek a Lisszaboni Szerződés 2009. decemberi aláírását megelőzően és azt követően világossá tették, hogy milyen nagy szükség van az effajta közelítésre. Ezért nem meglepő, hogy minden olyan lépés, amely közelebb visz a polgárok érdeklődésének és részvételének növeléséhez, az összes intézmény számára kulcsfontosságú, beleértve a Tanácsot is.
<P>
Ezért különös örömömre szolgál, hogy azon rendeletről szólhatok önökhöz, amely lehetővé teszi a polgári kezdeményezést, a Lisszaboni Szerződés kiemelkedő újítását a polgárok európai szintű döntéshozatalban való részvételét illetően.
<P>
Ez a rendelet természetesen szerepelt a Tanács belga elnökségének prioritásai közt, mivel az uniós polgár Lisszabon utáni, új szerepének valószínűleg a polgári kezdeményezés a legalkalmasabb szimbóluma. A polgári kezdeményezés által, ahogy az előadók már említették, egymillió európai polgárnak lehetősége nyílik arra, hogy jogalkotási javaslatot tárjon a Bizottság elé, amelyet utóbbi köteles megvizsgálni és véleményt alkotni róla.
<P>
Egy pillanatra meg kellene állnunk, hogy méltányoljuk ezt az újítást, amely ma a végrehajtás szakaszába lép, és amely csak az első lépés, ahogy Lamassoure képviselőtársunk fogalmazott, a részvételi demokrácia felé nemzetek feletti szinten. Ezért nem csak európai szinten újítás, hanem az egész világon újnak számít.
<P>
Térjünk vissza a törvényhozási problémához, amelyről ma vitát folytatunk. Elégedett vagyok a rendeletről az intézményközi tárgyalásokon elért kompromisszumos megállapodással, és természetesen én is üdvözlöm az együttműködés szellemét és a kompromisszumkészséget, amely mindhárom intézményben tapasztalható volt, végig a tárgyalások során.
<P>
Természetesen szeretnék személyesen köszönetet mondani az Alkotmányügyi Bizottság előadóinak, és a Petíciós Bizottságnak, Gurmai asszonynak, Lamassoure úrnak, Wallis asszonynak és Häfner úrnak a munkájukért és konstruktív hozzájárulásukért a rendeletre irányuló javaslat megfogalmazásához.
<P>
Ezért különösen elégedett vagyok az Alkotmányügyi Bizottság hétfői szavazásának eredményével, amely megerősítette az intézmények által jóváhagyott szöveget. Ha a következő szavazás megerősíti az Alkotmányügyi Bizottság által jóváhagyott szöveget, akkor az első olvasat során született megegyezést az európai szintű gyors és hatékony jogalkotás példájának tekinthetjük. Ebben a tekintetben Šefčovič biztost is dicséret illeti, aki készséges és kezdeményező hozzáállást tanúsított.
<P>
Röviden úgy gondolom, hogy ebben a kérdésben mindannyian okultunk a tárgyalóasztal mellett elhangzott sokféle véleményből. A háromoldalú párbeszéd és a megállapodás nyertesei az európai polgárok.
<P>
Meggyőződésem, hogy az intézményeknek sikerült megfelelő kompromisszumot elérniük, nem csupán azért, mert minden intézménynek sikerült belefoglalnia a számára igazán fontos célokat, ahogy az imént megállapítottuk, hanem azért is, mert az eredmény egy jól működő szabályozás, amely lehetővé teszi a polgári kezdeményezések rugalmas és hatékony megszervezését.
<P>
A Tanács részéről üdvözlöm a másik két intézmény azon kívánságát, hogy vegyük figyelembe a tagállamok szükségleteit és korlátait a rájuk eső feladat, vagyis az aláírások ellenőrzésének kérdésében. Az aláírásoknak természetesen valódiaknak kell lenniük, és biztosítani kell, hogy gyűjtésükkor ne adódjon lehetőség csalásra vagy manipulációra.
<P>
Továbbá elegendő időt kell biztosítani a tagállamok számára ahhoz, hogy a nemzeti törvényhozásban elfogadják a rendelet alkalmazásához szükséges intézkedéseket. Természetesen megértem a Parlament kívánságát a polgári kezdeményezésről szóló rendelet minél hamarabbi végrehajtására, én magam is osztom ezt a kívánságot. Viszont egyértelmű, hogy nemzeti intézkedéseket kell hozni ahhoz, hogy ez a kezdeményezés megfelelő módon bontakozhasson ki, ezért elegendő időt kell hagyni az új intézkedések elfogadására a meglévő szabályozási kereten belül.
<P>
Valóban, a Tanács mindig is úgy vélte, hogy a polgári kezdeményezésnek, a polgárok részvételének az európai döntéshozatalban együtt kell járnia e részvétel másik elemével, vagyis az európai parlamenti választásokkal.
<P>
Mindent összegezve, elégedett vagyok a tárgyalásokon elért kompromisszummal, és természetesen azt ajánlom, hogy fogadják el a mai szavazáson, és kívánom, hogy a polgári kezdeményezés a várakozásoknak megfelelően sikeres legyen. Megjegyzem, hogy az első kezdeményezések már az előkészítés fázisában vannak, és remélem, hogy számos új kezdeményezés születik majd, amelyek friss lendületet adnak számunkra, és új eszméket az európai integrációhoz.
<P>
Szeretném még egyszer megköszönni mindenkinek az ügy érdekében biztosított együttműködését.
<P>
(Taps)
<SPEAKER ID="101" NAME="Elnök">
Köszönjük önnek, hogy az elnökség alatt végigvitte az ügy irányítását egészen annak megvalósulásáig.
<SPEAKER ID="102" NAME="Maroš Šefčovič">
a Bizottság alelnöke. - Elnök asszony, örömömre szolgál, hogy önök közt lehetek ma reggel, mivel nagyszerű dolgokat értünk el közösen. Csupán egy évvel a Lisszaboni Szerződés hatályba lépését követően a polgári kezdeményezésre vonatkozó szabályozás hamarosan sorra kerülő elfogadásáról tartunk eszmecserét. Ahogy Lamassoure képviselő úr fogalmazott, a részvételi demokrácia egészen új szintjét vezetjük be, amely kiegészíti az Európai Unióban működő képviseleti demokráciát.
<P>
Azonban most először egy újszerű lehetőséget kínálunk a polgároknak arra, hogy kifejezzék kívánságaikat, párbeszédet folytatva az intézményekkel, és formálva az Európai Unió napirendjét. Úgy vélem, ez nagy fontossággal bír az európai tér kiszélesítésének eszközeként. Nagyon fontos abból a szempontból, hogy közelebb viszi az európai témákat a nemzeti fővárosokhoz, és ösztönzi az egész Európára kiterjedő vitát. Mindannyian tudjuk, hogy az Európai Uniónak nagy szüksége van erre.
<P>
Ahhoz, hogy megvalósuljanak a Lisszaboni Szerződésben és a polgári kezdeményezésben rejlő lehetőségek, átlátható folyamatot kell létrehoznunk. A nyilvános és az Európai Parlamenttel folytatott konzultációk során egyértelművé vált, hogy olyan folyamatra van szükség, amely könnyen megvalósítható, érthető, felhasználóbarát és kiegyensúlyozott. Úgy vélem, sikerült elérnünk ezt a célkitűzést. Ez valóban az alapos megbeszéléseknek köszönhető, amelyekre gyakran itt, az Európai Parlamentben került sor. Szeretném mindannyiuknak megköszönni a számos meghallgatás megszervezését, nem csupán az Alkotmányügyi Bizottságban és a Petíciós Bizottságban, hanem a legtöbb politikai csoportban is, mivel ezek a meghallgatások mindannyiunk számára nagyon fontosak voltak. Biztosíthatom önöket, hogy fontos ösztönzést és új, kreatív ötleteket adtak, amelyek segítettek a Bizottság első javaslatának továbbfejlesztésében.
<P>
Értékelem továbbá azt az újszerű módot, ahogy az Európai Parlament foglalkozott a kezdeményezéssel. Négy előadónk volt, két különböző bizottságból. Alain Lamassoure a négyek bandájának nevezte őket. Hadd mondjam el, nagyon jó banda volt. Élmény volt együtt dolgozni önökkel, mindannyiukkal. Örömmel láttam új, kreatív hozzájárulásukat a közös gondolkozásunkhoz, mivel mindannyian különböző szempontból közelítették meg a témát, és saját tapasztalatukkal is hozzájárultak a Bizottság első javaslatának továbbfejlesztéséhez. Ezt nagyra értékelem.
<P>
Az új, innovatív megközelítésnek köszönhetően széleskörű konszenzusra jutottunk az Európai Parlamentben. Különösen elégedett vagyok az Alkotmányügyi Bizottság szavazásának egyértelmű eredményével.
<P>
Az előadók egyik fontos javaslata arra vonatkozott, hogy milyen eljárást biztosítsunk a polgári kezdeményezésnek. Úgy vélem, az Európai Parlamentből érkezett az ötlet, hogy a Bizottság egy megfelelően magas szintű képviselője fogadja a kezdeményezés szervezőit, miután az Európai Parlament tudatta a Bizottsággal a sikeres teljesítés tényét. A másik elképzelés, amely szerint az eljárás kötelező részeként közmeghallgatásokra kerülne sor, amelyeken lehetőségünk nyílna részletesebb megbeszélést folytatni a kezdeményezés céljairól, szintén a tisztelt Házból érkezett.
<P>
Szeretném hangsúlyozni, hogy örülünk annak, hogy ezek a közmeghallgatások semleges alapon kerülnek megszervezésre, itt, az Európai Parlamentben, mivel így a Bizottság nem kényszerül egyszerre magára vállalni a bíró és az esküdtszék szerepét. A Bizottság megfelelően magas szintű képviselőt küld majd ezekre a meghallgatásokra, ha lehetséges, akkor a témáért felelős biztost vagy főigazgatót, és figyelemmel követi a vitát.
<P>
Szeretném biztosítani önöket, és önök révén minden európai polgárt arról, hogy a Bizottság teljes mértékben elismeri minden olyan kezdeményezés fontosságát, amelyet egymillió polgár támogat. Tisztelettel és gondossággal fogjuk kezelni a kezdeményezéseket.
<P>
Csak azt sajnálom a jelenlegi vitát illetően, hogy még várnunk kell egy darabig arra, hogy a polgári kezdeményezések eljárása teljes mértékben alkalmazható legyen. El kell azonban ismernünk, hogy amennyiben javítani kívánunk a polgárok számára nyújtott szolgáltatásunkon, változtatnunk kell a tagállamok bizonyos országos szabályozásain, és ki kell fejlesztenünk az online aláírásgyűjtés rendszerének programját. Biztos vagyok benne, hogy ezt az előírt időn belül véghezvisszük, és az európai polgárok a lehető leghamarabb igénybe vehetik a kezdeményezést.
<P>
Ezért nagyra értékelem a tényt, hogy az első olvasat során megegyezésre törekszünk, mivel ez a vártnál sokkal előbb lehetővé teszi a polgárok számára, hogy éljenek ezzel az új eszközzel.
<P>
Hadd köszönjem meg még egyszer a kiváló együttműködésüket az összes előadóval, Gurmai asszonnyal, az elnökkel, Wallis asszonnyal, Häfner úrral és Lamassoure úrral. Mint említettem, mindannyian új és nagyon fontos elképzelésekkel járultak hozzá a javaslat jobbá tételéhez a Bizottság eredeti javaslatához képest.
<P>
Szeretnék továbbá személyesen köszönetet mondani Olivier Chastelnek, mivel tanúbizonyságot tett kiváló konszenzusteremtő képességéről. Tudom, milyen nehéz dolga volt a Tanácsban, mennyi eltérő véleményt kellett elsimítania, és erőfeszítéseinek, valamint a belga elnökség kitűnő munkájának köszönhetően már a Tanácsban is széleskörű konszenzust értünk el.
<SPEAKER ID="103" NAME="Róża Gräfin von Thun und Hohenstein" LANGUAGE="PL">
Elnök asszony, szeretném kifejezni őszinte köszönetem az előadók felé a javaslat megfogalmazásáért, amelyről ma szavazni fogunk. Remélem, hogy a mai napon a polgárok kezébe adjuk az új eszközt, a Bizottság pedig továbbfejleszti majd. Természetesen én is támogatom. A lehető legegyszerűbbé tettük az eljárást. A ma szavazásra kerülő szöveg kompromisszum eredménye - néha nehezen elért kompromisszumé -, és tudom, hogy Lamassoure úr és a többi előadó gyakorlati és megvalósítható megoldást alakított ki a nevünkben. Személy szerint sajnálom annak a rendelkezésnek a feladását, amely 16 éves kortól adja meg a jogot a kezdeményezések aláírására, mégis támogatom a szöveg tárgyalások során kialakult változatát, mivel meggyőződésem, hogy nem szabad tovább késlekednünk, és a kezdeményezést a polgárok rendelkezésére kell bocsátanunk.
<P>
Biztos vagyok benne, hogy ma azért hozzuk létre a rendszer új elemét, hogy teljesítsünk egy olyan kérést, amely sokszor elhangzott ebben a teremben a néhai Bronisław Geremek szájából: Európa már egyesült, és eljött az ideje, hogy az európaiak tevékenyek legyenek. Ma előrelépést teszünk e cél elérése felé. De ez a szöveg nincs kőbe vésve, három év múlva a ma javasolt eljárásokat újra megvizsgálhatjuk és fejleszthetünk rajtuk, feltéve, ha használják őket, amit melegen ajánlok mindenkinek.
<SPEAKER ID="104" NAME="Kinga Göncz" LANGUAGE="HU">
A LIBE szakbizottság egyik képviselőjeként szeretnék én is csatlakozni azokhoz, akik gratuláltak a jelentéstevőknek, és szeretném megköszönni a Bizottság munkáját és Šefčovič és Chastel úr munkáját is a Tanácsban, akik nagyon nagy mértékben hozzájárultak ahhoz, hogy egy jó, vállalható és valóban az egyszerűség irányába továbblépő szöveg született, aminek, azt hiszem, hogy nagyon komoly támogatottsága lesz. Nagyon nagy viták voltak és nagyon sok jó javaslat került az asztalra. A sok jó javaslat azt is jelentette, hogy mindezt össze kellett fésülni, hogy valóban olyan legyen a végső javaslat, ami a lehető leginkább felhasználóbarát. Egymillió aláírást összegyűjteni nagyon nagy teljesítmény, nagyon nagy munka. Szeretnénk, ha azokat is el lehetne érni, akik nem tudnak online módon hozzájárulni ehhez, hanem papíralapon szeretnének véleményt nyilvánítani. Örülnénk, hogy ha kapnánk visszajelzéseket, örülnénk, hogy ha a menet közben felmerülő problémákat mihamarabb ki tudnánk javítani. Biztos, hogy Európa sokkal-sokkal gazdagabb lesz ezzel az eszközzel.
<SPEAKER ID="105" NAME="Cecilia Wikström" LANGUAGE="SV">
Elnök asszony, a Lisszaboni Szerződés elfogadása előtt a politikusok ékes szavakkal dicsérték a lehetőségeket, amelyeket a polgári kezdeményezés teremt majd. Most gondoskodniuk kell arról, hogy valóban a demokráciát támogató fontos reform legyen, nem pedig üres látszatintézkedés.
<P>
Én voltam az Állampolgári Jogi, Bel- és Igazságügyi Bizottság előadója, és örömmel terjesztettem elő olyan javaslatokat, amelyek megkönnyítették a polgárok dolgát. Például szerettük volna bevonni a fiatalokat, ezért javasoltunk, hogy 16 éves korhatártól lehessen kezdeményezés indítani. Végül 18 éves korhatár került elfogadásra, amit talán bánok, de még mindig fiatalokról beszélünk. Az időkeretet is kibővítettük 24 hónapra. Végül ismét 12 hónapra csökkent, azonban mégis elégedett vagyok a kompromisszummal, mivel alapvetően pozitív beállítottságú vagyok.
<P>
Másfelől tudjuk, hogy sok munka hárul a kezdeményezések benyújtóira, de remélem, hogy sikerül elérnünk, hogy a polgári kezdeményezéseket tisztelettel, konstruktív és pozitív szellemben fogadják az Unió intézményeiben.
<P>
Végül szeretném megköszönni képviselőtársaimnak remek együttműködésüket ezzel a fontos kezdeményezéssel kapcsolatban.
<SPEAKER ID="106" NAME="Íñigo Méndez de Vigo">
a PPE képviselőcsoport nevében. - (ES) Elnök asszony, az Európai Néppárt (Kereszténydemokraták) örömmel szavazza meg ezt a jelentést, és szeretnék gratulálni az előadóknak, a Bizottságnak és a Tanácsnak az elért megállapodáshoz.
<P>
Hölgyeim és uraim, a '80-as években kezdtük használni a "demokratikus deficit” kifejezést. Ezen azt értettük, hogy az Európai Unióban csak a Miniszterek Tanácsa hozott döntéseket, a Bizottság javaslatai alapján, a Parlamentnek csupán konzultációs szerep jutott.
<P>
A Parlament a '80-as évek óta harcolt a Maastrichti, Amszterdami és Nizzai Szerződések, az alkotmányszerződés és a Lisszaboni Szerződés révén a demokratikus deficit megszüntetéséért, és úgy vélem, hogy a Lisszaboni Szerződéssel, amely új jogköröket ruházott a Parlamentre és biztosítja a nemzeti parlamentek részvételét, sikerült elérnünk ezt a célt.
<P>
Ma ismét hozzáteszünk az eredményekhez a polgári kezdeményezés révén, amely a konvent munkájában a nemzeti parlamentek és az Európai Parlament megfelelő együttműködésének eredménye. Szeretném ma felidézni a következő neveket: Jürgen Meyer, német szociáldemokrata kollégánk, és Alain Lamassoure, az ő felelősségük volt, hogy a konvent ülése elé terjesszék és elfogadtassák ezt a kezdeményezést.
<P>
Ezért úgy vélem, elnök asszony, hogy sikerült véghezvinnünk a folyamatot, és hogy ma, amikor elfogadjuk ezt a kezdeményezést, aláírjuk a "demokratikus deficit” halálos ítéletét.
<P>
Most rajtunk a sor, hogy felelősségteljesen cselekedjünk, hölgyeim és uraim, és ma lehetőségünk is nyílik erre. Az uniós költségvetés elfogadásával megfelelünk a tőlünk várt szerepnek, amely felelős Parlamentet kíván, együttdöntési jogkörrel.
<P>
Hölgyeim és uraim, úgy vélem, ez szép nap Európa számára.
<SPEAKER ID="107" NAME="Enrique Guerrero Salom" LANGUAGE="ES">
Elnök asszony, A demokrácia: befejezetlen utazás című könyv írója a jelenlegi demokráciákban zajló elméleti és gyakorlati változások elismert elemzője.
<P>
Valóban egy befejezetlen utazás közepén járunk, amelynek során már sok úti célt elértünk, azonban kockázatok, bizonytalanság és kétségek időszakán haladunk át. A kétségek közt azonban pár bizonyosság is akad.
<P>
Az első, hogy a berendezkedés, amely kiállta az idők próbáját, a képviseleti demokrácia: az intézményeink; szabad parlamentek nélkül, amelyek az emberek akaratán alapulnak, sosem maradt volna fent a demokrácia.
<P>
Az is igaz azonban, hogy a demokráciának újításra, reformokra és változtatásra van szüksége, hogy jobb minőségű legyen, fenntartva struktúrákat, amelyek eddig szolgáltak bennünket, és alapjaik szilárdságát.
<P>
Milyen változásokra van szükség? Olyan típusú demokrácia felé kell törekednünk, amely kibővíti a részvétel fórumát, hogy a polgárok többek legyenek puszta szavazóknál, akik négy- vagy ötévente az urnákhoz járulnak. Olyan demokráciára van szükségünk, amely nagyobb teret nyújt a vitának, amelyben a polgárok megbeszélik a dolgokat, érvelnek és eszmét cserélnek, és amely növeli a társadalmi tőkét, amelyben a polgárok többé nem elszigeteltek, és integrálódhatnak a közösségbe. Európai dimenzióra is szükségünk van ehhez a típusú demokráciához.
<P>
Úgy vélem, a polgári kezdeményezésről szóló jogalkotás létrehozásával ezt elértük. Immár nincs többé kétfajta legitimáció, hanem két hangja is lett a polgároknak: az egyik itt a Parlamentben, a másik a polgári kezdeményezésben. Ez erősebb demokráciát teremt, amely fokozottabban a részvételen alapul és legitimebb az eddiginél.
<SPEAKER ID="108" NAME="Anneli Jäätteenmäki" LANGUAGE="FI">
Elnök asszony, szeretném mindenkinek megköszönni az együttműködést. Csodás az az egyetértés, amivel együtt tudtunk dolgozni a folyamat során. A polgári kezdeményezés üdvözlendő hozzájárulás az aktív polgárság megvalósításához. Remélem, hogy nagymértékben hozzá fog járulni a politikai viták indításához. Nem nyer minden kezdeményezés elegendő támogatást, de új szempontokkal gazdagíthatják a vitát.
<P>
A Parlament minél felhasználóbarátabbá kívánta tenni a polgári kezdeményezést, és ezt lényegében el is érte. Különösen elégedett vagyok azzal a döntéssel, hogy a Bizottságnak és a Parlamentnek közmeghallgatást kell szerveznie egymillió aláírás összegyűjtése után. Ez arra kötelezi az Unió intézményeit, hogy valóban meghallgassák az aláírók javaslatát. Ugyanakkor a Bizottságnak alaposan meg kell indokolnia előttük esetleges elutasító álláspontját.
<P>
Örültem volna, ha a polgári kezdeményezést nem csupán ezek a polgárok, hanem az egyes országokban élők is aláírhatták volna, de ezt a többség nem támogatta.
<P>
A polgári kezdeményezés jelentősége addig nem derül ki, míg életbe nem lép. Remélem, egy napon szélesebb körű vitát vált majd ki az Unió ügyeiről, mint amire ma került sor.
<SPEAKER ID="109" NAME="Indrek Tarand" LANGUAGE="ET">
Elnök asszony, örömömre szolgál, hogy ez a vita, amely nemrég még véget nem érőnek tűnt, végül eljutott a megoldásig. Ahogy a hőn szeretett Európai Külügyi Szolgálattal is túl sok táncot lejtettünk, ez is túl sokáig tartott. A lassú tánctól megfájdulhat az ember háta, és a partnere is csalódott lesz. A partner azonban ez esetben nem más, mint a polgárok. Remélem, hogy a demokrácia ezen új formája sikeres lesz, és nem élünk vissza a polgárok várakozásaival. Számomra az volt a legszomorúbb az egész vitában, hogy túl gyakran tapasztalhattunk bizalmatlanságot a polgárokkal szemben, attól való félelmet, hogy értelmetlen javaslatokkal állnak elő. Ez a félelem alaptalan, ahogy majd látni fogjuk.
<P>
Šefčovič úr, szeretném megkérni a Bizottságot, hogy jobban bízzon a polgáraiban. Észtország képviselőjeként szeretnék köszönetet mondani a Tanácsnak, amely megtartotta a digitális aláírás lehetőségét, mivel ez döntő fontosságú az országom lakosai számára. Európa kíváncsian várja polgárainak alkotó ötleteit. Köszönöm.
<SPEAKER ID="110" NAME="Emma McClarkin">
az ECR képviselőcsoport nevében. - Elnök asszony, az európai polgári kezdeményezés az oly szükséges uniós részvétel jele, és nagyszerű lehetőség a demokratikus részvétel növelésére, valamint a polgárok és politikusok közti kapcsolat szorosabbá tételére Európában.
<P>
Habár az útlevélszám kötelező megadásának korlátja továbbra is érvényes a tagállamok kétharmadában, én és az ECR képviselőcsoport néhány további tagja elértük a polgári kezdeményezés felhasználóbarátabbá tételét, eltörölve a rettentő bürokratikus kettős elfogadhatósági ellenőrzés rendszerét, és biztosítva azt, hogy a polgári kezdeményezés nyitva álljon az alulról jövő kezdeményezések előtt is, ne csupán a nagy, szervezett érdekcsoportok előtt.
<P>
Most a valóban alulról jövő kezdeményezéseknek is van esélye a sikerre, még ha nem is egyeznek az európai föderalizmus szellemével. A legfontosabb, hogy amennyiben a Bizottság elutasítja a polgári kezdeményezést, köteles lesz megjelölni ennek pontos okait, valamint jeleznie kell, milyen módon kívánja megvalósítani a sikeres kezdeményezéseket. Az átláthatóság kulcsszerepet játszik ebben a folyamatban.
<P>
Itt az ideje, hogy az Európai Unió valóban figyelembe vegye az európai polgárok véleményét, és meghallgassa a polgárok hangját. Remélem, hogy az új eljárás nagyobb demokratikusságot, és az Európai Bizottság nagyobb elszámoltathatóságát fogja eredményezni, és ösztönözni fogja az Unió jövőbeni útjáról folyó párbeszédet.
<SPEAKER ID="111" NAME="Helmut Scholz" LANGUAGE="DE">
Elnök asszony, Šefčovič úr, hölgyeim és uraim, már a délelőtti, az Európai Tanács soron következő üléséről folytatott vita során világossá vált, hogy az Európai Unió legitimációs problémával küzd. Ennek gyökere abban a tényben rejlik, hogy a politika gyakran figyelmen kívül hagyja a polgárok mindennapi érdekeit. A polgárok jogosan várják el, hogy fokozottabban bevonják őket a politikák kialakításába. A számos európai országban zajló tüntetések ennek eléggé nyomatékos kifejeződései. Az európai polgári kezdeményezés bevezetése, amelyről ma szavazni fogunk, azt jelenti, hogy először az Európai Unió történetében olyan eszköz áll majd rendelkezésünkre, amely lehetővé teszi Európa polgárai számára, hogy kifejezzék elvárásaikat és kívánságaikat, hogy közvetlen módon kezdeményezéseket indítsanak, amelyek politikai következményekkel bírnak, és így közvetlenül részt vegyenek a döntéshozatalban.
<P>
A jelenlegi szabályozás kielégítő, azonban képviselőcsoportom azon a véleményen van, hogy lehetne jobb, és jobbnak is kell lennie. Az, hogy Európa polgárai és lakosai valóban élni fognak-e a polgári kezdeményezés lehetőségével, végső soron rajtunk, a Parlamenten múlik. Mennyire fogjuk komolyan venni a magunkra vállalt kötelezettséget, hogy támogassuk a szükséges nyitott megközelítést? Felkészültek leszünk-e rá, olyan helyzetben leszünk-e három év múlva, hogy érdemben alakítsuk a Tanács és a Bizottság mellett a kezdeményezés további jövőjét? A polgári kezdeményezés értéke nem a Tanács és a Bizottság közt létrejött intézményközi kompromisszumon fog múlni, hanem azon, valóban élnek-e a polgárok a lehetőséggel. Az, hogy a ma előttünk lévő javaslat jelentős mértékben jobb a kezdetinél - és szeretném megköszönni különösen Gurmai asszonynak, valamint Wallis úrnak és Häfner úrnak szoros együttműködésüket és a rendelet finomítása terén elért haladást -, a civil társadalom nagyszámú képviselőjén is múlt, akik vélekedéseinket és vitáinkat a valóság és a gyakorlati kivitelezhetőség szemszögéből többszörösen megvizsgálták. Szeretném megragadni az alkalmat, hogy nekik is köszönetet mondjak.
<P>
Felkérem Európa polgárait, hogy éljenek a kezdeményezés jogával.
<SPEAKER ID="112" NAME="Morten Messerschmidt" LANGUAGE="DA">
Elnök asszony, mióta egy éve hatályba lépett a Lisszaboni Szerződés, az uniós intézményekre eddig példa nélküli mennyiségű jogkört ruháztak át, és az elmúlt évben azt láttuk, hogy különösen az Európai Parlament aknázta ki ezt a lehetőséget, rengeteg jogkörtől fosztva meg a tagállamokat.
<P>
Két reménysugarat láttunk a Lisszaboni Szerződés hatályba lépésekor. Az egyik a polgári kezdeményezés volt. Ez az oka, amiért - mind a dániai pártom, mind az Európai Parlamenti képviselőcsoportom nevében - részt vettem a tárgyalásokon, éppen azért, hogy segítsek a polgári kezdeményezés intézményének kialakításában, amely, minden más ellenére, egy halvány reménysugár volt a máskülönben sötét és föderális Unióban.
<P>
Néhány kérdésben eltérő véleményen voltunk. Több képviselő már említette, hogy olyanokra is ki kívánja terjeszteni a polgári kezdeményezés benyújtásának jogát, akik nem uniós polgárok, másvalaki meg akarja határozni a szavazási kort más tagállamokban és így tovább - ez olyasmi, amiben nem tudtunk megegyezni. Azonban a keretrendszer, amiben most mégis megegyeztünk, tartalmaz pozitív elemeket, ezért a demokrácia szellemében, valamint a Lisszaboni Szerződésben minden egyéb ellenére meglévő pozitív elemek támogatása érdekében, a mi képviselőcsoportunk is támogatja a kezdeményezést.
<SPEAKER ID="113" NAME="Bruno Gollnisch" AFFILIATION="NI">
(FR) Elnök asszony, hölgyeim és uraim, a polgári kezdeményezés, amelyet a Szerződések javasolnak és a jelen rendelet tartalmaz, a demokrácia kigúnyolása. Először is, elhiteti a polgárokkal, hogy a szavuk elhallatszik az eurokráciáig, annak ellenére, hogy az folyamatosan figyelmen kívül hagyta, amikor a polgárok népszavazás útján világossá tették, hogy nem kívánják az európai szuperállam alkotmányát. Ezért a közvélemény meghallgatásával kellene kezdeni, amikor nemet mond, vagy azt, hogy eddig és ne tovább.
<P>
Szintén a demokrácia kigúnyolása a kezdeményezés az elfogadhatóság korlátozásait tekintve. A polgári kezdeményezéseknek összhangban kell lenniük a szerződésekkel, és az úgynevezett alapelvekkel, amelyeken azok nyugszanak. A szerződésekben foglalt szabad mozgás elvére hivatkozva kerül könyörtelenül visszautasításra a gazdaságaink védelme, a tőke által uralt globalizáció megfékezése, amelynek pusztító hatását jelenleg is érezzük, elutasításra kerül minden próbálkozás a bevándorlók áramának visszafordítására. A Törökországgal folyó tárgyalások megállítását célzó kezdeményezés valószínűleg hasonló sorsra jutna, mivel felkérhetjük a Bizottságot a cselekvésre, de arra nem, hogy álljon el valamilyen cselekvéstől. Ha egy kezdeményezés elegendő aláírást kap, a Bizottság nem köteles megvalósítani, csupán meg kell indokolnia a döntését. Ez a demokrácia igazi megcsúfolása.
<SPEAKER ID="114" NAME="Mariya Nedelcheva" AFFILIATION="PPE">
(FR) Elnök asszony, először is hadd fejezzem ki elismerésem az előadóknak az általuk végzett rendkívüli mennyiségű munkáért. Hölgyeim és uraim, vannak példa nélkül álló pillanatok az Európai Parlamentben. A mai nap ilyen. Átlátható, egyszerű és hatékony eszközt kívántunk adni a polgárok kezébe annak érdekében, hogy közelebb kerüljenek az intézményekhez.
<P>
Először is, hangsúlyoznunk kell az eljárás egyszerűsítésére tett erőfeszítéseket. A nyilvántartásba vétel szakasza gyors és áttekinthető lett. Az a feladatunk, hogy ismertessük a közvéleménnyel a feltételeket, amelyeknek a kezdeményezésnek meg kell felelnie a nyilvántartásba vételhez: az Unió értékeinek tisztelete, a Bizottság jogköreinek tisztelete a szerződések alkalmazását illetően.
<P>
Másodsorban szeretném felhívni a figyelmüket a tagállamoknak szabott egyéves határidőre. A tény, hogy betartják ezt a határidőt, és biztosítják az adatok védelmét, határozott jelzés volna a polgárok felé.
<P>
Harmadsorban, szeretnék hangot adni elégedettségemnek a három hónapos határidővel, a politikai és jogi indoklással és a Bizottság által tartandó, a Parlamenttel közös meghallgatás szervezésére irányuló folyamattal kapcsolatban. Kijelenthetjük, hogy ezzel a három ponttal együtt hamarosan olyan eszköz áll majd az európai polgárok rendelkezésére, amely a vártnál egyszerűbb, átláthatóbb, mint amilyennek első látásra tűnik, és remélhetőleg hatékonyabb.
<P>
Végül, továbbra is figyelemmel kísérem a kezdeményezések politikai pártok általi finanszírozásának esetleges káros következményeit, amivel kapcsolatban úgy vélem, hogy a polgárok talán szemrehányást fognak tenni nekünk. Emellett mindannyiukra számítok, hogy riadót fújjanak az első jeleire annak, ha egy kezdeményezést valaki politikai célra használ fel, mivel ez mindenekelőtt a mi feladatkörünk, és a részvételi demokrácia olyan eszközét szavazzuk meg, amely egyedül a polgároké lehet.
<SPEAKER ID="115" NAME="Victor Boştinaru" AFFILIATION="S&amp;D">
Elnök asszony, először is hadd gratuláljak a Petíciós Bizottság társelőadójaként nyújtott közreműködéséhez.
<P>
Ahogy bizonyára tudják, a polgári kezdeményezés az S&D csoport egyik fő prioritása volt. Először is szeretnék gratulálni az Alkotmányügyi Bizottság és a Petíciós Bizottság mind a négy társelőadójának a figyelemreméltó jelentés elkészítésében nyújtott közös munkájukért, valamint a Tanáccsal és Bizottsággal sikeresen folytatott tárgyalásokért, amelyek jó eredménnyel zárultak. Szeretném továbbá megemlíteni az Európai Bizottság alelnöke, Šefčovič biztos különleges szerepét, valamint készségét, nyitottságát és elkötelezettségét mind a Tanáccsal, mint a Parlamenttel folytatott tárgyalások során.
<P>
Örülök, hogy a mai napon sor kerül a szavazásra, csupán pár hónappal az egyedülálló és kulcsfontosságú eszközt kialakító folyamat kezdete után, amely a részvételi demokráciát szolgálja az Európai Unióban. Az Európai Parlament jelentős mértékben hozzájárult a jelenlegi szöveg kialakításához. A szöveg kétharmada a Parlamenttől származik, amely ismét bizonyítja folyamatos elkötelezettségét az európai polgárok politikai vitába való bevonása, valamint az Európai Unió polgárközelibbé tétele iránt.
<P>
Úgy vélem, ez a dokumentum kiegyensúlyozott és hozzájárul a közös célunkhoz, amely fontos szerepet szán a polgári kezdeményezésnek az európai demokrácia gyakorlatában, és képessé teszi az európai polgárokat arra, hogy befolyásuk legyen az európai politikára. Valóban, ennek az eszköznek az a célja, hogy átfogó vitát ösztönözzön a civil társadalomban. Ahogy képviselőcsoportunk kezdettől fogva hangsúlyozta, ez az eszköz könnyen elérhető és egyszerűen tervezett, valamint átlátható és részleteiben is szabályozott, a kellemetlenségek elkerülése végett.
<P>
Szeretnék mindannyiuknak köszönetet mondani és sok siker kívánok a jól sikerült kezdet után.
<SPEAKER ID="116" NAME="Andrew Duff" AFFILIATION="ALDE">
Elnök asszony, néhány felszólaló feltételezésével ellentétben az a meggyőződésem, hogy a polgári kezdeményezést kezdettől fogja úgy alakítottuk, hogy a polgárok képesek legyenek általa kérni a Bizottságtól, hogy javasolja a szerződések módosítását.
<P>
Nagyon örülök annak, hogy a rendelet 2. cikkének végleges szövege hűen megismétli a Szerződés 11. cikkének (4) bekezdését. A Bizottság javaslata a szerződések módosítására a Bizottság működési jogkörének része, és tapasztalatból mindannyian tudjuk, hogy gyakran szükséges a szerződések megváltoztatása annak érdekében, hogy céljaikat teljes mértékben elérjük.
<P>
Ezért a polgároknak bátraknak kell lenniük, és ki kell használniuk a posztnacionalista demokrácia nagyszerű új kísérletét.
<SPEAKER ID="117" NAME="Marek Henryk Migalski" AFFILIATION="ECR">
(PL) Elnök asszony, ahogy McClarkin asszony is említette, képviselőcsoportunk támogatni fogja ezt a javaslatot, mivel jónak tartjuk, és el kellene fogadni a szavazás során. Elégedetté tesz, hogy míg a javaslaton dolgoztunk, lehetőségünk nyílt kivenni belőle számos, aggodalomra okot adó részt. Egyebek közt növeltük a személyes adatok védelmét, és a kezdeményezés aláíróinak minimális életkorát 16-ról 18 évre emeltük. Ez jó eredmény.
<P>
Van azonban pár bíráló megjegyzésem is. Először is, ahogy McClarkin kollégám fogalmazott, voltaképp a Bizottság fogja eldönteni, elfogadásra kerül-e egy kezdeményezés vagy sem, ezért a nép hangja még mindig hivatalnokoktól fog függeni, még akkor is, ha jóhiszeműen járnak el. Egy másik megfontolandó kérdés, hogy vajon a kezdeményezéshez szükséges
<P>
300 000 szavazat és a tagállamok negyede, amelyeket képviselnie kell, nem túl alacsony küszöbértékek-e. Lengyelországban egy hasonló típusú kezdeményezéshez 100 000 fő szavazata szükséges. Az Európai Unió sokkal nagyobb népességét nézve - a lengyelek csupán ennek 8%-át teszik ki - úgy vélem, ez az érték megkérdőjelezhető. A kétségek ellenére azonban a javaslat támogatandó, és az Európai Konzervatívok és Reformerek Képviselőcsoportja egyértelműen támogatni fogja.
<SPEAKER ID="118" NAME="Bairbre de Brún" AFFILIATION="GUE/NGL">
(GA) Elnök asszony, először is szeretnék köszönetet mondani önnek és az előadóknak. Az előadók munkája jelentős javulást eredményezett a Bizottság javaslatához képest.
<P>
Elégedetlen vagyok azonban amiatt, hogy a javaslat bizonyos elemei sok olyan polgár kizárását eredményezik a folyamatból, akiket be kellene vonni. Szeretném arra kérni a Parlamentet, hogy komolyan vizsgálja meg a Petíciós Bizottságban nagy többséggel elfogadott módosításokat, amelyeket ismételten napirendre tűzünk a plenáris ülésen - a 71., 72., 73. és 74. számú módosításokat. Különösen azt kellene biztosítanunk, hogy ne keltsünk olyan benyomást az itt élő, állampolgárságot nem kapott emberekben, mintha nem volna szükség a véleményükre, vagy azt nem fogadnánk szívesen. Hasonlóképp, a fiatalokat is bátorítanunk kellene arra, hogy vegyenek részt az uniós politikával kapcsolatos ügyekben.
<P>
A jelenlegi helyzetben nem minden, az Európai Unióban lakóhellyel rendelkező személy - beleértve a huzamos tartózkodási engedéllyel rendelkezőket - írhatja alá a polgári kezdeményezést. A részvétel csak az európai uniós polgárok előtt lesz nyitott.
<P>
A 72. és 73. számú módosítások célja, amelyeket ismét napirendre tűztünk a plenáris ülésen, annak biztosítása, hogy az EU-ban lakóhellyel rendelkezők aláírásai is számítsanak az egymillió, a Bizottságtól fellépést kérő aláírás közé.
<SPEAKER ID="119" NAME="Daniël van der Stoep" AFFILIATION="NI">
(NL) Elnök asszony, nem vagyok benne biztos, mire is jó a polgári kezdeményezés. Szépen hangzik a polgárok bevonása a döntéshozatalba, habár természetesen jobb volna alkalmat adni ugyanezeknek a polgároknak arra, hogy népszavazáson döntsenek a Lisszaboni Szerződésről.
<P>
A polgárokkal folytatott párbeszédnek nevezni egy olyan szerződést, amelyet erővel nyomtunk le a torkukon, ahogy én látom, egyszerre cinikus és ironikus. Elnök asszony, attól tartok, hogy a polgári kezdeményezés csupán látványos kirakati dísznek bizonyul majd. A Bizottság menlevelet kapott a javaslatok figyelmen kívül hagyására. Világos, hogy ők az eurofil elitnek - akik nyilvánvalóan Európa-párti álláspontot képviselnek - tetsző javaslatokat fogják elfogadni.
<P>
Vajon el tudja oszlatni a Bizottság a kételyeimet? Tegyük fel, hogy polgári kezdeményezések születnek arról, hogy függesszük fel a Törökországgal folytatott tárgyalásokat, vagy oszlassuk fel ezt a Parlamentet - ami természetesen nagyszerű ötlet volna. Ezeket vajon komolyan fogja venni a Bizottság? Szeretném hallani erről a véleményüket.
<P>
Elnök asszony, a polgárok bizalma az Európai Unió iránt már elérte a mélypontot. Úgy gondolom, a polgári kezdeményezés vajmi keveset fog ezen változtatni, és ez valójában nem aggaszt, mivel minél többen veszik észre az Európai Unió összeomlását, annál jobb.
<SPEAKER ID="120" NAME="Anna Maria Corazza Bildt" AFFILIATION="PPE">
Elnök asszony, az Állampolgári Jogi, Bel- és Igazságügyi Bizottság árnyékelőadójaként teljes mértékben elkötelezett voltam az európai polgárok politikai kezdeményezőképességre való jogának kidolgozása mellett, azzal a szándékkal, hogy valódi hatalmat ruházzunk a polgárokra.
<P>
Támogatom a végső kompromisszumos megoldást, és gratulálok Lamassoure úrnak. Ez a változat felhasználóbarát, egyszerű és hozzáférhető a polgárok számára. Különösen megelégedésemre szolgál az átláthatóság, ami a politikai és pénzügyi támogatást illeti. Sajnálatosnak tartom azonban, hogy a finanszírozás a politikai pártok és csoportok részéről megengedett, és nemzeti politikusok is lehetnek kezdeményezők.
<P>
Nem akarom elrontani az ünneplést, de legyünk reálisak. Fennáll a veszélye annak, hogy az európai demokratikus folyamat nem csak gyorsulhat, hanem le is térhet a jó útról, és a polgári kezdeményezést kihasználhatják, sőt, túszul ejthetik a szélsőséges és populista erők.
<P>
Úgy vélem, mindannyiunknak magunkra kell vállalnunk a közös felelősséget, és biztosítanunk kell, hogy valóban a polgárok érdekében használják a kezdeményezést. Felhívom a tagállamok megválasztott politikusait, hogy tiszteljék, hogy véleményük kifejtésére rendelkezésükre áll a képviseleti demokrácia, a jelenlegi kezdeményezés pedig a polgároké. Felhívom a Bizottságot, hogy a téves várakozások elkerülése érdekében megfelelő módon tájékoztassa a polgárokat, és legyen szigorú az elfogadhatósági feltételek megállapításakor.
<P>
Felhívom a médiát, hogy szerepüknek megfelelően szolgáltassanak megfelelő információt a kezdeményezésről, a tagállamokat pedig arra, hogy tiszteljék a személyes adatokat, hogy az emberekben elég bizalom legyen a részvételhez. Szívből remélem, hogy esélyt tudunk adni a polgárainknak arra, hogy részt vegyenek a vitában és szívesen éljenek az új eszközzel.
<SPEAKER ID="121" NAME="Hannes Swoboda" AFFILIATION="S&amp;D">
(DE) Elnök asszony, nem vagyok tagja a javaslat kidolgozásában közvetlenül részt vevő egyik bizottságnak sem, mégis teljes támogatásomról biztosítottam az előadónkat, Gurmai asszonyt, és szeretnék köszönetet mondani minden előadónak. Úgy vélem, jelentős előrelépést tettünk az Európai Unió demokratizálásának folyamatában.
<P>
Tudom, hogy sokan aggódnak az eszközzel való lehetséges visszaélés miatt. Rajtunk múlik azonban, hogy politikánk alakításakor figyelembe vegyük a polgárok aggodalmait és problémáit, és akkor nem lehet majd visszaélni a polgári kezdeményezéssel. Rajtunk múlik, hogy politikánkat a polgári kezdeményezés ellenzésére használjuk, ha úgy véljük, hogy rossz irányba haladnak a dolgok. Az ellenzés bizonyára hasznosabb, mint figyelmen kívül hagyni őket.
<P>
Corazza Bildt asszonnyal ellentétben úgy vélem, sikerült jó kompromisszumot elérnünk, Úgy vélem, politikai pártoknak nem szabadna használniuk a kezdeményezés eszközét, mivel számukra rendelkezésre áll a pártok és a parlamenti politika területe. Természetesen teljes mértékben igaz, hogy a politikusokat nem szabadna kizárni a vitából. Ezért úgy vélem, ez az eszköz jó irányba tett lépést jelent.
<P>
Ezután már a politikai pártok dolga, hogy végrehajtsák a megfelelő politikákat a polgárok és a polgári kezdeményezések vigyázó tekintete mellett, hogy foglalkozzanak a polgárok kívánságaival és problémáival, a Parlamentbe hozzák azokat, és sokkal nagyobb mértékű párbeszédet folytassanak a polgárokkal. Ez az eszköz a politikusokat is arra kényszeríti, hogy józanabbul cselekedjenek, és oly módon alakítsák Európát, hogy közelebb kerüljön a polgárokhoz és ne távolabb tőlük, amely jogos bírálat sokak részéről elhangzik.
<P>
Még egyszer szeretnék köszönetet mondani az előadóknak kemény munkájukért. Úgy vélem, ez jelentős előrelépés az európai demokrácia számára, és végső soron ez az, amiért itt a Parlamentben síkra szállunk, a demokratikus Európa.
<SPEAKER ID="122" NAME="Tadeusz Cymański" AFFILIATION="ECR">
(PL) Elnök asszony, szeretnék csatlakozni a javaslat támogatóinak és méltatóinak sorához. Másrészt bizonyos kétségek és megjegyzések kinyilvánítása még nem jelenti a támogatás hiányát, csupán az afeletti aggodalmat mutatja, hogy a terv megfelelő módon kerül-e alkalmazásra. Szeretnék rámutatni arra, hogy az említett lehetőségek, remények és félelmek arra vonatkoznak - ezt többek között Migalski úr is említette -, hogy ezzel a nagyon is szükséges eszközzel, amely sokat fog tenni a demokrácia megerősítéséért és kiterjesztéséért, ne lehessen visszaélni.
<P>
Paradox módon ezzel az eszközzel a gyakorlatban könnyen vissza lehet élni, nem csak a szélsőségeseknek, hanem a nagyon erős és befolyásos érdekcsoportoknak is, és ezt azért mondom, mivel véleményünk szerint az 1 000 000 aláírás nem magas küszöb, ha összevetjük az Unió demográfiai adataival. Ha rámutatunk, hogy egy kezdeményezés elutasításáról vagy elfogadásáról hozott döntés nagymértékben önkényes elbírálástól függ majd, ez a tény maga is komoly bírálatot eredményezhet a polgárok részéről. Összefoglalva úgy vélem, meg kellene gyorsítanunk a javaslat kidolgozását, prioritássá téve, azonban egyúttal alapos, pontos és józan elemzésnek is alá kell vetnünk.
<SPEAKER ID="123" NAME="Diane Dodds" AFFILIATION="NI">
Elnök asszony, demokrataként állok önök előtt, olyasvalakiként, aki szerint támogatni kell a polgárok nagyobb részvételét a demokratikus folyamatban. Legyünk őszinték, szakadék van a döntéshozók és a polgárok között. Ezért nagyon fontos, hogy az átlagember hangja is hallható legyen.
<P>
Az európai polgári kezdeményezés elméletben helyes elképzelés, azonban az én lelkesedésemet csökkenti, hogy a Bizottság még mindig jelentős jogkörökkel bír. Azt sem hagyhatjuk figyelmen kívül, hogy az aláírásgyűjtés módja a polgári kezdeményezés számára, még akkor is, ha a részvétel követelményét a tagállamok negyedére csökkentjük le, azt jelentheti, hogy mindenki számára nagyon nehéz lesz az aláírások összegyűjtése, kivéve a nagy lobbiszervezeteket, amelyek már egész Európára kiterjedve működnek. Ennek valóban a polgárok, nem pedig a nem kormányzati szervezetek eszközévé kell válnia.
<SPEAKER ID="124" NAME="Paulo Rangel" AFFILIATION="PPE">
(PT) Elnök asszony, biztos úr, hölgyeim és uraim, tisztelt tanácsi tagok, a polgári kezdeményezés nagyon fontos lépés az Európai Unió alkotmányos természetének elismerése felé. Csakis egy alkotmányos entitás, akár rendelkezik írott alkotmánnyal, akár nem, lehet olyan helyzetben, hogy ilyen hatáskörű eszközzel lássa el a polgárokat, és véleményem szerint ez nagyon értékes a tevékenységünkben: hogy alkotmányos természetűvé tesszük az Európai Uniót.
<P>
El kívántam továbbá mondani, hogy ez nagyon fontos lépés a polgárok, valamint a polgárok közti szolidaritás szempontjából. Azáltal, hogy a tagállamok negyedének részvétele a kezdeményezés indításának minimális feltétele, Európát átfogó, egész Európára kiterjedő mozgalmat hozunk létre, mivel így sokkal nehezebbé válik a részvétel a lobbisták vagy elszigetelt érdekcsoportok számára. Ellentétben az imént elhangzottakkal, sokkal nehezebb a lobbisták dolga akkor, ha hét vagy nyolc ország polgárainak kell kezdeményezést indítaniuk, ezért meg vagyok győződve arról, hogy ez az európai államok, valamint a polgáraik közti szolidaritás erősítését is szolgálni fogja, amely szolidaritásra jelenleg, két nappal az Európai Tanács döntő fontosságú decemberi ülése előtt nagyobb szükségünk van, mint valaha.
<SPEAKER ID="125" NAME="Roberto Gualtieri" AFFILIATION="S&amp;D">
(IT) Elnök asszony, hölgyeim és uraim, az eljárások képezik a demokrácia anyagát, ezért a polgári kezdeményezés megvalósítása nem csupán technikai gyakorlat volt, hanem alapvető választások elé állított minket. Ezek lehetővé tették, hogy a polgári kezdeményezést olyan eszközzé tegyük, amely ténylegesen segíti a valódi európai politikai tér kiépítését.
<P>
A Parlament kétségtelenül példamutató módon gyakorolta előjogait, jelentősen javított az eredeti javaslaton. A főbb eredményeket már említették az előttem szólók, nem szükséges emlékeztetnem önöket rájuk. Szeretnék azonban kiemelni egy másikat, amelyhez képviselőcsoportunk jelentősen hozzájárult. Az európai parlamenti pártok is támogathatnak majd polgári kezdeményezéseket. Ez jelentős eredmény, mivel az európai demokrácia jövője múlik rajta. Nem jöhet létre valódi demokrácia addig, amíg az európai politikai pártok nem vállalnak magukra hatékony szerepet a demokratikus folyamatban. A mai napon előrelépést teszünk ezen a téren, és ez még egy ok arra, hogy az európai demokrácia nagy napjának nevezzük.
<SPEAKER ID="126" NAME="Erminia Mazzoni" AFFILIATION="PPE">
(IT) Elnök asszony, biztos úr, soros tanácsi elnök úr, hölgyeim és uraim, szeretném megköszönni az összes előadónak az időben elvégzett munkát és az üdvözlendő kompromisszumot, amelyet elértek. A Petíciós Bizottság elnökeként kérem, engedjék meg, hogy kifejezzem hálás köszönetem Wallis asszonynak és Häfner úrnak, továbbá az árnyékelőadóknak, akik - noha nagy csapatot alkottak - képesek voltak összeegyeztetni a Petíciós Bizottságban folytatott vita során felmerült mindent véleményt.
<P>
Úgy vélem, munkánk során teljes mértékben tudatában voltunk feladatunk fontosságának. Valóban, a polgári kezdeményezés jelentős cél a folyamatban, amely létrehozza a polgárok Európáját, egy demokratikus és valóban részvételen alapuló Európát.
<P>
Mi a Petíciós Bizottságban ezt észben tartva dolgoztunk, az Alkotmányügyi Bizottsággal együttműködésben, az eljárási szabályzat 50. cikkében megállapított eljárásnak megfelelően. Ahogy több képviselőtársam és az előadók hangsúlyozták, célunk az eljárás minél használhatóbbá, tehermentesebbé, átláthatóbbá és hatékonyabbá tétele volt.
<P>
Ezt szem előtt tartva dolgoztuk ki a Bizottságra háruló kötelezettségeket, korlátozva annak értékelési hatáskörét az általunk bevezetett elfogadhatósági feltételeket illetően. Szeretném megnyugtatni a jogos és érthető aggályokat felvető képviselőtársakat, hogy ezek felmerültek a vita során, és megkíséreltünk megoldást találni rájuk.
<P>
Végül, mivel ez a téma közel áll a szívemhez, szeretném hangsúlyozni annak fontosságát, hogy bevezettük a polgári kezdeményezés képviselőinek közmeghallgatását, amelyet a Bizottság fog lebonyolítani az Európai Parlamenttel együttműködésben. A Petíciós Bizottság elnökeként szeretnék hangot adni az elégedettségemnek, mivel a résztvevő felek közti megegyezésnek köszönhetően valószínűleg az általam elnökölt bizottság fogja megkapni ezt a feladatot.
<SPEAKER ID="127" NAME="Matthias Groote" AFFILIATION="S&amp;D">
(DE) Elnök asszony, először is szeretnék köszönetet mondani mindenkinek, aki ezt lehetővé tette, különösen Sylvia-Yvonne Kaufmann korábbi alelnöknek, aki az előző parlamenti ciklusban elvégezte az előkészítő munka jelentős részét, annak biztosítása érdekében, hogy egy napon az európai polgári kezdeményezés valósággá válhasson.
<P>
Az Európai Unió polgárai néha nagyon távolinak érzik Európát és intézményeit. Ez az eszköz, az európai polgári kezdeményezés közelíteni fogja az intézményeket a polgárokhoz. Kiváló eszközről van szó, amely erősíteni fogja a demokráciát, fokozottabban bevonja az embereket a politikába, és lehetővé teszi, hogy megragadják a kezdeményezést. Úgy vélem, hogy a következő hónapok során még két fontos dolog vár megvalósításra. Az első, hogy hozzáférést kell biztosítani a polgárok számára a kezdeményezéshez, beleértve a digitális hozzáférést az interneten keresztül, könnyen használható, ám biztonságos módon. A második, hogy amennyiben egy polgári kezdeményezés sikeres, jogi aktusnak kellene követnie. A kérdésem a Bizottsághoz ezért a következő: hogyan döntjük el a jövőben, mely kezdeményezéseket követ jogi aktus, és melyeket egyszerű meghallgatás? Ezt talán kifejthetné, Šefčovič úr. Önnek is szeretnék köszönetet mondani a munkájáért, és a Tanács által végzett munkáért.
<SPEAKER ID="128" NAME="György Schöpflin" AFFILIATION="PPE">
Elnök asszony, a polgári kezdeményezés elindítása kétségtelenül az európai integráció egyik legfontosabb fejleménye. A hatalom minőségi újraelosztását jelenti az Európai Unióban, és benne rejlik a lehetőség, hogy jelentős újításokat eredményezzen az európai politikában.
<P>
A polgárok egy szintre emelése a Parlamenttel és a Tanáccsal, felkínálva nekik annak jogát, hogy a Bizottságot jogalkotási eljárás indítására kérjék fel, messze ható következményekkel jár. Az új eljárás teret nyit például az egyik alapvető sajátosság megkérdőjelezésére, amely mentén az integrációs folyamat kialakításra került - amely nem más, mint hogy kezdettől fogva a hatalmi elit vezette. Ez sok tekintetben nagyon sikeresnek bizonyult, azonban mára nem lehet kétséges az sem, hogy a polgárok tevékeny támogatása nélkül az integrációs folyamat akadályokba ütközik. Valóban, egyre több jel utal arra, hogy a polgárok az Uniót távolinak, bonyolultnak és megközelíthetetlennek látják. Nagyon kevés okuk volt rá, hogy párbeszédet kezdjenek vele, mivel hiányoztak ennek eszközei.
<P>
A polgári kezdeményezés ezt a hiányosságot orvosolja. Olyan eszközt hoz létre, amely képes arra, hogy áthidalja az Uniót és a köznépet elválasztó szakadékot. Mindenkinek érdekében áll, hogy az eszköz a lehető leghatékonyabban működjön.
<SPEAKER ID="129" NAME="Sylvie Guillaume" AFFILIATION="S&amp;D">
(FR) Elnök asszony, hölgyeim és uraim, először is szeretnék gratulálni minden előadónak, különösen kollégámnak, a mellettem ülő Gurmai asszonynak a téma kidolgozásában végzett kiváló munkájukért.
<P>
A polgári kezdeményezés kialakítása a Lisszaboni Szerződés egyik legérdekesebb újítása. Véleményem szerint ez a polgárok kezébe adott új jogalkotási jogkör az európai intézményekben.
<P>
Egy olyan helyzetben, amikor az Unióhoz tartozás érzése még gyenge, és amelyben különösen aggasztóak az európai választások alacsony részvételi arányai, ez a kezdeményezés lehetővé teszi az európai polgárok számára, hogy az európai demokrácia teljes jogú szereplőivé váljanak. Ez a javaslat nagy kíváncsiságot és vitathatatlan érdeklődést keltett.
<P>
Ezért ha kizárólag a polgári kezdeményezés kockázatait domborítjuk ki, az elhibázott jelzés lenne a polgárok felé. Míg természetesen megfelelő módon meg kell vizsgálni a javaslatot, nem kell tartani a javaslat nyomán esetleg kialakuló párbeszédektől.
<P>
A Parlament és a Tanács által kötött kompromisszum tökéletesen kiegyensúlyozott, és a szöveg elfogadását követően az lesz a feladat, hogy az új eszköz minél előbb érvénybe lépjen, mivel a polgárok ezt várják tőlünk, és ez fontos lehetőség.
<P>
(Taps)
<SPEAKER ID="130" NAME="Carlo Casini" AFFILIATION="PPE">
(IT) Elnök asszony, hölgyeim és uraim, az Alkotmányügyi Bizottság elnökeként mindenekelőtt azért szólalok fel, hogy megköszönjem a bizottságom minden tagjának a jól végzett munkát, különösen Lamassoure úrnak és Gurmai asszonynak, akik remek munkát végeztek a Lisszaboni Szerződés egyik legfontosabb változtatásának végrehajtása során.
<P>
A Bizottság meghallgatta minden nemzeti parlament és a szakértők véleményét is, szorosan együttműködve a Bizottsággal - amiért hálás köszönetet szeretnék mondani Šefčovič biztosnak. A Tanács is készségesen vett részt a párbeszédben, amiért Chastel urat illeti a köszönet.
<P>
Az eljárási szabályzat 50. cikkének alkalmazása is jól működött, lehetővé téve a hatékony együttműködést a Petíciós Bizottsággal.
<P>
Én személy szerint támogattam a rendelet érvénybe lépésének egyéves határidejét, és ezt egyáltalán nem azért tettem, hogy késleltessem az alkalmazását, ellenkezőleg, annak biztosítása érdekében, hogy kezdeti végrehajtása átfogó módon és felelősségteljesen történjen, hogy kivétel nélkül minden tagállam képes legyen eleget tenni a részvétel előkészítésére és az eszközök ellenőrzésére vonatkozó követelményeknek.
<P>
Úgy vélem, hogy az új eszköz legjótékonyabb hatása az uniós polgári tudatosság növelése, amely immár kibővült a jogalkotás folyamatában való részvétel jogával, beleértve a kezdeményezés jogát. Abban is biztos vagyok, hogy a rendelkezésre bocsátott mechanizmusok könnyen elérhetővé teszik a részvételt a polgárok számára, míg megakadályozzák a visszaéléseket.
<P>
Végezetül azt hiszem, karácsony előtt pár nappal járván, hogy a rendelet elfogadása szép ajándék lesz az európai polgárok és maga Európa számára.
<SPEAKER ID="131" NAME="Jo Leinen" AFFILIATION="S&amp;D">
(DE) Elnök asszony, örülök, hogy az Alkotmányügyi Bizottság utódomul kinevezett tagja után szólalhatok fel, mivel 10 éven át támogattam ezt az elképzelést, és az európai polgári kezdeményezés szinte az utolsó pillanatban került bele a szerződés szövegébe. Akkoriban a Parlament és a nemzeti parlamentek képviselői ragadták magukhoz a kezdeményezést a konventben. Ez a rendelet új fejezetet nyit a polgárok és az európai intézmények viszonyában. Mindannyian reméljük, hogy csökkenteni fogja az emberek és a politika közti távolságot Európában. A polgári kezdeményezés nem gyógyítja meg minden bajunkat, de hatalmas segítség lehet. Mindenekelőtt nagyobb nyitottságot szeretnék látni Európában, az aktuális, a polgárokat érintő kérdésekről folyó, határokon átnyúló vita formájában. A saját területemen, a környezetvédelem területén számos kérdés jut eszembe, amely felvehető volna az Európai Unió napirendjébe az eszköz segítségével, és különösen a Bizottság, mint Európa kormányának vagy végrehajtó hatalmának napirendjébe. Azt is megkérdezném a Bizottságtól, hogyan készül fel ezekre a jövőbeni kezdeményezésekre. Nem szabad csalódást okoznunk az embereknek.
<P>
Szeretném megköszönni mindenkinek, különösen az előadóknak, Gurmai asszonynak és Lamassoure úrnak az elvégzett kiváló munkát.
<SPEAKER ID="132" NAME="RadvilMorkūnaitė-Mikulėnien" AFFILIATION="PPE">
(LT) Elnök asszony, ez valóban örömteli és fontos nap az Európai Parlament számára. Nagyon remélem, hogy elfogadjuk ezt a mechanizmust, amely lehetővé teszi, hogy a polgárok részt vegyenek Európa jövőjének alakításában, nem csupán az Európai Parlament megválasztása révén, hanem az alkotó folyamat tevékeny résztvevőjeként. Nagyon fontos, hogy a polgárok hangját hallani lehessen. Pár évvel ezelőtt alkalmam nyílt több tízezer európai uniós polgár képviseletére egy petíció benyújtásakor az Európai Parlamentnek, és nagy örömömre szolgál, hogy akkor a Parlament határozatot fogadott el a petíció alapján. Nagyszerű dolog, ha az ember úgy érzi, hogy a hangját - mint polgárét - meghallgatják az Európai Unió intézményeiben. Párbeszédnek kell lennie az Európai Bizottság és a polgárok között, és nem szabad olyan helyzetnek előállnia, amely elbátortalanítaná ettől a polgárokat. Ez a szorosabb együttműködés felé tett lépés, nem csupán az intézmények és a polgárok között, hanem a polgárok maguk között is. Bizonyos problémák felismeréséről és azonosításáról szól, és közös megoldás nyújtásáról rájuk, a folyamatnak azonban biztonságosnak és átláthatónak kell lennie, és alkalmaznunk kell a szubszidiaritás elvét.
<SPEAKER ID="133" NAME="Ioan Enciu" AFFILIATION="S&amp;D">
Elnök asszony, először is gratulálni szeretnék Gurmai Zitának és Alain Lamassourenak a jelentésért. Melegen üdvözlöm a polgári kezdeményezés mechanizmusát. Nagyon pozitív, alulról jövő kezdeményezés. Nagyban hozzájárul a polgárokat és az Európai Unió intézményeit elválasztó demokratikus deficit csökkentéséhez. Platformot biztosít a polgárok számára, hogy ötleteket adjanak és javaslatokat tegyenek az európai törvényhozás számára. A tagállamok egynegyedének minimális száma, amely szükséges az aláírások összegyűjtéséhez, biztosítja, hogy a kezdeményezés a társadalom széles keresztmetszetének szükségletét fejezi ki a jogalkotási javaslat iránt.
<P>
Végül szeretném hangsúlyozni, hogy a kezdeményezés finanszírozása és a szervezők pénzügyi forrása terén teljes átláthatóságra kell törekedni.
<SPEAKER ID="134" NAME="Izaskun Bilbao Barandica" AFFILIATION="ALDE">
(ES) Elnök asszony, szeretnék gratulálni az előadóknak, mivel munkájuk lehetőséget teremt az európai férfiak és nők számára, hogy az őket érintő problémákat kezdeményezés formájában az Európai Parlament elé terjesszék.
<P>
Ma jobbá tesszük a demokráciát, közelítjük a döntéshozatal folyamatait a polgárokhoz, nyitottabbá és közvitára alkalmasabbá, deliberatívvá tesszük őket, az emberek érdekeit tartva szem előtt.
<P>
A rendelet az Európa 2020 politika része, és alapvető eszköz a társadalomban meglévő tudás és tehetség mederbe terelésére. Továbbá azt igényli tőlünk, hogy új képességeket sajátítsunk el, hogy jobban jelen legyünk politikai vezetőkként a virtuális közösségekben, a digitális társadalomban, és másféleképp gyakoroljuk a vezetést, az emberekhez közelibb és humánusabb módon. Ez egy lépés a politikai innováció felé, amely segítségünkre lesz a nagyobb átláthatóság elérésében, és visszaállítja az emberek politikába vetett bizalmát.
<P>
Végezetül, a polgári kezdeményezés lehetőséget jelent a régiók számára, hogy legyőzzék a feléjük irányuló figyelem hiányát, amely az Unió jelenlegi struktúrájából fakad. Biztos vagyok benne, hogy kitartással és képzelőerővel a régiók is felhasználják majd ezt a mechanizmust arra, hogy javaslataikat közvetlenül a tisztelt Ház elé terjesszék.
<SPEAKER ID="135" NAME="Oreste Rossi" AFFILIATION="EFD">
(IT) Elnök asszony, hölgyeim és uraim, a Lisszaboni Szerződés hatályba lépéséig az Európai Unió nem volt nyitott a polgárok kérései felé, főleg mert fő testületei közül kettő - a Bizottság és a Tanács - kinevezettek, nem választottak, mint a Parlament, továbbá azért, mivel nem volt előírás a nyilvánosság bevonására.
<P>
Az új szerződés hatályba lépésével az európai polgároknak lehetősége nyílik javaslataik benyújtására, ha elegendő aláírást gyűjtenek össze. Mi hajlunk a rendelet támogatására, mivel javít a Bizottság eredeti szövegén. Az eljárás elfogadhatósági eljárása a nyilvántartásba vételi eljárás része, ezt követi az aláírások összegyűjtése és ellenőrzése.
<P>
Sajnálatos módon az aláírások hitelességének ellenőrzésére szolgáló mechanizmus hiánya miatt a jelentés nem megfelelő. Ez hamis aláírások benyújtásához vezethet, ezért levon a kezdeményezés demokratikus értékéből.
<SPEAKER ID="136" NAME="Andrew Henry William Brons" AFFILIATION="NI">
Elnök asszony, a polgári kezdeményezés sok alakot ölthet. Petíció? Igen, de nem szabadon megfogalmazott. A benyújtónak előre megszabják, mit kérhet - olyasmit, ami a Bizottság hatáskörébe tartozik -, és mit nem kérhet: olyasmit, ami a Bizottság szerint nem komoly vagy ellentétes az úgynevezett európai értékekkel.
<P>
Talán népszavazás? Egyáltalán nem. Tévesen úgy jellemzik, mint a közvetlen demokrácia példáját. Nem kerül majd sor azonban olyan népszavazásra, amelyben minden polgár részt vesz. Még ha össze is gyűlik egymillió aláírás, a Bizottság nem lesz köteles az indítvány szerint cselekedni.
<P>
Még csak nem is valódi polgári kezdeményezés. Az átlagpolgárok valószínűleg nem szervezik meg önállóan egy indítvány beadását. Csak az erős érdekkörök számára lesz könnyű mozgósítani a közvéleményt. Ez mindenekelőtt egy kvázi-demokratikus púder egy nem demokratikus intézményen.
<P>
Ez talán azt jelenti, hogy ellenezzük? Nem. Biztos vagyok benne, hogy az európai intézmények aggódó ellenzői arra fogják használni, hogy megszüntessék az európai projektet.
<SPEAKER ID="137" NAME="Jarosław Leszek Wałęsa" AFFILIATION="PPE">
(PL) Elnök asszony, az európai polgári kezdeményezés olyan eszköz lesz, amely lehetővé teszi a polgárok számára, hogy nagyobb mértékben vegyenek részt az Unió életében, ez pedig arra szolgál, hogy megerősítse az egyértelműen gyenge kommunikációt az Európai Unió és a polgárok között. Név, cím, állampolgárság és aláírás - osztom a véleményt, hogy ez elegendő annak biztosítására, hogy az aláíró valóban létezik, és nem írta alá kétszer az indítványt. Az azonosító okmány számára vonatkozó követelmény elhagyása - sajnos, erről nem született döntés -, nagyban hozzájárulhat egy felhasználóbarát eszköz létrehozásához.
<P>
Olyan időkben, amikor a személyes adatok védelmével kapcsolatban növekszenek az aggodalmak, az olyan bizalmas személyes adatok gyűjtése, mint a személyi szám, elveheti a polgárok kedvét a kezdeményezés aláírásától. Egyértelmű, hogy a hivatalnokok, akik támogatták a személyazonosító okmány felmutatására vonatkozó követelményt, nem vették fontolóra ezt a szempontot. A demokrácia értékes eleme annak a lehetővé tétele, hogy az európai polgárok új jogalkotásra vonatkozó, társadalmi fontosságú javaslatot nyújthassanak be, és megtiszteltetésnek érzem, hogy részese lehetek a folyamatnak, amely hozzásegíti ehhez az eszközhöz Európa lakosait.
<SPEAKER ID="138" NAME="Kriton Arsenis" AFFILIATION="S&amp;D">
(EL) Elnök asszony, szeretnék gratulálni az előadóknak kiváló munkájukhoz. Úgy döntöttünk, hogy európai alkotmányunkba, a Lisszaboni Szerződésbe belefoglaljuk a polgárok azon jogát, hogy jogalkotásra vonatkozó kezdeményezéseket kérjenek a Bizottságtól. A polgárok ezt magukévá tették, és már el is indították az első kezdeményezést, amely több mint egymillió aláírást gyűjtött össze. Választott témájuk olyan probléma, amely mindannyiunkat aggaszt, olyan kérdés, amelyben a Bizottságnak aláírások nélkül is cselekednie kellene. Az Európai Élelmiszerbiztonsági Hatóság biotechnológiai társaságok érdekeitől való függetlenségének kérdését vetették fel. Ezt a problémát Dalli biztos felismerte, és moratóriumot rendelt el a vetőmagjaikra, míg nem állnak rendelkezésre megbízható ellenőrző mechanizmusok, amelyekkel mérhető a módosított organizmusoknak az emberi szervezetre, a biodiverzitásra és az élelmiszerbiztonságra gyakorolt hatása. Felkérem a Bizottságot, hogy tegye meg ezt a kezdeményezést.
<SPEAKER ID="139" NAME="Constance Le Grip" AFFILIATION="PPE">
(FR) Elnök asszony, szeretnék köszönetet mondani négy előadónknak, akik remek munkát nyújtottak és jelentős hozzáadott értéket nyújtottak a Parlament részéről a Bizottság által eredetileg javasolt szöveghez.
<P>
A polgári kezdeményezés, amelyet mi, az Európai Néppárt (Kereszténydemokraták) Képviselőcsoport hamarosan lelkesen megszavazunk, jelentős előrelépés a Lisszaboni Szerződéshez képest. Ne essünk tévedésbe: ez az eszköz valóban átalakíthatja az európai politikai életet, amennyiben okosan és bátran használjuk. Hozzájárulhat ahhoz, hogy az európai polgárok közvetlenül részt vegyenek az európai politikai vitában. Hozzájárulhat a közvélemény formálásához, amely azon férfiak és nők véleménye, akik találkoznak egymással, hogy eszmét cseréljenek, közös álláspontot fogadnak el, és összefognak a valóban európai célok érdekében. Azonban ne okozzunk csalódást a polgárainknak.
<P>
Sürgessük a tagállamokat, hogy mihamarabb hozzák meg az alkalmazáshoz szükséges intézkedéseket, ne okozzunk csalódást a polgároknak, mivel az európai demokrácia erősítése múlik ezen.
<SPEAKER ID="140" NAME="Judith A. Merkies" AFFILIATION="S&amp;D">
(NL) Elnök asszony, én is szeretnék gratulálni mindenkinek, különösen a polgároknak, és várom, hogy konstruktívan együttműködhessünk.
<P>
Valóban igaz, hogy különösen az alacsony küszöb biztosítására van szükségünk, vagyis mindenkinek meg kell engedni, hogy részt vegyen a polgári kezdeményezésben. Ezért sajnálatos, hogy a 18 év alatti fiatalokat megfosztották ettől a lehetőségtől, mivel épp ők azok, akiket minden erőnkkel próbálunk bevonni a politikába.
<P>
Sajnálatos továbbá, hogy a tagállamokra hagytuk az arról való döntést, lehet-e vagy sem online kezdeményezést indítani. Bizonyos, hogy nem várhatják el tőlünk, hogy a mai korban papírral dolgozzunk, amikor az online jelenlét nagyon hatékony módszernek bizonyul az emberek szervezésére, politikai értelemben is és az érdeklődési körük szerint is.
<P>
Vajon mit várunk, mit is fogunk pontosan elérni a polgári kezdeményezés révén? Úgy gondolom, hogy a Bizottságnak nagyon korai szakaszban képesnek kell lennie arra, hogy megmondja, hogy bizonyos javaslatok, mint amilyeneket az imént is hallottunk, például a Parlament eltörléséről, valójában polgári kezdeményezésnek számítanak-e vagy sem. Hogyan intézhető ez? Ki fogja kidolgozni ezeket a dolgokat, és mikor várhatunk jogalkotási javaslatot?
<P>
Mi politikusok üvegházakban élünk. Az emberek benézhetnek az ablakon, mostantól pedig személyesen is beléphetnek, hogy részt vegyenek a munkában. Várakozva tekintek a konstruktív részvételük elé.
<SPEAKER ID="141" NAME="Elnök">
Felhívom azon képviselők figyelmét, akik a "catch the eye” eljárás során kívántak részt venni a vitában, hogy már nem tudok elfogadni több felszólalót, de emlékeztetem önöket, hogy az eljárási szabályzat szerint írásos nyilatkozatot nyújthatnak be, amelyet csatolnak a vita szó szerinti jegyzőkönyvéhez, ezért erre biztatom önöket, amennyiben nyilatkozni kívánnak.
<SPEAKER ID="142" NAME="Maroš Šefčovič">
a Bizottság alelnöke. - Elnök asszony, először is köszönetet szeretnék mondani a Parlament tisztelt képviselőinek a rendelet nagyarányú támogatásáért. Köszönöm továbbá a nagyon pozitív európai tetterőt, amely a tisztelt Házat átjárta a vita során. Ahogy ma reggel láttuk, a mostani év kihívásokkal teli Európa számára, de azt hiszem ez a vita megmutatta, hogy a mai nagyszerű nap az európai polgárok és Európa számára. Szeretném hangsúlyozni, hogy a Bizottság szeretné, hogy ez a fontos kezdeményezés sikeres legyen, és nagyon konstruktív szellemben fogunk hozzáállni.
<P>
Válaszul a képviselők által feltett néhány kérdésre, szeretném biztosítani őket, hogy segíteni fogunk a kezdeményezések szervezőinek. Létrehozzuk a kapcsolattartó pontokat, és kialakítjuk az információs vonalat, ahol felvilágosítást adunk a szervezőknek arról, mi lehetséges és mi nem, milyen szabályozásra számíthatnak a folyamat során, milyen kezdeményezések vannak készülőben, vagy milyen hasonló vagy ellentétes javaslatokat kaptunk más szervezőbizottságoktól. Megpróbálunk minél inkább felhasználó- és polgárbarátabb lenni.
<P>
Nagyon komolyan vesszük a Corazza Bildt asszony és Casini úr által felvetett aggályokat. Ezért a folyamat során végig ragaszkodni fogunk a rendelet intézményi egyensúlyának megőrzéséhez, és a Bizottság kizárólagos kezdeményezési jogának fenntartásához, mivel a Bizottság felelős minden polgár felé, nem csupán a kezdeményezés szervezői felé, hanem az általános európai érdekek felé is. Erre is ügyelnünk kell a folyamat kidolgozása során.
<P>
Groote úrnak adott válaszomban szeretném biztosítani őt arról, hogy amennyiben az európai polgári kezdeményezés sikeres lesz, követni fogjuk a rendelet által előírt eljárást. Megfelelő szinten fogadjuk a szervezőket - a biztos vagy a főigazgató szintjén -, majd jelen leszünk a lehető legmagasabb szinten az Európai Parlament által szervezett meghallgatásokon. Három hónapon belül nagyon pontos indokokkal közleményben támasztjuk alá, hogy jogalkotási javaslattal kívánjuk-e folytatni a kezdeményezést, hogy tovább kell-e tanulmányoznunk az ügyet vagy, amennyiben az indítvány túl ellentmondásos, nem teszünk további javaslatokat vele kapcsolatban.
<P>
Remélem, hogy ez az új európai eszköz segít egy jobb európai párbeszéd kialakításában, és több európai téma felvetésében az európai fővárosokban. Remélem, hogy a polgári kezdeményezés nagyon sikeres eljárás lesz, majd meglátjuk, amikor először jön el a felülvizsgálat ideje. Köszönöm a támogatásukat.
<P>
(Taps)
<SPEAKER ID="143" NAME="Olivier Chastel" LANGUAGE="FR">
Elnök asszony, tisztelt képviselők, engedjék meg, hogy mondjak pár szót Šefčovič biztos felszólalása után.
<P>
Ahogy a vita során kiderült, ez egy lenyűgöző téma. Néhány kérdés megválaszolatlan maradt, nem sikerült minden félelmet eloszlatni. Ez egy valódi kompromisszumos megoldás.
<P>
Hívjuk életre a polgári kezdeményezést. Hosszú távon ítéljük meg a rendeletet, mivel nyilvánvalóan ekkor lehet kidolgozni a működését.
<P>
Még egyszer köszönöm az együttműködésüket. A legjobbakat kívánom a polgári kezdeményezés sikeréhez..
<SPEAKER ID="144" NAME="Zita Gurmai">
előadó. - Elnök úr, szeretném megköszönni minden kollégám hozzászólását. Nagyon örülök, hogy a többségünk támogatja az európai demokrácia új rétegének kialakítását.
<P>
Teljesen természetes és várható, hogy aggodalmak merülnek fel, azonban ha valami teljesen új dologba fogunk, akkor nem lehet előzetesen megválaszolni minden kérdést és eloszlatni minden félelmet. Biztos vagyok benne, hogy a rendelet, amelyet ma önök elé tárunk, sok problémát kezel azok közül, amelyek felmerültek bennünk a szabályozás előkészítése során.
<P>
Nem kell félnünk a demokrácia ezen új oldalától. Jobban oda fogunk figyelni a polgárok szavára, és ettől nem szabad megijednünk. Ez az egyik hosszú távú célunk, nem igaz? Csak attól kell tartanunk, hogy az európai polgári kezdeményezés nem a Szerződés szellemében, nem az eredeti célja szerint kerül alkalmazásra, hanem visszaélnek vagy egyáltalán nem élnek vele.
<P>
Megtettünk minden tőlünk telhetőt, hogy csökkentsük ennek kockázatát a rendeletben, Sylvia Kaufmann közreműködésével, a polgári kezdeményezésről szóló első parlamenti jelentés készítőjével. Szeretnék továbbá köszönetet mondani Maroš Šefčovič és Alain Lamassoure egész csapatának és a többi kollégánknak. Szeretnék köszönetet mondani az Európai Unió magyar elnöksége számára dolgozó csapatnak is.
<P>
Szeretném hangsúlyozni, hogy a rendelet végrehajtása rendkívüli fontosságú, és ezért szeretném felajánlani segítségem és együttműködésem a soron következő magyar elnökség számára.
<P>
Biztos vagyok benne, hogy az egy óra múlva soron következő szavazás támogatni fogja az európai intézmények közt elért kompromisszumot. Csak így lephetjük meg az európai polgárokat egy szép karácsonyi ajándékkal, egy szilárd rendelettel az európai polgári kezdeményezésről. Ne várassuk őket tovább.
<P>
Nagyon köszönöm a figyelmüket, önöknek és a jelenlévő polgároknak is boldog karácsonyt és boldog új évet kívánok.
<SPEAKER ID="145" NAME="Alain Lamassoure">
előadó. - Elnök asszony, miután mostanáig minden elhangzott, örömmel adom át önnek a szót, hogy lezárja ezt a kérdést, amelyet legalább olyan jól ismer, mint én.
<SPEAKER ID="146" NAME="Elnök">
A vitát lezárom.
<P>
A szavazásra rövidesen sor kerül.
<P>
Írásbeli nyilatkozatok (az eljárási szabályzat 149. cikke)
<SPEAKER ID="147" NAME="Elena Băsescu" LANGUAGE="RO">
Szeretnék gratulálni a jelentés készítőinek a bizottsági szavazás során elért eredményért. A polgári kezdeményezés nagy szimbolikus értékkel bír, és a demokrácia megerősítésének egyik leghatékonyabb módja az Unióban. Az új eszköznek a polgárok szempontjából könnyen használhatónak, hozzáférhetőnek és hitelesnek kell lennie. Szeretném megemlíteni, hogy a Tanáccsal folytatott tárgyalások során Romániának sikerült egyensúlyt elérnie a kezdeményezés hozzáférhetősége és a visszaéléseket megakadályozó előírások között. Úgy vélem, a legutóbbi javaslatok gyorsabb "elfogadhatósági” eljárást tartalmaznak a javaslatok ellenőrzésére, alacsonyabb határértéket a részt vevő országok minimális számára és egyszerűbb eljárást a petíciók aláírására. Szeretném hangsúlyozni, mennyire fontos szabályozni ezt az eszközt egész Európában. Olyan megoldást kell keresnünk, amely ösztönözni fogja az egész lakosság bevonását. Ezt szem előtt tartva a kommunikációs tevékenységre és a tájékoztató kampányokra fontos szerep hárul.
<SPEAKER ID="148" NAME="Dominique Baudis" LANGUAGE="FR">
Végre napvilágot lát a polgári kezdeményezés. Ez a csodálatos demokratikus újítás lefekteti egy új európai polgárság alapjait. Ez az eszköz teszi lehetővé Európa lakossága számára, hogy közvetlenül fejezze ki aggályait olyan kérdésekkel kapcsolatban, amelyek döntő fontosságúak közös jövőnk szempontjából. A beavatkozási lehetőség éppolyan fontos, mint az Unió kiterjesztett mandátuma. Az Európai Parlament támogatja a gyors, hatékony megvalósítást. A kezdeményezés a Lisszaboni Szerződésben került bevezetésre, és az európai intézményekre hárult a feladat, hogy megegyezésre jussanak a gyakorlati megvalósítás részleteiről. A kezdeményezés indításának feltételei, amelyeket a Parlament rugalmasnak kívánt kialakítani (egymillió ember a tagállamok legalább egynegyedéből, amely ma hét országnak felel meg), megadnak a polgároknak mindent, amire szükségük van ahhoz, hogy új jogalkotási javaslat kérelmével forduljanak a Bizottsághoz. Ez a lehetőség a következő évtől vehető igénybe.
<SPEAKER ID="149" NAME="Piotr Borys" LANGUAGE="PL">
A Lisszaboni Szerződéssel állampolgárságot adtunk az Unió lakosai számára. A következő lépés, hogy az Unió polgárai számára biztosítjuk a polgári kezdeményezés lehetőségét. Ritka pillanat, amikor egy jogalkotó vagy végrehajtó hatóság jogköreinek egy részét a polgárokra ruházza. Ez nagy érettségről tanúskodik. Ez a demokratikus deficitre adott válaszunk.
<P>
Munkánk nem csupán képviseleti demokrácián alapszik, hanem részvételi demokrácián is. A fejlesztésre vonatkozó korábbi politikák és a polgárokkal folytatott konzultációk a döntéshozatali folyamat során nem mindig feleltek meg az Európai Unió lakossága elvárásainak. A polgári kezdeményezés, amely nehezen elért kompromisszum eredménye, először is teljes átláthatóságot biztosít. Másodszor, egyszerűsítettük az egész rendszert. Egy újítást is bevezettünk, amely szerint interneten is le lehet adni a támogató szavazatokat. Jelenleg a polgári kezdeményezés népszerűsítésének nagy feladata áll előttünk, ez pedig a Bizottság és a Parlament, továbbá a tagállamok feladata lesz majd. Azt is meg kell fontolnunk, hogy nem veszélyeztetik-e demagóg vagy populista javaslatok a polgári kezdeményezés nyitottságát. Nem hiszem, hogy ez elő fog fordulni. A polgárok által beterjesztett minden kezdeményezés nagyobb felelősséget kíván a Bizottság és a Parlament részéről.
<SPEAKER ID="150" NAME="Zuzana Brzobohatá" LANGUAGE="CS">
A Lisszaboni Szerződés lefektette az új európai polgári kezdeményezés alapjait, amely eddig hiányzott az Európai Unió döntéshozatali folyamatából. Én személy szerint üdvözlöm ezt az új lehetőséget, amely válasz arra a gyakran elhangzó kritikára, hogy az Unió működése demokratikus deficittel küzd a döntési folyamat során. Az új eszköz lehetővé teszi az uniós polgárok számára, hogy közvetlenül a Bizottsághoz fordulva jogalkotási javaslat benyújtását kérjék egy meghatározott probléma megoldására. Ez szorosabbá teszi az Unió polgárai és intézményei közti kapcsolatot, mivel kiiktatja a sokat bírált demokratikus deficitet a döntéshozatali eljárásból, és közvetlenül bevonja a polgárokat a döntéshozatalba. Véleményem szerint a polgári kezdeményezés közelíti az európai intézményeket a polgárokhoz, és így megvalósítja a szubszidiaritás elvét, amely az Európai Unió döntéshozatali mechanizmusának egyik alapelve. Szeretném továbbá megemlíteni, hogy a Régiók Bizottságának véleménye szerint a helyi és regionális hatóságok érdeklődést mutatnak a polgári kezdeményezés iránt. Ezek a testületek szervezői vagy támogatói minőségben részt vehetnének a folyamatban, hiszen ők állnak legközelebb az Unió polgáraihoz. Ez csak a számos ok egyike, amiért támogatom a polgári kezdeményezés bevezetését.
<SPEAKER ID="151" NAME="Jim Higgins" AFFILIATION="PPE">
írásban. - Várakozással tekintettem az elé, hogy az európai polgárok minél hamarabb hasznát vehessék ennek a hatékony eszköznek, és elégedetten látom a jogalkotási eljárás végét, egy évvel a Lisszaboni Szerződés hatályba lépése után. A polgári kezdeményezés a Lisszaboni Szerződés egyik fő újítása. Új joggal ruházza fel az európai polgárokat, amely révén egymillió polgár arra kérheti az Európai Bizottságot, hogy új uniós törvényjavaslatot terjesszen elő, közelebb hozva Európát az emberekhez. A polgári kezdeményezés értékes eszköz, amely segítségével a polgárok összefogva jelentős eredményeket érhetnek el - ez az európai projekt lényege. A kezdeményezés biztosítani fogja, hogy az intézmények tovább foglalkozzanak a polgárok szívéhez közel álló kérdésekkel, valamint bátorítja az európai ügyekről folytatott, határokon átnyúló párbeszédet. Ez egy folyamatban lévő munka, és a Bizottság háromévenként jelentést fog közzétenni a kezdeményezés végrehajtásának eredményeiről.
<SPEAKER ID="152" NAME="Martin Kastler" LANGUAGE="DE">
A mai szavazás az európai polgári kezdeményezésről mérföldkő az európai demokrácia történetében. Üdvözlöm a kompromisszumot és támogatom, mivel a Lamassoure úr és Gurmai asszony által készített jelentés a helyes irányba tett első lépés. Hölgyeim és uraim, nem kell félnünk attól, hogy a polgároknak több alkalmuk nyílik véleményük kifejezésére. Több együttdöntési jogot kell adnunk az európai polgároknak, nem csupán ötévenként az európai parlamenti választások alkalmával. Ehhez bátorságra, kitartásra és erőre van szükség. Bátorságra, hogy folyton készek legyünk a párbeszédre. Kitartásra, mivel a döntések meghozatala nem történhet ennél gyorsabban, és erőre, mivel képviseleti demokráciánk, legalábbis véleményem szerint, több részvételi elemet tartalmaz. Azt kell célul kitűznünk, hogy erősödjön az európai párbeszéd a polgárok és a politikusok között. Elégedetté tesz, hogy ma a polgári kezdeményezés révén egy lépéssel közelebb kerülünk a polgárok Európájához. Meggyőződésem, hogy egy napon az európaiak közösen fogják meghozni az európai döntéseket, a polgárok döntéseinek formájában.
<SPEAKER ID="153" NAME="Tunne Kelam" AFFILIATION="PPE">
írásban. - Hogyan kerüljön közelebb Európa a polgárokhoz, és hogyan kerüljenek közelebb a polgárok Európához, ez az egyik fő vitatott kérdés, valószínűleg az Európai Közösség kezdete óta. Az Európai Konvent kidolgozta a jelenlegi Lisszaboni Szerződés alapját, és lefektette a jövőbeni polgári kezdeményezés mechanizmusának alapjait. Most ez megvalósult formában került az asztalunkra, és a közeljövőben az Unió összes polgárának lehetősége nyílik arra, hogy a számára fontos kérdésekre irányítsa az európai döntéshozók figyelmét. Ez a kezdeményezés az egyik legfontosabb intézkedés Európa polgárainak egyesítésére - olyan kezdeményezés, amely közös cselekvést, összefogást, koordinációt igényel, és az együttműködésre irányuló akaratot egy közös európai cél érdekében. A társadalomban mindenki szava számít, ám csak sokak közös szava képes valódi változást elérni. Kérem a Bizottságot és a tagállamokat, hogy népszerűsítsék ezt a kezdeményezést, és biztosítsák, hogy könnyen hozzáférhető legyen mindenki számára. Különösen egyetértek a közös, bizottsági és parlamenti meghallgatásokra vonatkozó javaslattal. Rendkívül fontos a demokratikusan megválasztott Európai Parlament szoros bevonása a folyamatba, hogy követhesse a polgárok aggályainak és kérdéseinek útját.
<SPEAKER ID="154" NAME="Ádám Kósa" LANGUAGE="HU">
A polgárok számára nagyon fontos, hogy mielőbb lehetőségük legyen előre meghatározott módon, megfelelő keretek között kezdeményezéseket tenni olyan kérdésekben, amely életüket leginkább befolyásolják. Mint ismeretes, Magyarországon az egyik legnagyobb múltú, fogyatékossággal élőket képviselő szervezetet, a több mint száz éves Siketek és Nagyothallók Országos Szövetségét vezetem - az itt szerzett tapasztalataim alapján már most ki merem jelenteni, hogy Lamassoure úr és Gurmai asszony munkájának az eredménye kézzelfogható lesz: a polgárok kezdeményezései. Különösen fájlalom, hogy az Európai Unióban élő 80 milliós fogyatékossággal élők közössége által 2007-ben indított "million4disability” kezdeményezés, amely 1,35 millió hiteles aláírást produkált, eredménytelen maradt. Most már lenne következménye, eredménye, és az ennek érdekében elvégzett munkát mindenkinek köszönöm.
<SPEAKER ID="155" NAME="Sirpa Pietikäinen" LANGUAGE="FI">
A polgári kezdeményezés az aktív polgárság üdvözlendő kiterjesztése. A voltaképpeni jogi kezdeményezés mellett fontos szerepet fog játszani a politikai vita ösztönzésében.
<P>
A polgári kezdeményezés alkalmazási körét azonban teljes egészében még nem jelölték ki. A polgári kezdeményezésnek az uniós szerződések módosításának egy módjának kellene lennie. A Lisszaboni Szerződés révén még a Bizottságnak is jogában áll erre javaslatot tenni. Ezért szükséges, hogy a polgári kezdeményezés is rendelkezzen a kezdeményezések alakításának lehetőségével. Előfordulhatnak kezdeményezések például a szociális ügyek területén, amelyre talán az Európai Unió Alapjogi Chartájában található igazolás. Ezért a szerződések megváltoztatásáról folytatott vitának nem szabadna a polgári kezdeményezés szűk értelmezésével végződnie: ennek rugalmasnak kell lennie, és számításba kell vennie a polgárok szempontjait.
<SPEAKER ID="156" NAME="Cristian Dan Preda" LANGUAGE="RO">
Az európai polgári kezdeményezés elindítása bizonyítja, hogy az Európai Unió közelítése a polgárok felé, amely a szerződések felülvizsgálatának egyik fő oka volt, és amely a Lisszaboni Szerződés elfogadásához vezetett, több egyszerű elvont elképzelésnél. Az európai polgári kezdeményezés jelentős mértékben hozzájárul az európai rendszer demokratikusabbá tételéhez, mivel közvetlen kapcsolatot teremt a tagállamok polgárai és az uniós intézmények között. A Parlament szövege teljesíti annak követelményét, hogy egyszerű, könnyen hozzáférhető eszközt bocsásson a polgárok rendelkezésére, és az online aláírásgyűjtés lehetősége mutatja a modern társadalmak valóságához való alkalmazkodás képességét. A kezdeményezés esélyt biztosít Európa politikai pártjai számára, hogy átalakuljanak a nemzeti pártokat egyesítő struktúrákból a polgárok akaratát közös projektek során mozgósító szervezetekké. Az európai polgári kezdeményezés hatását azonban nemcsak európai, hanem nemzeti mércével is kell mérni. Valóban, a tény, hogy mostantól legalább 24 750 román állampolgár képes lesz kezdeményezések indítására a többi tagállam legalább negyedéből való polgárokkal együtt, nem választható el egy másik ténytől, mégpedig attól, hogy a román alkotmány szerint legalább 100 000 román állampolgár szükséges ahhoz, hogy szigorúan nemzeti vonatkozású népszavazást indítsanak.
<SPEAKER ID="157" NAME="Algirdas Saudargas" LANGUAGE="LT">
Megelégedésemre szolgál, hogy alig egy évvel a Lisszaboni Szerződés hatályba lépését követően megegyezés született a polgári kezdeményezésre vonatkozó rendeletről. A jogalkotási eljárás indításának joga, amellyel egymillió polgárt ruháztak fel, növelni fogja az uniós politikák iránti érdeklődést és az alakításukban való részvételt. Nagyon fontos, hogy a Parlamentnek sikerült egyszerűsíteni a kezdeményezések benyújtásának és szervezésének eljárásait. Egy kezdeményezés csak akkor lesz sikeres, ha könnyen végrehajtható és mindenki számára hozzáférhető. Világosnak és érthetőnek kell lennie, részvételt kell biztosítania a polgároknak és ösztönöznie kell a részvételt. Másrészt szükséges a kezdeményezés szervezése és finanszírozása átláthatóságának biztosítása, és a kezdeményezésnek a polgárok akaratát kell kifejeznie, nem pedig politikai vagy egyéb csoportokét. Úgy vélem, hogy a ma szavazásra kerülő rendelet végső szövege biztosítani fogja ezt az egyensúlyt. A Lisszaboni Szerződés egyik célkitűzése, hogy a polgárok közelebb kerüljenek Európához, és a polgári kezdeményezés segíteni fog ennek elérésében, megteremtve a polgári részvétel új, egyedülálló formáját a politikában.
<SPEAKER ID="158" NAME="Olga Sehnalová" LANGUAGE="CS">
Az európai polgári kezdeményezés működési feltételeinek megteremtése tárgyalások és kompromisszumok összetett folyamatának eredménye, amely során számos vitára került sor az Európai Parlamentben, a Bizottságban és a Tanácsban. A non-profit szervezetek is részt vettek ezekben. A vita során kirajzolódtak bizonyos problémás területek, például, hogy hogyan lehet megtartani a kezdeményezés európai dimenzióját, az átláthatóság, az aláírások gyűjtésének módja és más, az eljárással kapcsolatos kérdések. Azonban a legfontosabb kérdés az általános hozzáállásunk a polgári kezdeményezéshez. Ha a legtöbbet kívánjuk kihozni ebből az új eszközből, akkor nem szabad ódzkodnunk a lezáratlan viták berekesztésétől, és ténylegesen meg kell valósítanunk a javaslatot. Igen, lesznek populista és kényes ügyek, de éppen ezért olyan fontos a kezdeményezés nyilvántartásba vételi folyamata, mielőtt még megkezdődne az aláírások gyűjtése. Ez az eljárás eldönti, hogy a javaslatok összeegyeztethetők-e az Európai Unió alapvető értékeivel. A Kulturális és Oktatási Bizottság árnyékelőadójaként üdvözlöm a létrejött kompromisszumot, különösen a kezdeményezések nyilvántartásba vételéhez szükséges országok minimális számának csökkentését a tagállamok negyedére, és a tényt, hogy az Európai Parlament aktív szerepet fog játszani a sikeres kezdeményezési javaslatok közmeghallgatásán. Természetesen az a véleményem, hogy a megválasztott képviselőknek is lehetőséget kell adni a részvételre a kezdeményezések megszervezésében. Szilárdan hiszem, hogy az európai polgári kezdeményezés a jövőben az európai polgárság valódi kifejezőjévé válik.
