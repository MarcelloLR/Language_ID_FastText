<CHAPTER ID="006-09">
9. A színezékeken és édesítőszereken kívüli egyéb élelmiszer-adalékanyagok (szarvasmarha- és/vagy sertéstrombin) (
<P>
- A szavazás előtt:
<SPEAKER ID="135" NAME="Jo Leinen">
az S&D képviselőcsoport nevében. - (DE) Elnök úr, nem kell kerülőt tennünk e szavazást illetően, határozhatunk közvetlenül is. A Környezetvédelmi, Közegészségügyi és Élelmiszer-biztonsági Bizottság azt javasolta, hogy a plenáris ülés tiltsa be a különálló húsdarabok egységes hústermékké történő alakítását, tehát ne engedélyezze a trombin adalékanyagként való felhasználását.
<P>
A marhaszelet legyen marhaszelet, a sonka pedig sonka. Meggyőződésem, hogy az összes európai parlamenti képviselő választópolgárai ezt szeretnék. Ezért kérem, hogy szavazzák meg módosításunkat, amely arra irányul, hogy a trombin ne szerepeljen adalékanyagként az élelmiszerekkel kapcsolatos szabályzatban.
<SPEAKER ID="136" NAME="Pilar Ayuso">
a PPE képviselőcsoport nevében. - (ES) Elnök úr, a trombin egy olyan élelmiszer-adalékanyag, amely felhasználható húskötőanyagként, mivel alkalmazásával kapcsolatban nem merültek fel technológiai, illetve élelmiszer-biztonsági problémák. Sőt bizonyos országokban már használják is.
<P>
A melléklet javasolt módosítása kimondja, hogy a trombinnal kezelt hús előrecsomagoltan és címkézve árusítható; így a fogyasztók nem vezethetők félre, ami az állásfoglalás alapelve.
<P>
Mindenesetre azt szeretném kérdezni a biztos úrtól, hogy az Európai Bizottság tud-e kötelezettséget vállalni arra vonatkozóan, hogy a trombint tartalmazó termékeket megfelelő címke alkalmazásával ne lehessen utánzatnak tekinteni, különösen a fogyasztók élelmiszerekkel kapcsolatos tájékoztatásáról szóló, javasolt rendelet mostani vizsgálatának keretében.
<SPEAKER ID="137" NAME="John Dalli">
a Bizottság tagja. - Elnök úr, a trombin élelmiszer-adalékanyag engedélyezésének vizsgálata során a Bizottság a tagállamokkal együttműködésben gondosan tanulmányozta mind a négy, az élelmiszer-adalékanyagokról szóló rendeletben meghatározott követelményt. Ezek a következők: biztonsági szempont; ésszerű technológiai szükségletről van-e szó; tájékoztatási szempontok; valamint előny és haszon a fogyasztók szempontjából.
<P>
Ami a biztonságot és a higiéniát illeti, az EFSA értékelte a terméket és azt a következtetést vonta le, hogy ezzel az adalékanyaggal kapcsolatban nem merültek fel biztonsági aggályok. A higiéniát illetően nem osztom azt a nézetet, hogy ez esetben nagyobb lenne az élelmiszer-szennyezettség kockázata, mint más termékek, például a darált hús esetében.
<P>
Másodsorban ezzel a termékkel kapcsolatban megállapítást nyert, hogy ésszerű technológiai szükséglet indokolja a használatát. Az enzimkészítmény a húsipari végtermék állagának stabilizálására szolgál. A Parlament által elfogadott, az élelmiszer-adalékanyagokról szóló rendelet kifejezetten említi ezt a technológiai funkciót.
<P>
Harmadszor a tájékoztatási szempontokról, és különösen a jelentésben azzal kapcsolatban kifejezett aggályokról szeretnék beszélni, hogy a termék félrevezetheti a fogyasztókat. Mivel teljesen tisztában vagyunk ennek lehetséges kockázatával, javaslatunk a következő szigorú követelményeket tartalmazza, amelyek mellesleg komolyabbak az élelmiszer-adalékanyagokra vonatkozóan általában előírtaknál. Először is a termék csak előrecsomagolt formában árusítható a végső fogyasztók számára. Másodszor a termék értékesítési neve közelében külön fel kell tüntetni a "többféle húsrészt tartalmazó készítmény” megjelölést. Így a fogyasztó megfelelő tájékoztatást kap a termék jellegéről. Harmadrészt az összetevők felsorolásában fel kell tüntetni az enzim nevét és az állati eredetet. Hangsúlyoznom kell, hogy ezek a címkézési követelmények szigorúbbak az azon termékekre vonatkozóknál, amelyekhez ugyanezen célból más összetevőket, például vérfehérjéket és engedélyezett adalékanyagokat adnak anélkül, hogy azt külön fel kellene tüntetni.
<P>
Amennyiben szigorúbb címkézési követelmények indokoltak, azokat figyelembe fogják venni. Bizonyos tagállamokban már anélkül használják a szóban forgó enzimkészítményt technológiai segédanyagként, hogy címkézési követelményeket írnának elő. Javaslatunk tisztázza a helyzetet, és arra kötelezné a tagállamokat, hogy alkalmazzák az előírt címkézési szabályokat. Ennek következtében a fogyasztók tájékozottabbak lennének. Ezen túlmenően előnyös lenne a fogyasztóknak - különösen azoknak, akiknek több segítségre van szükségük -, hogy a húsfeldolgozás során keletkező értékes húsdarabok hatékonyabb felhasználása révén olcsóbb húshoz juthatnak.
<P>
Véleményem szerint ez az adalékanyag olyan fejlemény az élelmiszer-ágazaton belül, amely a fogyasztók előnyére szolgál. Szerintem indokolatlan, hogy ezt visszatartsuk, és remélem, hogy pontosan átlátják majd azon teljesen megalapozott indokokat, amelyeket azzal kapcsolatban soroltam fel, hogy miért is kell ezt jóváhagyni. Kötelezettséget vállaltam a Parlamenttel szemben; azt nem fogom megmondani az embereknek, hogy mit egyenek. Azt viszont közlöm velük, hogy mit esznek. Álláspontom összhangban áll ezzel a kötelezettségvállalással.
