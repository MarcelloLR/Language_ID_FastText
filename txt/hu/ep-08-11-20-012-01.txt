<CHAPTER ID="012-01">
1. Szomália
<SPEAKER ID="236" NAME="Elnök">
A következő napirendi pont a Szomáliáról szóló állásfoglalásra irányuló hat indítvány..
<SPEAKER ID="237" NAME="Marios Matsakis">
szerző. - Elnök úr, Szomália népe szörnyű és kaotikus körülmények között él, amelyek veszélyeztetik jólétüket és életüket. A Tisztelt Ház - illetve a nemzetközi közösség általában - időről-időre foglalkozik az elfogadhatatlan szomáliai helyzettel. Az EU, az ENSZ, valamint egyéb külföldi ügynökségek eddig is sok pénzügyi és egyéb támogatást adtak Szomália népének, és ez ezután is így lesz.
<P>
Az ország súlyos helyzetét tovább rontják az úgynevezett iszlám bíróságok. Ezek tulajdonképpen annak a gyakorlatnak a manifesztációi, hogy a bűnözők és a polgártársaikat terrorizáló gonosz emberek a vallást - ebben az esetben az iszlámot - használják ürügyül.
<P>
Egy másik példa erre a gyakorlatra az a nemrégiben történt eset, amikor a nemi erőszak áldozatává vált 13 éves lányt, Aisha Ibrahim Duhulow-ot halálra kövezték. A fokozatosan széthulló szomáliai társadalom legaggasztóbb jelenségei nemcsak ezeknek a barbár és embertelen tetteknek a terjedése, hanem az a tény is, hogy a fent említett szörnyű tettet egy 50 férfiből álló csoport hajtotta végre kb. ezerfős nézősereg előtt. A szadista viselkedésnek ezt a szörnyű megnyilvánulását könnyű elítélni, de nehéz megérteni a szociálpszichológia emberileg elfogadott paramétereinek mentén.
<P>
Szomália kormányának a nemzetközi közösség és az Afrikai Unió segítségével haladéktalanul meg kell szüntetnie a gonosz iszlám bíróságokat, és fel kell lépnie azok ellen, akik támogatják vagy hirdetik ezt a gyakorlatot az országban.
<SPEAKER ID="238" NAME="Manuel Medina Ortega" LANGUAGE="ES">
Elnök úr, az Európai Parlament Szocialista Képviselőcsoportja nevében szeretnék hangot adni annak, hogy teljes mértékben elítéljük a Szomália ezen régiójában az isten nevében elkövetetett gyilkosságokat. A legtöbb embertelenséget mindig isten vagy a vallás nevében követik el.
<P>
Különösképpen elítélendő az, ahogy ezt a kegyetlen gyilkosságot elkövették: egy 13 éves lányt megerőszakoltak, majd házasságtöréssel vádolták, aztán öt férfi - ha nevezhetjük őket egyáltalán férfinak- halálra kövezte egy stadionban kb. 1000 néző szeme láttára - valaki próbálta megmenteni, de megakadályozták ebben.
<P>
Ez az esemény, valamint a kalózkodás - amely eddig idén majdnem 100 hajót érintett Szomália partjainál - együttesen teljesen elfogadhatatlan humanitárius helyzetet teremtenek.
<P>
A nemzetközi közösség nem maradhat közömbös. Nem maradhat közömbös a gyávaság láttán, valamint azzal szembesülve, hogy a vallást használják fel az embertelen gonosztettek elkövetésének igazolására. Ezért helyre kell állítanunk a rendet Szomália legitim kormányának támogatása révén, hogy az visszanyerhesse a kormányzást az ország egésze felett, és olyan jogállamot hozhasson létre, amely tiszteletben tartja az emberi jogokat.
<P>
Azt hiszem, nagyon ritkán fordult elő, hogy egy ennyire világos helyzetben kellett fellépnünk. Véleményem szerint mi, egy 500 millió embert és 27 országot tömörítő közösség, a világ legfontosabb közössége, nem maradhatunk közömbösek. Közbe kell lépnünk. Nem tudom, hogyan tudjuk megtenni, de meg kell tennünk, méghozzá gyorsan.
<P>
A Szocialista Képviselőcsoport nem ért egyet az utolsó pillanatban előterjesztett módosításokkal, amelyeket nem is vitattunk meg megfelelően. Támogatjuk a közös állásfoglalásra irányuló indítvány szövegét, és reméljük, hogy ez az Európai Unió komoly munkájának kezdetét fogja jelölni ebben a humanitárius kérdésben, valamint jelzi majd, hogy az Európai Unió elítéli a vallással való visszaélést, az isten nevében elkövetett gonosztetteket.
<SPEAKER ID="239" NAME="Ryszard Czarnecki">
szerző. - (PL) Elnök úr, számos emberi jogi vitában vettem már részt a Parlamentben, de a mai talán a szokottnál is jobban megindított, mivel az az igazság, hogy amikor nagy számokról, ezernyi halottról beszélünk, akkor az egy idő után már kisebb hatást tesz az emberre. Azonban amikor egyetlenegy személy meggyilkolásáról beszélünk, egy gyermekéről, a 13 éves Aisha Ibrahim Duhulow nevű kislányéról, akkor a gyilkosság kegyetlensége arra ösztönöz, hogy fontoljuk meg, mit tehetnénk.
<P>
Természetesen a szomáliai helyzet nem korlátozódik erre az egyetlen, rettentő, kegyetlen gyilkosságra, amelyet a helyi iszlám vallási jog szentesít. Hiszen ott vannak még - és ezt érdemes megemlíteni, bár az előző felszólalók nem említették - az öngyilkos merényletek, amelyekben nemrég is harminc ember halt meg. És ott vannak még a nyilvános megkorbácsolások, amelyeket az ország fővárosában hajtanak végre a radikális muzulmánok hatalmának demonstrálására. Tehát az emberi jogok sokféle megsértéséről van szó. Szeretném felhívni a figyelmet még egy esetre, amelyről ritkábban esik szó: arra az emberrablásra, amikor a két olasz katolikus apácát elraboltak Kenyából, és most Szomáliában tartják fogva őket.
<P>
Ma tehát minderre egybehangzó "nemet” kell mondanunk!
<SPEAKER ID="240" NAME="Urszula Gacek">
szerző. - Elnök úr, csütörtök délutánonként a strasbourgi plenáris üléseken mindig új és új tragédiákról, aljas bűntettekről, kegyetlenségekről és súlyos igazságtalanságokról hallunk. A sürgősségi vitákra engedélyezett három helyért mindig "versengés” folyik: talán ez mutatja a legjobban, hogy az ember folyamatosan kegyetlenségeket követ el embertársaival szemben.
<P>
Nehéz elképzelni, hogy egy ilyen sötét háttérfüggöny előtt még bármi is képes lenne sokkolni bennünket. Úgy gondolhatjuk, hogy nekünk már nem lehet újat mondani. Aztán néha kiderül, hogy nem volt igazunk, mert olyan elképzelhetetlen kegyetlenségről hallunk, ami mégis sokkol. Ilyen eset a 13 éves szomáliai kislány halálra kövezése: először tömeges nemi erőszak áldozatává vált, ezért bűnösnek találták házasságtörés vétségében, míg a nemi erőszakot elkövetőket nem találták bűnösnek, végül pedig a legkegyetlenebb halálbüntetésre ítélték. Ahogy képviselőtársaim már említették, 50 férfi kövezte halálra a kislányt, és ezren nézték ezt a kegyetlenséget.
<P>
Javukra mondhatjuk, hogy az összegyűlt tömegből néhányan megpróbálták megmenteni a kislányt. Azonban a nemzetőrség tüzet nyitott azokra, akikben volt annyi tisztesség, hogy megpróbálták megmenteni a kislányt, aki egy embertelen és elvakult szokás áldozata lett. Egy fiatal fiú az életével fizetett, a nemzetőrség lövöldözésének áldozata lett.
<P>
Mit tehetünk ezzel a rettenetes bűncselekménnyel szembesülve? Minden támogatást meg kell adnunk Szomália ideiglenes szövetségi kormányának, mivel csak a radikális ellenzéki csoportok ellenőrzése alatt lévő országrészek feletti irányítás visszaszerzésével és a jogállamiság megerősítésével lehet bármi esély arra, hogy elkerüljük az ilyen és hasonló kegyetlenségek megismétlődését.
<P>
A szomáliai kormánynak vissza kell adnia Aisha Ibrahim Duhulow becsületét. A Parlament szeretné kifejezni őszinte részvétét Aisha családjának.
<P>
Én javasoltam, hogy Aisha esete szerepeljen a mai napirendben. Köszönöm, hogy támogatták javaslatomat. Bárcsak soha többé ne kellene ilyen vagy hasonló esetet megvitatnunk a Parlamentben!
<SPEAKER ID="241" NAME="Filip Kaczmarek">
a PPE-DE képviselőcsoport nevében. - (PL) Elnök úr, egy olyan szomáliai esetről beszélünk itt ma, amelyet egy átlagos európai el sem tud képzelni. Az ember első reakciója az, hogy nem hajlandó elhinni. Egyszerűen nem akarja elhinni, hogy ilyesmi megtörténhet. Azonban be kell látnunk, hogy mégis megtörténhet, hiszen Szomáliában olyan a helyzet, hogy rengeteg elfogadhatatlan és elképzelhetetlen dolog megtörténhet. Ráadásul a szomáliai helyzet hatással van a Szómáli-félszigeti helyzetre, ami már amúgy is nehéz és bonyolult.
<P>
Az emberi jogok helyzete a térségben és az országban csak akkor lesz jobb, ha a politikai helyzet megváltozik. Ezért támogatnunk kell a dzsibuti békeszerződés megvalósítását, mivel béke, stabilitás, nagyobb biztonság és felelős kormány nélkül sajnos még sok olyan tragédiáról fogunk majd hallani, mint Aisha halála.
<SPEAKER ID="242" NAME="Paulo Casaca" LANGUAGE="PT">
Elnök úr, csatlakozom előttem szóló képviselőtársaimhoz. Szomália is olyan ország, amelyben vallási fanatizmus uralkodik, és ahol a vallás mögé rejtőzve, az igazság nevében civilizációnk egészének alapvető elveit vonják kétségbe. Ez a helyzet teljességgel elfogadhatatlan.
<P>
Az eddig elhangzottakhoz szeretném még hozzátenni, hogy semmiképpen nem szabad megfeledkeznünk a régiót, Szomáliát és Etiópiát sújtó éhínségről. Természetesen ennek semmi köze a történtekhez, és nem lehet mentség a történtekre, de meg kell vizsgálnunk a Szomáliában jelenleg kialakulóban lévő, nagyon komoly humanitárius problémát.
<SPEAKER ID="243" NAME="Urszula Krupa">
az IND/DEM képviselőcsoport nevében. - (PL) Elnök úr, mai témánk, az emberi jogok megsértése Szomáliában, túlmutat az állásfoglalásban idézett eseteken, amelyek valóban drámai bizonyítékot szolgáltatnak a leggyengébbekkel, köztük lányokkal, asszonyokkal és elrabolt apácákkal való barbár bánásmódra.
<P>
Szomália, ahol a lakosság 95%-a muszlim, a világ egyik legszegényebb országa. A lakosság többsége nyomorban él, az analfabetizmus eléri a 70%-ot, a várható átlagos élettartam pedig 47 év. Habár Szomália már több mint 40 éve visszanyerte függetlenségét, a törzsek között még mindig konfliktusokat okoz a legelőért és a vízért folytatott versengés.
<P>
A függetlenség kikiáltása előtt a konfliktusokat a gyarmati hatalmak elfojtották. A függetlenség elnyerése után Szomáliában polgárháború tört ki, amelyet tovább súlyosbított a gazdaság összeomlása. Ilyen körülmények között a terrorizmus és a kalóztámadások elleni küzdelemnek mindenekelőtt azon kell alapulnia, hogy a legszegényebbek számára juttatott humanitárius segélyekkel és a fejlődés előmozdításával számoljuk fel a szegénységet és a nyomort.
<P>
Azonban Szomália nehezen megszerzett stabilitását megingatta a terrorizmus elleni küzdelem nevében tett külső beavatkozás. A megosztott, szegény, iskolázatlan és könnyen manipulálható szomáli törzseket könnyen lehetett úgy irányítani, hogy folytatódjék az anarchia és a viszály.
<P>
Minden népnek joga van megválasztania saját gondolkodásmódját és életmódját, és a nemzetközi segélyeket az adományozónak nem szabad saját ideológiája és befolyása terjesztésére használni. Nem most fordul elő először, hogy a szemben álló felek a vallást használják arra, hogy lejárassák a másikat, és növeljék saját hatalmukat. Nemcsak Szomáliában történik ez, hanem Vietnámban és Indiában is, ahol a katolikusok üldözése a választási kampány részét képezi.
<P>
De ha keresztényüldözésről van szó, a Parlament baloldali liberális tagjai nem teszik lehetővé az üldözésnek és az emberi jogok megsértésének megakadályozását célzó vitát.
<SPEAKER ID="244" NAME="Tadeusz Zwiefka" AFFILIATION="PPE-DE">
(PL) Elnök úr, nem kormányzati szervezetek arra figyelmeztetnek, hogy Szomália a leginkább figyelmen kívül hagyott humanitárius tragédiák példájává vált, amely érdektelen az egész világ számára. Rengetegen halnak éhen és szomjan, pusztítanak a betegségek, és minden negyedik szomáliai gyerek ötéves kora előtt életét veszti. Az ország fővárosa, Mogadishu, elnéptelenedett. Ágyúval lőnek civilekre. A civil lakosság rettegésben él az öngyilkos merénylők miatt. Kalózok fosztogatnak Szomália partjainál, míg a szárazföldön a szomáliai Talibán fegyveres csoportjai fokozatosan nyomulva előre a főváros felé egyre nagyobb területeket foglalnak el, és bevezetik a kíméletlen saría jogrendszert. Ne legyenek illúzióink, a törvényeket önkényesen, saját céljaik elérése érdekében alkalmazzák. Ha mindehhez még hozzávesszük az aszály és az árvizek okozta katasztrófákat, akkor még nyilvánvalóbbá válik a tragédia valódi mérete. A természeti katasztrófákat legalább értjük, de hogy lehet az, hogy egy olyan szegény országnak, mint Szomália, ennyi fegyvere van? Véleményem szerint bizonyos országok cinikus magatartásának eredményeképpen, amelyek Afrika ezen szegény részében akarják lebonyolítani gyakran piszkos üzleteiket, míg mi örvendezve hozzájárulunk a kínai Olimpiai Játékokhoz.
<SPEAKER ID="245" NAME="Esko Seppänen" AFFILIATION="GUE/NGL">
(FI) Elnök úr, biztos úr, az instabil szomáliai helyzet a hivatásos kalózkodás formájában testesült meg. A jelenleg az Európai Parlament által tárgyalt eset nem kapott ekkora figyelmet: természetesen Aisha Ibrahim Duhulow megkövezéséről beszélek. Pedig ezt sokkal nagyobb tragédiának is tarthatnánk, mint a kalóztámadásokat. Hiszen ez az eset egy középkori iszlám államról alkotott elképzeléseinkbe illik.
<P>
Az közös állásfoglalásra irányuló indítvány talán túlságosan is határozottan támogatja Szomália ideiglenes szövetségi kormányát. A Kormányközi Fejlesztési Hatóság Minisztereinek Tanácsa, amely a régió országainak képviselőiből áll, nemrég ülésezett. Helytelenítették, hogy a szomáliai kormány nem hajlandó a Kormányközi Fejlesztési Hivatal állásfoglalásai és békepolitikája irányába munkálkodni. A régió más országainak képviselői úgy vélik, hogy a kormányból hiányzik a politikai akarat és kezdeményezés a béke megteremtésére, és ez a legnagyobb kihívás a bizonytalan helyzet felszámolása során. Azonban a Parlament állásfoglalása fontos Aisha szempontjából, ezért képviselőcsoportunk készen áll elfogadni azt. De nem vagyunk hajlandóak a szomáliai kormánnyal elintézettnek tekinteni az ügyet a béke megteremtésére tett erőfeszítéseink során.
<SPEAKER ID="246" NAME="Charles Tannock" AFFILIATION="PPE-DE">
Elnök úr, Aisha Ibrahim Duhulow még csak tizenéves volt. Valószínűleg soha nem hallott az Európai Unióról vagy annak Parlamentjéről. Amikor tömeges erőszak áldozatává vált, vagy amikor a kőesőben haldoklott, valószínűleg nem jutott eszébe, hogy valahol távol majd politikusok fognak beszélni szenvedéseiről és megemlékezni rövid életéről. De biztos vagyok benne, hogy amikor meg kellett halnia, tudta, hogy súlyos igazságtalanság áldozata lett.
<P>
A szörnyű bűncselekményt, amelynek áldozatává vált, még sokkolóbbá teszik a valószerűtlen részletek: ezerfős tömeg; a stadion mint helyszín, mintha valami látványos sporteseményről lenne szó; a rengeteg kő, amelyeket kifejezetten erre a célra gyűjtöttek össze; a fegyveresek, akik tüzet nyitottak azokra, akik - becsületükre legyen mondva - próbálták megmenteni a szegény lány életét.
<P>
Szomália tragikus helyzetben lévő ország, és az EU a gyakorlatban keveset tehet a kormány ellenőrzésén kívül eső területeket megtámadó különböző törzsek és iszlám milíciák ügyében.
<P>
Azonban egy dologban mégis állást foglalhatunk: hangsúlyozhatjuk saját értékeinket, amelyek összeegyeztethetetlenek a saría jogrendszerrel. Ez nem csak az én véleményem, hanem az Emberi Jogok Európai Bíróságának véleménye is. Ez a tragikus eset megerősíti eltökéltségünket, hogy nehezen kivívott demokratikus szabadságunkat soha ne szolgáltassuk ki a maradiság szellemének.
<SPEAKER ID="247" NAME="Ewa Tomaszewska" AFFILIATION="UEN">
(PL) Elnök úr, Szomália évek óta kegyetlen csaták, jogtalanság és kalóztámadások színhelye. Nemrég két lengyel került emberrablók kezébe. De ami október 27-én történt, az meghaladja az emberi képzeletet.
<P>
Egy 13 éves lányt, Aisha Ibrahim Duhulow-ot, halálra köveztek. A kislányt három férfi megerőszakolta. Az elkövetőket nem tartóztatták le és nem állították bíróság elé. Kismayoban ötven férfi halálra kövezte a kislányt kb. ezer szemtanú jelenlétében. Az iszlám törvénnyel összhangban Aishát büntették meg az ellene elkövetett nemi erőszak miatt.
<P>
Ez a sokkoló eset nem elszigetelt, hanem az iszlám törvény brutális gyakorlata egy olyan isten nevében, aki az áldozatot bünteti meg az ellene elkövetett bűnért. Felszólítom Szomália kormányát, hogy vessen véget ennek a barbár szokásnak, szabjon ki elrettentő büntetést az elkövetőkre, és rehabilitálja Aishát.
<SPEAKER ID="248" NAME="Colm Burke" AFFILIATION="PPE-DE">
Elnök úr, október 27-én egy Aisha Ibrahim Duhulow nevű - ne felejtsük el ezt a nevet - 13 éves lányt 50 férfi halálra kövezett a Szomália déli részében fekvő Kismayo nevű kikötővárosban, egy stadionban, nagyjából ezerfős nézőközönség szeme láttára. Az iszlám törvények megsértéséért, pontosabban házasságtörésért ítélték el, de valójában nemi erőszak áldozata lett, három férfi erőszakolta meg. Azokat, akik megerőszakolták, nem tartóztatták le, és nem helyezték őrizet alá.
<P>
Teljes mértékben elítélem Aisha Ibrahim Duhulow megkövezését és kivégzését, és elborzaszt a 13 éves, nemi erőszak áldozatává vált lány ellen elkövetett barbár tett. Ahogy az Unicef a lány tragikus halála kapcsán megfogalmazta, a gyermek kétszer is áldozattá vált: először a nemi erőszakot elkövető férfiak áldozatává, aztán az igazságszolgáltatás áldozatává.
<P>
A saría jogrendszer szerint semmiféleképpen nem lehet ilyen kegyetlenül bánni egy nővel. Az eset nemcsak a szomáliai lányok és asszonyok kiszolgáltatott helyzetét mutatja, hanem azt is, milyen hátrányos megkülönböztetést kell elviselniük.
<SPEAKER ID="249" NAME="Marcin Libicki" AFFILIATION="UEN">
(PL) Elnök úr, ma egy szomáliai lány halálra kövezéséről beszélünk. Tudjuk azt is, hogy két katolikus apácát elraboltak és fogva tartanak Szomáliában. A képet még sötétebbé teszik a szomáliai partoknál kegyetlenkedő kalózok. Úgy tudjuk, hogy mindez annak a ténynek a következménye, hogy a szomáliai kormány gyakorlatilag nem működik. Hol vannak ilyenkor a világ hatalmasai? Hol van a hatalmas és civilizáltnak tartott Egyesült Államok, Kína, Oroszország, és hol van az Európai Unió? Ezek az országok nem nevezhetik magukat civilizáltnak, ha nem képesek beavatkozni a leggyengébbek védelme érdekében, akikkel a helyi hatalmasok kegyetlenkednek. Hol vagyunk ilyenkor mi? Elnök úr, a világ hatalmasaihoz szólok: Tegyenek igazságot! Tegyék a kötelességüket!
<SPEAKER ID="250" NAME="Siim Kallas">
a Bizottság alelnöke. - Elnök úr, a Bizottság és Michel biztos nevében szeretnék néhány észrevételt tenni erről a szomáliai emberi jogi kérdésről.
<P>
Először is szeretném aggodalmamat kifejezni a folytatódó szomáliai konfliktushelyzet és bizonytalan politikai helyzet miatt. Szomália továbbra is olyan ország, ahol fegyveres csoportok megsértik az alapvető jogokat és az alapvető emberi méltóság tiszteletét, hiszen rendszeresen széles körű támadásokat intéznek a civil lakosság ellen.
<P>
Az elmúlt néhány hónapban Szomália déli és középső részén humanitárius segítők, békeaktivisták és jogvédők elleni támadások hulláma söpört végig. Csak 2008 januárja és szeptembere között legalább 40 szomáli jogvédőt és humanitárius segítőt öltek meg. E támadások eredményeképpen számos humanitárius szervezet kényszerült kivonulni Mogadishuból; a humanitárius tevékenység újabb csapásokat szenvedett el; az emberi jogok helyzete és a humanitárius feltételek tovább romlottak.
<P>
A tagállamokkal és más nemzetközi szereplőkkel együtt a Bizottság kötelességének érzi, hogy segítséget nyújtson ebben a kritikus helyzetben.
<P>
Az EU támogatja az ENSZ Emberi Jogi Főbiztosa Hivatalának és Shamsul Barinak, a szomáliai emberi jogok független szakértőjének törekvéseit egy olyan mechanizmus létrehozására, amely minden oldalról megvizsgálná az emberi jogok rendszeres megsértését.
<P>
Ennek létrehozása során az EU-nak is komoly feladatai vannak az emberi jogi szervezetek támogatásában, különösen az emberi jogok megsértésének azonosításával, dokumentálásával és megfigyelésével kapcsolatos képzés és finanszírozás, valamint a jogi segítségnyújtás területén. A Bizottság egyre inkább bevonja a civil társadalmat bármely, az újjáépítésre és nemzeti megbékélésre irányuló programba, köztük a civil társadalom és más helyi szervezetek csereprogramjaiba, a jogi asszisztensek képzésébe, a közvéleményt tájékoztató kampányokba, valamint azon női csoportok munkájába, amelyek erősíteni akarják politikai képviseletüket és részvételüket a békefolyamatban. Ezenkívül az EU támogatja a törvények betartatására és az igazságszolgáltatás megszilárdítására irányuló programokat.
<P>
Mindeközben dolgoznunk kell a biztonság megszilárdításán és a szomáli békefolyamat előmozdításán. A bizonytalanság légköre csak az emberi jogi helyzet további romlását és a nemzetközi humanitárius jog további megsértését szolgálja. Szomália tartós békéjének a szomáliai konfliktus során a szemben álló felek által elkövetett, emberi jogok elleni bűncselekmények elkövetőinek felelősségre vonásán és az igazságszolgáltatáson kell nyugodnia.
<SPEAKER ID="251" NAME="Elnök">
A vitát lezárom.
<P>
A szavazásra a viták után kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="252" NAME="Eija-Riitta Korhola  " AFFILIATION="PPE-DE">
írásban. - (FI) Elnök úr, az e heti sürgősségi állásfoglalások közül a szomáliai eset volt a leginkább felkavaró. Három héttel ezelőtt egy 13 éves lányt, Aisha Ibrahim Duhulow-ot halálra köveztek, miután három férfi megerőszakolta. Ezeknek a férfiaknak semmi bántódásuk nem esett, de a lányt a saría jogrendszer szerint házasságtörésért elítélték.
<P>
A megkövezés Szomália déli részén, Kismayo város stadionjában történt. 50 férfi hajtotta végre a kivégzést 1000 néző jelenlétében. Az ítéletet a Kismayo városát ellenőrzése alatt tartó Al-Shabab milícia mondta ki. Egy fiút is megöltek, aki próbálta megakadályozni Duhulow megkövezését. A saría jogrendszernek ez a durva és embertelen értelmezése, amely szerint a házasságtörést a bűnös halálra kövezésével kell büntetni, felfoghatatlanul kegyetlen dimenziókat hozott magával; egy ártatlan gyermek meggyilkolásához vezetett, aki előtte egy bűncselekmény áldozatává vált.
<P>
Fontos, hogy elítéljük ezt az ítéletet és a halálra kövezést, és ugyanezt megköveteljük a szomáliai kormánytól és az Afrikai Uniótól is, valamint hogy felszólítsuk őket arra, hogy tegyenek mielőbb konkrét lépéseket annak érdekében, hogy ilyen ítéleteket a jövőben ne hozhassanak. Támogatjuk a szomáliai kormánynak a Kismayo városa feletti irányítás átvételére való törekvését, de ugyanakkor fel kell hívnunk a kormányt arra is, hogy Duhulow megerőszakolóit állítsák bíróság elé. Ahogy a Szomáliáról szóló állásfoglalás javasolja, az EU tagállamainak többet kell tenniük Szomália támogatására, hogy az országnak demokratikus kormánya lehessen, és hogy a kormány megkapja a szükséges segítségét ahhoz, hogy az ország minden régiója felett átvehesse az irányítást.
