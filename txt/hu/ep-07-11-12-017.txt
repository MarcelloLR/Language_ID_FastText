<CHAPTER ID="017">
A sport szerepe az oktatásban (vita) 
<SPEAKER ID="065" NAME="Elnök">
A következő napirendi pont Schmitt Pál jelentése a Kulturális és Oktatási Bizottság nevében a sportnak az oktatásban betöltött szerepéről..
<SPEAKER ID="066" NAME="Pál Schmitt  " AFFILIATION="PPE-DE">
előadó. - (HU) Tisztelt elnök asszony, tisztelt biztos úr, képviselőtársaim! Engedjék meg, hogy először is megköszönjem a számos hozzászólást, jobbító javaslatot, amelyet a jelentésemhez küldtek. A célom az volt, hogy az iskolai testnevelés és sport szerepének megszilárdításáról szóljak a közoktatás terén.
<P>
Az Európai Unióban élő gyerekek mintegy negyede elhízott, 50%-uk kizárólag az iskolai testnevelésórán végez sporttevékenységet, eközben a testnevelési órák száma folyamatosan csökken. E káros folyamat következtében terjed Európában a cukorbetegség, magas vérnyomás, szív- és érrendszeri betegségek, gerinc- és ízületi bántalmak, melyek jelentősen megemelik később az egyes tagországok egészségügyi kiadásait.
<P>
Az európai fiatalokra jellemző inaktív életmód, a mozgásban szegény mindennapok kompenzálásaképpen nem engedhetjük meg magunknak, hogy egy ilyen egyszerű, de mégis hatásos eszközt, mint a testnevelésóra, elhanyagoljunk. Egykori olimpikonként, gyakorló sportvezetőként és természetesen képviselőként kötelességem és felelősségem, hogy keressem annak módját, hogy az Unió miképp veheti ki részét a diákok elhízása elleni küzdelemből, az egészséges, aktív életmód támogatásából, az európai fiatalok egészségének megalapozásából és sporton keresztül történő nevelésének folyamatából.
<P>
Engedjék meg, hogy gratuláljak a tagállami vezetők bölcs döntéséhez, hogy a legutóbbi lisszaboni csúcsértekezleten nem feledkeztek meg a sportról, és a reformszerződés elfogadása után felruházták az Uniót a sporttal kapcsolatos kezdeményezés jogával. A Bizottság számos programot dolgozott ki az egészséges életmód elterjesztése, az egészséges táplálkozás terén, azonban hiányos az ezen programok közötti koordináció. A végrehajtásban nagyobb szerepet és megbecsülést kell, hogy kapjanak a sportszakemberek, testnevelő tanárok és az edzők.
<P>
El kell mondani, hogy a Bizottság által júliusban publikált fehér könyv a sportról és a hozzátartozó akcióterv helyes irányba mutat. Szintén a Bizottság közreműködésére számítunk a sportszakmai szempontból fontos kutatás elősegítésében, a diákok sportolását, fizikai állapotát mérő statisztikai adatok gyűjtésében.
<P>
Fontosnak tartom, hogy az élethosszig tartó tanulás, a bolognai folyamat kereteit felhasználva az edzők és testnevelők mobilitását, továbbképzését elősegítsük, képzettségüket igazoló diplomáikat kölcsönösen elismerjük, a sportszakmai szervezetek közti hatékonyabb együttműködést pedig segítsük.
<P>
Az iskolai testnevelés a testmozgáson túl olyan fontos tulajdonságokat fejleszt, mint a kitartás, a csapatszellem, az akaraterő, a "fair play”, amelyeknek a ránk bízott fiatalok egész életük során majd hasznát vehetik. A tagállamokban gyakran rendkívül elhanyagolt állapotban vannak az iskolai sportlétesítmények, a tornatermek, felszereltségük szegényes és kopott. Nagy problémát jelent továbbá a szakképzett testnevelő tanárok hiánya, illetve a szakmai továbbképzés szervezetlensége és a testnevelési tantárgy tartalmi korszerűtlensége.
<P>
Az iskolai testnevelés sajnos veszített jelentőségéből, holott ez nemcsak a test, de a szellem fejlődésének is az alapja. A finom és durva motorika, mely jól fejleszthető a sport és népi játékok, illetve bármilyen mozgásos cselekvés által, nélkülözhetetlen az írás és olvasás tanulásában is. Nem véletlen, hogy a diszlexiás vagy diszgráfiás gyerekeket is mozgásterápiával kezelik.
<P>
A testnevelés az egyetlen tantárgy, amely nem a szellemi, hanem a testi fejlődésre, a mozgáskultúra fejlesztésére és a higiéniára összpontosít. A testnevelők és szülők közös feladata, hogy megtanítsák és ösztönözzék a gyermekeket az egészséges életmódra, a rendszeres testmozgásra, és felhívják a figyelmet a tiltott teljesítménynövelőszerek, dohányzás, alkohol és más drogok káros testi és lelki hatásaira.
<P>
Az iskoláskorú gyermekek egészségi állapotának, fizikai kondíciójának javítására azt javasoljuk, hogy tegyék kötelezővé az iskolai testnevelést az általános és középiskolákban, legalább heti háromszor a tanterven belül lehetősége legyen a gyerekeknek testmozgásra. A sportnak kiemelt szerepe van a társadalmi beilleszkedés elősegítésében, a szociális kohézió erősítésében, amennyiben a sport a szocializáció, a kultúrák közötti párbeszéd egyik fontos eszköze.
<P>
A jelentésben nagy szerepet kap a nemek közötti esélyegyenlőség kérdése. Fontosnak tartom azt is, hogy a fogyatékkal élők is részesülhessenek szükségleteiknek megfelelő és egyre inkább integrált, rendszeres iskolai testnevelésben. Jelentésemben kitérek rá, hogy az iskolai testnevelés, a szervezett iskolai sportélet nemcsak fizikálisan, de mentálisan is kiemelt szerepet játszik a gyermekek egészséges fejlődésében, és egyben a szocializáció egyik színtere. Jelentésemben javaslom, hogy az e témakörben elmaradott régiók pályázhassanak a strukturális alapoknál sportcélú beruházások finanszírozására.
<P>
Végezetül köszönöm a Nőjogi és Esélyegyenlőségi Bizottság, valamint a Foglalkoztatási és Szociális Bizottság értékes hozzájárulását a jelentéshez. Kérem tisztelettel képviselőtársaimat, hogy jelentésemet támogatni szíveskedjenek. Köszönöm a figyelmüket.
<SPEAKER ID="067" NAME="Hans-Peter Martin" AFFILIATION="NI">
(DE) Elnök asszony, én már a jelentés bekonferálása előtt szót kértem. Az Ön előtti elnök- a "catch-the-eye” eljárás keretében - jó néhány olyan képviselőnek szót adott, akik még csak nem is voltak jelen a Házban. Emiatt az eljárási szabályzat megtestesítője, Corbett úr, meg is dorgálta őt.
<P>
Egy tucatnyi alkalommal próbáltam felszólalni, be is nyújtottam a kérésemet, de nem vettek figyelembe. Úgy gondolom, hogy amit az Ön előtti elnök tett most, az ellentétes a Ház szabályaival és nem méltó ehhez a Parlamenthez.
<SPEAKER ID="068" NAME="Elnök">
Martin úr, túl sok egyperces felszólalásra került sor. Általában ez a rész fél óráig tart. Most jóval túllépték ezt az időkeretet, szóval sajnálom.
<SPEAKER ID="069" NAME="Ján Figeľ">
európai biztos. - Elnök asszony, először is gratulálok Schmitt úrnak és a bizottságnak a saját kezdeményezésű jelentéshez. A jelentés időszerű és nagyon ösztönző. Fehér könyvünk tervezetéhez felhasználtuk ezt a jelentést, mint az egyik olyan hozzájárulást, amelyet a sporttal kapcsolatos közös európai stratégia kialakításánál fontosnak tartok, és örömmel tölt el, hogy sok konkrét egy irányba mutató vonás van a júliusban elfogadott Fehér könyv és a jelentés között.
<P>
Általában véve a jelentés és a mi Fehér könyvünk egyetért abban, hogy a testnevelés általános orientációja nem feltétlenül elégíti ki a mai társadalmi szükségleteket. A tantárgy egyre kijjebb szorul az iskolai tantervből, vagyis emiatt kell fejlődnünk.
<P>
Szeretnék néhány kérdést, területet megemlíteni, amellyel a jelentés, illetve a Fehér könyv foglalkozik. Mindkét dokumentum azt ajánlja, hogy az egészségügyi, az oktatási, valamint a sportszektor fokozottabban működjön együtt, és határozzon meg, illetve hajtson végre az egészségügyi kockázatok, például a túlsúly csökkentését célzó stratégiákat.
<P>
A testnevelésre szánt idő kérdését be fogjuk építeni a testmozgással kapcsolatos iránymutatások közé. Ezeket ki kellene dolgoznunk a tagállamokkal a jövő év, 2008 végére. Egy díj létrehozásán is gondolkodunk, amely egy európai cím lenne azoknak az iskoláknak a számára, amelyek aktívan járulnak hozzá a testmozgás támogatásához és előmozdításához az iskolai környezetben.
<P>
A kutatásokkal kapcsolatban a Fehér könyv a 7. kutatási keretprogram mobilizálását javasolja, hogy támogassák az ezen a területen végzett multidiszciplináris kutatást, főképp az egészségnek az életstílusbeli vonatkozásaival kapcsolatban. Azt is ajánljuk, hogy a strukturális alapok programozásánál a szociális inklúzió, a szociális integráció és az esélyegyenlőség területén vegyék figyelembe a sport szerepét.
<P>
A beruházással kapcsolatban, ami az élsportot illeti, elindítottunk egy tanulmányt az európai fiatal élsportolók képzéséről. Ennek képessé kellene tennie bennünket, hogy ki tudjuk választani a megfelelő eszközöket a fiatalok sportedzésének és -oktatásának fejlesztésére, valamint jobb minőséget és általában minőséget kellene biztosítania.
<P>
Mindeközben az élethosszig tartó tanulás, a cselekvő ifjúság, valamint az Európa a polgárokért programján keresztül is támogatjuk a sportot és a testmozgást. Itt hadd emeljem ki, hogy az élethosszig tartó tanulás programja keretén belül a 2008., a 2009. és a 2010. évre szóló általános ajánlattételi felhívásokban az egyik prioritás a testnevelés és a sport volt, és ez új finanszírozási lehetőségeket fog megnyitni az oktatás eme területén.
<P>
Összegzésképpen, ahogyan Schmitt úr is említette, várjuk a reformszerződés ratifikációját és hatályba lépését, mivel az új lehetőségeket fog megnyitni. A Pierre de Coubertin cselekvési tervvel és az Önök saját jelentésével kapcsolatos tapasztalataink segíteni fognak minket a lehetőségeket úgy alakítani, hogy azok jobban támogassák a tagállamok törekvéseit, amelyekkel az elkövetkező években előmozdítják a sport szerepét az oktatásban. Újfent megköszönöm a hozzájárulását.
<SPEAKER ID="070" NAME="Christa Prets  " AFFILIATION="PSE">
a Nőjogi és Esélyegyenlőségi Bizottság véleményének az előadója. - (DE) Elnök asszony, biztos úr, a sportban - és itt a tisztességességről beszélünk - nem lehet nemi alapon megkülönböztetéseket tenni, a nőkkel egyenlő módon kell bánni. Ez már az iskolai évek alatt elkezdődik, a testnevelésórákon, és egyenesen az élsportban nyújtott kimagasló teljesítményre felkészítő edzésig tart, mivel itt túl kevéssé veszik figyelembe a női jegyeket és a női biológiai szükségszerűségeket. Erre nagyobb figyelmet kellene fordítani.
<P>
Az élsportban ugyanez vonatkozik a nyilvánosságra és a médiától kapott figyelemre, amely aztán hat a szponzorálásra. Az élsportban a nők igen hátrányos helyzetben vannak; legfőbb ideje, hogy gondoskodjunk róla, a fair play mindenkire érvényes legyen, ebben a vonatkozásban is.
<P>
Azt is biztosítanunk kell, hogy a különböző kulturális csoportokból a lányok iskolai sporttevékenységekben való részvétele jobban működjék, és meg kell próbálnunk ebbe mindenkit bevonni, a vallási és kulturális különbségek ellenére is.
<SPEAKER ID="071" NAME="Manolis Mavrommatis" LANGUAGE="EL">
Elnök asszony, biztos úr, hölgyeim és uraim, kérem, engedjék meg, hadd gratuláljak Schmitt Pál képviselőtársunknak, aki a jelentésében saját tapasztalatait osztotta meg velünk. Hangsúlyozom, hogy a sportra és a gyermekek sporttevékenységben való részvételére nagy szükség van ma, látva a mindennapjainkban lezajlott változásokat.
<P>
A gyerekek manapság idejük nagy részét a televízió, a videójátékok és a számítógép előtt töltik. Az étrendjük minden, csak nem egészséges. A gyermekkori elhízás egyre súlyosabb probléma, amely vitathatatlanul súlyos egészségügyi kockázatokkal jár. A gyerekek számára a sport nem csak a mozgás és új szociális készségek kialakításának a módja, hanem egyként szól a kikapcsolódásról is, valamint a csoportmunkát tanítja. A sportolással együtt járó testmozgás jótékony hatással bír a fiatalok testi egészségére. Biztos úr, a gyerekek nem esznek többet, csak kevésbé aktívak, nem mozognak annyit. Az ülő életmód és az elhízottság gyakran vezet magas vérnyomáshoz és cukorbetegséghez, amely két kórkép az EU lakosságának egy folyamatosan növekvő százalékát érinti.
<P>
A tagállamoknak ma elő kell mozdítaniuk az iskolai tantárgyként vett testmozgást, hogy felkészítsék a gyerekeket az egészséges életmódra. A tagállamoknak és az illetékes hatóságoknak biztosítaniuk kell azt, hogy a tantervben nagyobb hangsúlyt kapjon az egészség előmozdítása, és hogy a testnevelés ugyanolyan súllyal essék a latba az órarendben, mint a többi tantárgy. A tagállamoknak meg kell határozniuk a kötelező iskolai testnevelésórák minimális számát.
<P>
Végül a tagállamoknak aktívan kell támogatniuk a testnevelés minden formáját, és elő kell mozdítani az iskolán kívül is a szülők, a testneveléstanárok és a sportegyesületek közötti párbeszédet.
<SPEAKER ID="072" NAME="Christel Schaldemose">
a PSE képviselőcsoport nevében. - (DA) Elnök asszony, szeretném megköszönni Schmitt Pálnak a jó jelentést és az előkészítő munka során kifejtett konstruktív együttműködését. A sportnak az általánosan és a specifikusan is az oktatáson belül betöltött szerepe hihetetlenül fontos kérdés. Kyprianou biztos úr nem egészen egy hónappal ezelőtt mondta: úgy hiszi, az európai polgárok egészségét leginkább fenyegető tényező az elhízottság. Sajnos úgy gondolom, igaza van, és ezért életbevágóan fontos, hogy összpontosítsunk a problémára, és mindarra, amit a megoldása érdekében tehetünk. Fontos kötelezettségünk van a gyermekeink iránt, főképp azok felé, akik otthon szociális vagy családi háttérrel összefüggő okok miatt nem alakítanak ki jó étkezési és sportolási szokásokat. Ezért a sportnak az oktatásban betöltött szerepe nagyon fontos.
<P>
Az iskola fontos szerepet tud játszani és kellene is, hogy játsszon abban, hogy jó szokásokat ad a gyerekeknek, mivel a gyerekek a nap nagy részét ott töltik. Ahogy a jelentés is rámutat, éppen ezért nem szükséges arról beszélni, vajon lényeges-e a sport az oktatásban. Az mindazonáltal fontos, hogy arról beszéljünk, hogyan tudjuk biztosítani a több sport jelenlétét az iskolában. Az is fontos, hogy a gyerekek minél korábban jó testmozgási szokásokat alakítsanak ki. Ez az egészségügyi okok miatt egyértelmű, de ugyanakkor, ahogyan Schmitt úr is megfogalmazta, azt is tudjuk, hogy a testmozgás és a sport szociális kapcsolatokat tud kialakítani a gyerekek és a fiatalok között, illetve nemzetiségtől és társadalmi osztálytól független szociális integrációt képes teremteni. Ezért olyan fontos eszköz a sport. Akkor tehát mit tehetünk? Biztosítanunk kell, hogy a gyerekek több testmozgási lehetőséghez jussanak, mint mostanában. A sport nem szabad, hogy a gazdag gyerekek kiváltsága legyen. A sport természetes részét kell, hogy képezze minden gyermek életének. Ennél az útkereszteződésnél azt is szükséges biztosítani, hogy a sport ne csak versenyport maradjon, hanem olyasvalami, amiben mindenki részt vehet, és ezért olyan fontos, hogy a sport az oktatás integráns része legyen.
<P>
Az egyes tagállamokban tehát általában szükség van arra, hogy a sportot sokkal előkelőbb helyen kezeljék, mint ma, olyan dologként, mint ami az oktatás eleme, és ennek részeként biztosítsák a megfelelő sporteszközöket és a végzett tanárokat például. Ez tehát a tagállamok számára lényegi felelősség, de ezzel a jelentéssel segíteni szeretnénk a problémára való összpontosításban és a lehetséges megoldásokban, és természetesen rávilágítani arra, hogy ezzel kapcsolatban az EU mit tehet. Továbbá három dologra van szükség. Olyan tanárokra van szükség, akik jobban átlátják, milyen okok hátráltatják a gyerekeket a sportban való részvételben. Aztán jobb viszonyt kell teremteni az iskolában és a szabadidőben végzett sporttevékenység között. Valamint, amint azt már korábban is említést nyert, kiemelt helyen kell kezelni a forrásokat, az időt és a sporteszközöket. Nagyon elégedett vagyok a jelentéssel, jó jelentés, és kijelöli azokat a feltételeket, amelyek ahhoz szükségesek, hogy a sport segíthesse a gyermekeink egészségének javítását. Ezért az Európai Parlament szocialista képviselőcsoportja teljes szívből támogatja a jelentést, de azt is fontosnak érezzük, hogy ez csak egy nagyobb, az elhízottság problémájával foglalkozó kezdeményezés felé megtett első lépés legyen. Úgy hisszük, szükséges még, hogy több forrást és időt áldozzunk erre a kérdéskörre.
<SPEAKER ID="073" NAME="Hannu Takkula">
az ALDE képviselőcsoport nevében. - (FI) Elnök asszony, először is szeretném megköszönni Schmitt úrnak, az előadónak ezt a jelentést. Meg kell mondanom, hogy ez egy kitűnő és nagyon időszerű téma. A testnevelés kérdését és a sportnak az iskolában betöltött szerepét veti fel. Ha olyan 20-30 évre visszatekintünk mi, európaiak, tudjuk, hogy ez az iskolai oktatásnak egy olyan része, amit elhanyagoltunk. Ez Európában mindenütt tetten érhető az általános fizikai jóllét hanyatlásában. De egy sor mellékhatásban is tetten érhető. Például észrevehetően megnövekedett az elhízottak száma. A cukorbetegség is köznapibb jelenség lett, éppúgy, mint a szív- és érrendszeri megbetegedések. A pszichés problémák száma is emelkedett. Azt is mondhatnánk, ami el is hangzott már itt, és ahogy korábban Mavrommatis úr említette, aki az ókori Görögországként ismert földről származik, hogy a régi időkben azt mondták, a legjobb helyzet, ha ép testben ép lélek lakozik. Ezt kellene újra célként magunk elé állítani Európában. Azt is meg kellene értenünk, hogy a testmozgás elengedhetetlen az ember általános jó közérzetéhez.
<P>
Az információs társadalomnak nevezett formációban élünk ma, de én azt remélem, az információs társadalomból lehet valami még ennél is több. Lehetne oktatási társadalom, amely a testnevelésre és a testmozgásra is kiterjed. Finnországban olimpiai aranyérmesünk Tapio Korjus egy testről szóló oktatási projektet vezet, amely azt a nézetet kísérli meg előmozdítani, hogy az egészséges testmozgás hatással van az ember általános jó közérzetére. Hajlamosak vagyunk azt hinni, hogy jó eredmények csillaga fog feltűnni az égen.
<P>
A kérdés középpontja ugyanakkor a tanárképzés és az olyan iskolák, ahol a tanárképzésben prioritásként szerepel a testmozgás. Ezt a tanároktól is meg kellene követelni, mert a távol eső helyeken egyedi problémák lépnek fel sok gyereknél.
<P>
Szívből remélem, hogy javítani fogják a testnevelés helyzetét, hogy az iskolák és a testmozgásért létrejött szervezetek könnyebben egymásra találnak, és hogy minden gyermek és fiatal megtapasztalja a testmozgás örömét a saját életében és a jövőjét majd arra építi.
<SPEAKER ID="074" NAME="Zdzisław Zbigniew Podkański">
az UEN képviselőcsoport nevében. - (PL) Elnök asszony, a testmozgás vitathatatlanul fontos tényező minden ember életében. Azt is mondhatjuk, hogy egyaránt javítja az egészségünk és a lelkünk állapotát.
<P>
Számos tanulmány és statisztika igazolja, hogy az uniós polgárok egészségi állapota az életmódjuk miatt, amely egyre inkább felgyorsul, és egyre kevesebb időt enged a sportolásra és a kikapcsolódásra, évről évre romlik. Ha még ehhez hozzátesszük a nem kielégítő étrendet, például azt, hogy a gyorséttermek kínálata egyre inkább beépül a napi táplálkozásunkba, azt mondhatjuk, hogy az egészséges életmód mint olyan, nem létezik. Ami még rosszabb, felelősek vagyunk a gyermekek és a fiatalok egészségéért, akik közül egyre többen válnak az elhízottság és a szív- és érrendszeri megbetegedések áldozatává.
<P>
A gyerekekre olyan életstílust kényszerítünk, amelyben elvisszük őket autóval az iskolába, nem biztosítjuk a megfelelő testnevelést az iskolában, hazavisszük őket autóval, aztán otthon pedig ott a számítógép és a televízió, ami nem épp az életmódok legjobbika. Ezért jött el mostanra az időt számot vetni és támogatni minden olyan hasznos kezdeményezést, amely az aktív életmód megteremtését szolgálja. Itt az idő, hogy a Schmitt úr által kifejtett hozzászólások és javaslatok mentén határozatokat hozzunk a sportnak az oktatásban betöltött szerepéről. Itt az idő, hogy végre komolyan vegyük ezt a tárgyat.
<SPEAKER ID="075" NAME="Mikel Irujo Amezaga">
a Verts/ALE képviselőcsoport nevében. - (ES) Elnök asszony, a képviselőcsoportom nevében először is szeretnék gratulálni Schmitt úrnak a jelentéshez, és szeretném hangsúlyozni, mennyire fontos emelni az iskolai testnevelésórák számát. A helyes testmozgással töltött megfelelő mennyiségű idő mind mentális, mind fizikai szempontból a legjobb módja az egészében vett személyes fejlődés kiegészítésének.
<P>
Megtalálni az egyensúlyt a tanulásra szánt idő, illetve a sportoláshoz szükséges idő között - ez egy olyan feladat, amelyet a gyermekeink számára mihamarabb meg kell oldanunk. Ez fogja ugyanis biztosítani számunkra, hogy a későbbiekben jó lesz az életminőségük. Azt is figyelembe kell vennünk, hogy ez a szokások kialakulásának döntő ideje, amit azt jelenti, hogy a testnevelés elengedhetetlen. Arra is szeretnék rámutatni, mennyire lényeges a gyermekekre irányuló kampányokat szervezni, ez egyúttal egy kérés is a Bizottság felé. A kampányoknak és programoknak a gyerekeket és a szüleiket kell megcélozni, hogy egy egészséges életmód szerint kezdjenek el élni, amelyben szerepet kap a testmozgás, és kizárja a dohányzást, amely az európai egészségnek még mindig a szégyenfoltja.
<P>
Összegzésképpen úgy gondolom, minden egyes előttem felszólaló megemlítette a testneveléstanárok képzésének javítását, mivel végül is ez a program nélkülük nem valósulhat meg.
<SPEAKER ID="076" NAME="Nils Lundgren">
a IND/DEM képviselőcsoport nevében. - (SV) Elnök asszony! A sport oktatásban betöltött szerepéről szóló jelentés részletesen foglalkozik a kérdéssel, hogy a tagállamok hogyan szervezzék a testnevelés órákat az iskolákban. Ez egy újabb példa arra, hogy az uniós politikusok és tisztviselők buzgóságukban hogyan nyomulnak be tetszőleges területre, tetszőleges részletességgel, hogy ott központosítsák a politikai hatalmat. Mindenki a szubszidiaritás fontosságáról beszél, a tettekben viszont ennek nyoma sincs. Ezzel a legképtelenebbül részletezett rendelet rekordját állítjuk fel.
<P>
Hadd említsek néhány példát. A 10. fejezet értelmében a tagállam felszólítható arra, hogy a testnevelés órát kötelezővé tegye az általános és középiskolákban, valamint arra, hogy hetente legalább három testnevelés órát kell biztosítani. A 24. fejezet az óvodás és általános iskolás gyermekeknek kínált koedukált sportolás fontosságáról szól.
<P>
Ez az a dolog, melyre az embereket felkészítik. Ez egy arcátlan és nevetséges próbálkozás, hogy támogassa az EU helyzetét egy olyan területen, melyben maguknak az európai nemzeteknek kellene határozniuk.
<SPEAKER ID="077" NAME="Slavi Binev">
a ITS képviselőcsoport nevében.- (BG) Elnök asszony, Kollégák! Örömmel nyugtázom, hogy a sportvilágban egy olyan híres és kiváló név, mint Schmitt Pál latba vetette szakértelmét annak érdekében, hogy az európaiak jövője szempontjából egy lényeges kérdést terjesszen az Európai Parlament elé. Az egyesült Európában a sporthoz való hozzáállás valóban az emberek egészséghez való hozzáállását mutatja. Megtiszteltetés, és büszkeséggel tölt el, hogy a jelentéséről sportemberként, és egy sportokhoz ezer szállal kötődő ősi nép képviselőjeként, valamint olyan emberként is beszélhetek, aki aggódik az egyesült Európában élő gyermekek jövőjéért, a gyermekeink jövőjéért.
<P>
Véleményem szerint minden kristálytiszta: több sport az iskolában, kevesebb drog az iskolában; nagyobb kiadás a sportra az iskolában, kevesebb kiadás az egészségügyre, mivel teljesen nyilvánvaló, hogy a gyermekeink számára tízszer jobb, ha boldogok, mint ha meggyógyítják őket; több sportverseny a legfiatalabbaknak, kevesebb agresszió az élet más területein; több nemzetközi verseny az iskolás gyerekek számára, kevesebb interetnikus és államok közötti feszültség az Európai Unióban és általában véve a világon. Mindezek következtében, az időkorlát miatt, szeretném kiemelni azokat a szempontokat, melyek további fejlesztést igényelnek Pál Schmitt, a bajnok és rendkívül elismert sportember és politikus jelentése alapján.
<P>
Szeretném látni az Európai Parlament ajánlását minden tagállam számára, hogy az iskolákban növeljék a sportórák számát heti öt órára. Javaslom, hogy az Európai Parlament komolyan gondolja meg, és foglalja bele a jövőbeli költségvetésébe a javaslatot, hogy a Parlament felügyelete mellett rendezzenek nemzetközi versenyeket iskolás gyermekeknek olyan sportágakban, melyek a leghasznosabbak a serdülők számára. A jelentés hangsúlyozza, hogy az iskolai sportok nem vonzóak. Gondolkodtak azon valaha, hogy a futball miért vonzó? Mert a futballjátékosok sztárok. Európa válassza ki a saját iskolai sportsztárjait az egyes területeken! Ezért sokkal nagyobb nyilvánosságot kell adnunk az iskolai sportoknak, melyet valószínűleg egy irányelv vagy egy ajánlás megadhat. Európai iskolai bajnokságok lennének atlétikában, futballban és kosárlabdában, harcművészetekben vagy úszásban. Ily módon talán nem tudjuk visszaállítani a spártai ideált a maga valódi értelmében, hogy ép testben ép lélek, mens sana in corpore sano, de sokkal jobban hozzájárulhatnánk, mint amennyire egy jelentés képes.
<P>
Ezt a vonalat követi az a döntés, hogy 2010-ben rendezzenek Ifjúsági Olimpiát, de az olimpia szelleme nem tud érvényesülni az iskolai sportokban, ha csak a négyéves olimpiai ciklusokra hagyatkozunk. A köztük lévő időt sokkal hatékonyabban kell kihasználnunk úgy, hogy egy alkalmas sportnaptárat biztosítunk.
<P>
Az Európai Parlamentnek különös erőfeszítéseket kell tennie, hogy a sportok által megakadályozza a drogok terjedését az iskolákban. Végül pedig hiszem, hogy e Parlament felfogása a gyermekkori sportról jó előjelként szolgál a jövőt illetően.
<P>
(Az elnök megszakítja a felszólalót)
<SPEAKER ID="078" NAME="Ljudmila Novak" AFFILIATION="PPE-DE">
(SL) Jól ismert a torna jelentősége a fiatalok fejlődésével és egészségével kapcsolatban. Azt is tudjuk azonban, hogy napjaink életmódja azt jelenti, hogy sok gyermek rengeteg időt tölt otthon és a számítógép előtt. Épp ezért nagyon fontos Schmitt úr jelentése, mely arra buzdítja a tagállamokat és bennünket, hogy újragondoljuk a sport oktatásban betöltött szerepét.
<P>
Két szempontot szeretnék kiemelni, melyekre épp csak utalt a jelentés. Az első a sportoktatás jelentősége a speciális igényű gyermekek számára. Létezik egy tendencia arra vonatkozóan, hogy annyi ilyen helyzetű gyermek járjon hagyományos iskolákba, amennyi csak lehetséges. E gyermekek és fiatalok sajátos igényei miatt azonban nincs mindig lehetőség biztosítani számukra a megfelelő felszereléseket és kezelést a hagyományos iskolákban. Másrészt, pontosan ezek a gyermekek igényelnek speciális figyelmet és testmozgást, például a mozgásban korlátozott gyermekek sok időt töltenek ülőhelyzetben, éppen ezért sokkal több mozgási lehetőségre van szükségük. Következésképp, ha hagyományos iskolákban vesznek részt, akkor megfelelő, számukra kialakított testmozgási lehetőségeket kell biztosítani.
<P>
A másik szempont, amit ki szeretnék emelni, az a sportegyesületek szerepe és a sportedzők hatása a fiatalok fejlődésére. Nemcsak a sportteljesítmény fontos, hanem az egészség és a fiatalokat érintő oktatómunka is, amelyekre az edzőknek nagy figyelmet kell szentelniük az egyesületekben. A szülők olyan emberre akarják bízni gyermekeiket, aki nemcsak a legjobb sportteljesítményért küzd, hanem vigyáz az egészségükre, valamint úgy viselkedik, mint egy nevelő és mint példakép minden tekintetben. Csak ilyen tekintetben beszélhetünk a sport fiatalok életében betöltött pozitív szerepéről.
<SPEAKER ID="079" NAME="Christa Prets" AFFILIATION="PSE">
(DE) Elnök asszony! Természetesen volt a sport általi nevelés európai éve, és úgy gondolom, hogy vissza tudunk és kell térnünk számos következtetésre, melyet az az év hozott nekünk a bepillantások útján. Sok megoldást fogadtunk már el számos területen. A napirenden azonban még sok minden van hátra, beleértve Schmitt úr jelentését is, és úgy vélem, sok anyagot kell még benyújtanunk, hogy szemléltessünk és megerősítsünk mindent, amit most megbeszélünk; azaz azt, hogy milyen fontos a sport, valamint, hogy mi mindent kell tanulnunk és kapnunk tőle. De nem történik elég a sportban - úgy értem, nem történik elég a sportért.
<P>
Az emberek egyre inkább odafigyelnek az egészségre, de az elhízás és a cukorbetegség folyamatosan nő, különösen a gyermekek körében. Sokat beszéltünk a tanárképzésről, és úgy vélem, az általános iskolákkal kell kezdenünk. Az általános iskolákban nincsenek külön testnevelés-tanárok - legalábbis tudom, hogy ez igaz az én országomban -, ehelyett az általános képzésben részt vett tanárok oktatják a testnevelést is. Speciálisan képzett tanárokra van szükség itt is, hogy a testnevelés olyan korán vegye kezdetét, amennyire csak lehet.
<P>
Úgy gondolom, hogy az egyesületek, az iskolák és a hatóságok közötti együttműködés nagyon fontos. Az egyesületek oktatással és edzéssel sokat tesznek a gyerekekért, mindemellett nagyon kevés támogatást kapnak. A kevés pénz miatt gazdasági nehézségekkel küzdenek, míg a munkájuk felbecsülhetetlen. Büszke vagyok a jelenleg Ausztriában működő projektre, melyben a sporttisztviselőknek sikerült bejutniuk az iskolákba, és növelték a kínált testnevelésórák számát a tanárokkal és az egyes tartományok iskolaszervezeteivel közreműködve. Különösen figyelnek a gyermekek adottságaira és képességeire.
<P>
Úgy vélem, nagyon fontos a szülők bevonása. Nem hagyhatunk és nem is szabad mindent az állami szervekre hagynunk, ehelyett rá kell ébresztenünk az embereket arra, hogy a táplálkozás és a testmozgás fontos a gyermekek számára. Az is fontos, hogy ezt a szülőkkel kezdjük.
<SPEAKER ID="080" NAME="Karin Resetarits" AFFILIATION="ALDE">
(DE) Elnök asszony! Gratulálok Schmitt úrnak a saját kezdeményezésű jelentéséhez. Ellentétes a véleményem Lundgren úréval. Az iskolát illető kérdésekben sajnos a tagállamok korlátozzák az Európai Uniót, e probléma objektív elemzése gyorsan megmutatja, milyen alapvető fontosságú, hogy az oktatás különböző területeinek megközelítése összhangban legyen. A testnevelésóra része ennek, ugyanúgy, mint az edzés a kreatív gondolkodásnak vagy a társadalmi életben való részvételnek.
<P>
Schmitt úr jelentése a testnevelésórára koncentrál. Míg az USA-ban csak azok a nagyon jól sportoló tanulók kerülnek be a jó egyetemekre, akiknek kiváló jegyeik vannak, addig Európában pontosan az ellenkezője történik. Minél magasabb szintű az oktatás, annál kevesebb idejük van a fiataloknak a sportolásra.
<P>
A testnevelésórának alacsony státusza van az iskola világában. Úgy vélik, a sport csak egy szabadidős tevékenység, és ez hiba. A sport teszi képessé az embereket, hogy túljussanak a mentális korlátokon, és pontosan ez az, amire Európában szükségünk van. Napjainkban sok ember csinált sportkarriert az iskola ellenére, és nem az iskola miatt. Ez egy hiba a rendszerünkben, egy, amire a jelen riport felhívja a figyelmünket.
<P>
Végül szeretnék egy közösségért felszólalni, mely nem teheti meg ezt itt magáért. Az országukban zajló politikai helyzet miatt a Ciprus török részén élő fiatal sportemberek nem vehetnek részt a nemzetközi versenyeken. Azt remélik, hogy az Európai Unió véget vett ennek az elszigeteltségnek. Ha mostanra -, amikor több mint három év telt el Ciprus európai uniós csatlakozása óta - a megoldás még nem született meg, legalább egy megoldási javaslatot kell fontolóra venni.
<SPEAKER ID="081" NAME="Ewa Tomaszewska" AFFILIATION="UEN">
- (PL) Elnök asszony! Gondoskodunk a gazdaságunk kiegyensúlyozott fejlődéséről, de gyakran figyelmen kívül hagyjuk a gyermekeink kiegyensúlyozott fejlődésének szükségét - nemcsak a szellemi fejlődésüket, hanem a testi fejlődésüket is.
<P>
Az iskolaévek a gyermekek és a fiatalok dinamikus fejlődésének időszaka, valamint a gyors biológiai fejlődésüké és érésüké. A testmozgás és a számos izomcsoport edzése különösen fontos az egészség szempontjából ebben az időszakban.
<P>
A fiatalok sok időt töltenek a televízió képernyője vagy a számítógép-monitor előtt. Ez talán segít a szellemi fejlődésben, de negatív hatással van a testi fejlődésre. Gerincferdülést okoz. Ez elkerülhető lehet rendszeres sportolással. Mindeközben az iskolai sportlétesítmények gyakran nem hozzáférhetők tanítás után, és a fiatalok nem tudják használni azokat. Támogatom a jelentést.
<SPEAKER ID="082" NAME="Rolf Berend" AFFILIATION="PPE-DE">
(DE) Elnök asszony, Hölgyeim és uraim ! A Bizottság fehér könyve és Schmitt úr kiváló jelentése kiemeli mind az iskolai testnevelésórák oktatási funkcióját, mind pedig a sport szerepét a társadalmi életben való részvételben, valamint elősegíti a jó egészséget. Most növelni kell a társadalom tájékozottságát mindezen szempontokkal kapcsolatban.
<P>
Amellett, hogy mit tanultunk a sport általi nevelés európai évéből, az egész életen át tartó tanulásból és a fiatalság és Európa a polgárokért programokból, itt az ideje a kezdeményezések kialakításához, hogy a lehető legtöbbet hozzuk ki a testmozgás korunkban található számos formájából, beleértve a sportot mind az iskolákban, klubokban és egyesületekben, mind pedig a spontán, nem hivatalos testmozgást.
<P>
Egy olyan korszakban, amikor nagyon kevés testmozgást végzünk, a sportnak sokkal nagyobb jelentősége van számunkra, mint amennyi a szüleink és nagyszüleink számára volt. Egy olyan időben, amikor a gyermekek inkább számítógépes játékokat játszanak, egyre nő az igény az aktív, egészséges életstílus promóciójára, mely a gyermekekre és fiatalokra irányul. Sajnos sok jel utal arra, hogy számos iskolában a testnevelésóra, még ha van is rá idő, gyakran nem egyezik meg a földi valósággal - azaz a végrehajtás esetenként nem felel meg a jogi kötelezettségeknek. Úgy tűnik, e tekintetben sok iskolában szükség van a valóság megvizsgálására.
<P>
Támogatom is az előadót abban, hogy felkéri a Bizottságot, foglalja írásba az állami támogatási szabályok alkalmazásának irányvonalait a nyilvános sportlétesítményekkel kapcsolatban - természetesen a szubszidiaritás elvének teljes mértékű tiszteletben tartása mellett - a sportért felelős nemzeti és európai esernyőszervezetekkel együtt. Világosan kell látnunk, hogy melyek az elfogadható és törvényes állami támogatások, és mely szempontok integrálhatók egymásba, lehetőség szerint beleértve a testnevelés beruházásainak erősítését, és figyelembe véve az iskolák modernizációjának és ellátásának finanszírozását, ha szükséges, európai alapok támogatásával a Strukturális Alapok keretein belül.
<SPEAKER ID="083" NAME="Ryszard Czarnecki" AFFILIATION="UEN">
- (PL) Elnök asszony! Teljes mértékben támogatom a határozattervezetet, és köszönetet mondok az előadónak a jelentés kiváló felvázolásáért. Számomra nincs kétség: fiatal koromban - és ugyanez igaz önökre is - az iskolai és ifjúsági sport a fiatalok sokkal nagyobb hányadára hatott. Mára az iskolákban a testnevelésórák száma lecsökkent. Természetesen ez hatással van a fiatalok egészségére, ahogy ezt Tomaszewska asszony mondta.
<P>
A sportolásnak meg kell adni a neki kijáró tiszteletet. Ennek egyik módja az lehet, hogy a sportot bevonjuk az oktatásban és szakképzésben szerezhető kreditpontok európai átvitelének alkalmazási körébe. A diplomák és engedélyek kölcsönös elfogadása, mely jogot biztosít szolgáltatások nyújtására a sportágazatban az Európai Unió területén, bizonyosan elősegíti majd a tanulók, sportemberek és munkavállalók szabad áramlásának biztosítását Európában, és az ágazatban dolgozó emberek számára növeli majd a lehetőségeket a jó munkahely megtalálásához. A klubok és sportegyesületek létezésének a helyi lakosságnak, illetve a nemzeti közösségeknek nyújtott társadalmi és kulturális vonatkozását is hangsúlyozni kell.
<SPEAKER ID="084" NAME="Ovidiu Victor Ganţ" AFFILIATION="PPE-DE">
(RO) Elnök asszony! Biztos úr! Kedves Kollégák! Üdvözlöm és támogatom Pál Schmitt a sport oktatásban betöltött szerepéről szóló jelentését, mivel ez ismét lehetőséget ad nekünk, hogy aktívan részt vehessünk polgártársaink életének fejlesztésében.
<P>
A testnevelésórák és a sport támogatásával az Európai Parlament nemcsak az egészségesebb élet fontosságának jelét adja, hanem a közös európai értékek promóciójáét is, melyeket Görögországtól és az ókori Rómától örököltünk.
<P>
Több tartalommal kell megtöltenünk az ép testben ép lélek mondást konkrét cselekedeteken keresztül, melyeket gyakran pénzügyi szempontok határoznak meg.
<P>
Ezen okból kifolyólag kérjük a Bizottságot, a Tanácsot és a tagállamokat, hogy megfelelő eszközöket találjanak az iskolai infrastruktúra és felszerelés területén folytatott beruházások növelésére.
<P>
Mindezek elérésének egy rendkívül hatékony módja a hátrányos helyzetű régióknak nyújtott európai támogatásokon alapul, különösen az új tagállamokban, melyeket abszorpciós kapacitások növelése érdekében támogatni kell.
<P>
Ezenfelül hiszem, hogy az Európai Uniónak egy hosszútávú médiakampányt kell kezdeményeznie, különösen a gyermekeknek és fiataloknak szóló televíziós műsorokban, hogy sportolásra buzdítsa őket. Ennek célja, hogy csökkenjen az elhízás, a dohányzás és a drogfogyasztás, valamint, hogy hirdessék a tisztességességet, csapatszellemet, fegyelmet, szolidaritást, toleranciát, valamint, hogy legyőzzék a diszkriminációt.
<P>
Ami minket illet, az Európai Parlament számos képviselője sportolt. Úgy hiszem, meg kellene találni a módját, hogy minden évben jutalmazzuk a legjobb kezdeményezéseket, melyek a testnevelést és a sportot támogatják, például egy díj átadásával.
<SPEAKER ID="085" NAME="Ivo Belet" AFFILIATION="PPE-DE">
(NL) Elnök asszony! Gratulálok Schmitt úrnak a kiváló jelentéséhez, és mégegyszer Figel biztos úrnak a sportról szóló fehér könyvéhez. Szeretném megismételni világosan, mivel ez egy nagyon fontos előrelépést képvisel, különösen az EU reformszerződés sportról szóló részét illetően.
<P>
Hölgyeim és uraim! Az Európai Unió részvétele a sportban nem mindenki számára nyilvánvaló, azonban, ha szeretjük, ha nem, a sport számos területét európai szemszögből kell vizsgálni.
<P>
Kiválasztok egy ilyen területet: az iskolákkal aktívan együttműködő sportkluboknak nyújtott külön pénzügyi támogatásról szóló kérelmet, mely Schmitt úr jelentésében szerepel. Ez tökéletesen megfelel a "nyitott sportpálya politikának”, beleértve a hivatásos sportklubokat is. Emellett hölgyeim és uraim, a sport kiváló eszköz arra, hogy visszaállítsuk az iskola és oktatás iránti lelkesedést a fiatalok társadalmilag hátrányos helyzetű csoportjában. Úgy vélem, a sport e területe is megérdemli a maximális támogatást.
<P>
Ezután természetesen itt van az elhízottság problémája. Ezzel sürgősen foglalkozni kell. Ahogy azt Schmitt úr jelentésében olvashattunk, egyre több fiatalnak kell ezzel törődnie. Az EU27-ben mára minden negyedik gyermek túlsúlyos, nemcsak azért, mert túl sokat esznek vagy mert elégtelen az étrendjük, hanem elsősorban a kevés testmozgás miatt.
<P>
Ezért fordul a jelentés a tagállamokhoz és a régiókhoz, hogy legalább heti három órát biztosítsanak sportolásra, és ezt foglalják bele az általános és középiskolák órarendjébe. Ez a kérés sosem lehet túl korai. Ezt nem rendelhetjük el európai szinten - és természetesen nem is akarjuk - de a mulasztást elkövető tagállamokat és régiókat a csoport legaljára sorolhatjuk. Ez is valójában egy gazdasági szükséglet, - mint tudjuk -a gyermekkori elhízás a szív- és érrendszeri betegségek egyik oka, ideértve az életünk későbbi szakaszában kialakuló betegségeket is.
<P>
Ezért minden okunk megvan arra, hogy több időt és energiát fektessünk az iskolai sportlétesítményekbe.
<SPEAKER ID="086" NAME="Ján Figeľ">
a Bizottság tagja. ? (SK) Üdvözlöm e vita rendkívül bátorító légkörét, mely megerősíti, hogy a sport és a testnevelés valóban hatással van az egészségre, de a fiatalok és az egész társadalom bizonyos értékeire is.
<P>
Úgy hiszem, mindannyian egyetértünk az igen gyakorlatias érvekben, melyek a testnevelés megelőző szerepéről hangzottak el. Alkalmas és időszerű további forrásokat fektetni ebbe az irányba. A sport emellett olyan értékeket segít elő, mint a fair play, a csapatszellem, a fegyelem, a szabályok megértése, mások elfogadása és a szolidaritás. Ez az oka, hogy a sport kiváló eszköze az integrációnak, legyen szó társadalmi integrációról helyi vagy európai szinten, mely nem más csoportok beolvasztását vagy elnyelését jelenti, hanem az egyeztetett szabályokon belüli részvételt ösztönzi. Ennek következtében, minél több az oktatás és a sport az oktatásban, annál inkább képesek az emberek az együttélésre.
<P>
Ahogy azt önök között sokan állították, egyetértés van e téren. Mit kell azonban most tennünk, hogy többet érjünk el? Az egy dolog, hogy egyetértünk, de cselekednünk is kell. Úgy vélem, van néhány elem, mely az érettség és a készenlét bizonyos mértékét mutatja, és az elején egyet meg is említettem. A 2008-10-es egész életen át tartó tanulási program keretében a sport és a testnevelés prioritást élvez a mobilitásra, a tantervi együttműködésre és az iskolai partnerségre irányuló egyéni projektek esetén. Ez egy meghívás, ez egy ajánlat. Ugyanez elmondható a Stukturális Alapokra és az iskoláink modernizálására is.
<P>
A fehér könyv egy rendkívül átfogó dokumentum. Az elmúlt 50 évben ezek a kérdések sosem fogalmazódtak meg ilyen formában, mivel az acéltól és széntől kezdve olyan kérdésekkel foglalkoztunk, melyek ma sokkal inkább a tudásalapú társadalom felé hajlanak. Ezzel összefüggésben a sport egy nagyon népszerű és fontos tevékenység, amiért ma ez a közreműködés nagyon fontos, és a megfelelő időben érkezett. A következő évekre vonatkozólag ez 53 tevékenységet foglal magába, melyek közül soknak megvan az oktatási oldala a sport, mint közös jellemző által.
<P>
A 149. cikk megemlítésével szeretném befejezni, mely az oktatással és az ifjúsággal foglalkozik, és az első alkalommal tartalmaz egy sportról szóló részt. Úgy gondolom, a sport e tekintetben is be lesz mutatva a ratifikációs folyamatban, mely a Szerződés aláírása után kezdődik el, valamint, hogy az EU - fokozatos fejlődés mellett - néhány éven belül képes lesz sportprogramokat kialakítani, melyek természetesen a szubszidiaritás elvén alapulnak, ahogy azt a Szerződésben meghatározták. Ez része ennek a vitának, de azoknak a döntéseknek is, melyeket hasonló megbeszélések részeként hozhatnak. Mégegyszer szeretném megköszönni Schmitt úrnak és mindazoknak, akik hozzájárultak ehhez az inspiráló jelentéshez, és örömmel várom a további együttműködést.
<SPEAKER ID="087" NAME="Elnök -">
A vitát lezárom.
<P>
A szavazásra 2007. november 13-án kerül sor.
<P>
Írásbeli nyilatkozatok (142. cikk)
<SPEAKER ID="999" NAME="Zita Gurmai  " AFFILIATION="PSE">
írásban. - A sport ma már messze több mint szabadidős tevékenység: a gazdaság és a társadalom egészét átszövi. A sport tökéletes eszköze az oktatásnak: megtanít a társadalmi együttélésre és arra, hogy az egyén beilleszkedjék valamely csoportba, annak hasznos tagjává váljon.
<P>
Általa elsajátítjuk mind a társak, mind az ellenfelek és a szabályok tiszteletét, a szolidaritást, a vállalkozó szellemet, a kollektív fegyelmet. Kulcsszerepe a világon mindenütt általános elismerésnek örvend, a sport a pozitív értékek és üzenetek terjesztésének, a szociálisan és környezeti szempontból fenntartható gazdaságok kiépítésének fontos szereplőjévé vált.
<P>
Az ülő foglalatosságok előretörése, a gépkocsik terjedése, a testmozgás csökkenése és a magas energiatartalmú ételek és italok emelkedő fogyasztása jelentős egészségügyi károkat okoznak polgárainknak. Így már a fiatal kortól kezdődően folyamatosan rá kell venni az embereket az egészségesebb életvitelre - amelynek a testmozgás egyik fő összetevője - és nyilvánvalóan biztosítani kell számukra a megfelelő infrastruktúrát, a sportolási lehetőségeket.
<P>
Ez az ágazatok és tevékenységek széles és tagolt skáláját érintik, amely intézményeken, társadalmi tényezőkön, széleskörű kommunikáción, oktatáson, szolgáltatás-bővítésen és politikai felelősségen is alapulnak. Ahhoz, hogy az európai polgárok testmozgási, illetve az egészséges életmóddal kapcsolatos szokásai megváltozzanak, a köz- és magánszféra közös erőfeszítésére lesz szükség - gondolkodásmód-váltásra, tudatosításra és konkrét, gyakorlati kezdeményezésekre, infrastruktúra-fejlesztésre - s ebben különleges szerep hárul az önkormányzatokra.
<SPEAKER ID="088" NAME="Toomas Savi  " AFFILIATION="ALDE">
írásban. - Elnök úr! Mint korábbi gerelyhajító és jelenleg az Észt Síszövetség elnöke őszintén örülök, hogy Schmitt Pál a sport oktatásban betöltött szerepéről szóló jelentéssel hozakodott elő. Európában a különböző tagállamokban a népszerű sportok igen változatos tárháza áll rendelkezésre: a finnországi síeléstől az egyesült királyságbeli futballig, a cseh hokitól a holland kerékpározásig.
<P>
Összeségében számos tehetséges edzőnk van, akiket jobban be lehetne vonni a hivatásos cserébe, hogy hirdessék a különböző sportágakat egész Európában, és hogy több sokoldalú lehetőséget biztosítsanak az iskolákban minden korosztály számára. Teljes mértékben támogatom a jelentés 50. cikkét, mely felkéri a Bizottságot, hogy támogassa a testneveléstanárok és az edzők európai mobilitását. Az Európai Unió egységes a sokféleségben, és a sport területén fel kell mérnünk átfogó szakértelmünket.
<P>
Egy másik cikk, melyet nagyon fontosnak tartok a 10. cikk, mely felkéri a tagállamokat, hogy a testnevelésórákat tegyék kötelezővé az általános és középiskolákban, valamint hetente legalább három testnevelésórát biztosítsanak, még jobb lenne, ha naponta egyet, mely az egészséges életstílust hirdeti az európai fiatalok körében.
