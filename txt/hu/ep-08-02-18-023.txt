<CHAPTER ID="023">
A vám- és mezőgazdasági kérdésekkel foglalkozó jogszabályok alkalmazása (vita)
<SPEAKER ID="128" NAME="President">
A következő napirendi pont Bill Newton Dunn úrnak a Belső Piaci és Fogyasztóvédelmi Bizottság nevében tett jelentése a tagállamok közigazgatási hatóságai közötti kölcsönös segítségnyújtásról, valamint a vám- és mezőgazdasági jogszabályok helyes alkalmazásának biztosítása érdekében e hatóságok és a Bizottság együttműködéséről szóló 515/97/EK tanácsi rendelet módosításáról szóló európai parlament és tanácsi módosítandó a rendeletre irányuló javaslatról - C6-0033/2007 -.
<SPEAKER ID="129" NAME="Siim Kallas">
a Bizottság alelnöke. - Elnök úr! Ez a harmadik jelentés nagyon is kapcsolódik az előző kettőhöz. A tagállamok közigazgatási hatóságai közötti kölcsönös segítségnyújtásról, valamint a vám- és mezőgazdasági jogszabályok helyes alkalmazásának biztosítása érdekében e hatóságok és a Bizottság együttműködéséről szóló 515/97/EK tanácsi rendelet egy nagyon fontos, 1997-ben elfogadott jogszabály, amikor még csak 15 tagállamunk volt.
<P>
Létfontosságú volt kezdeményezni az 515/97/EK rendelet módosítását az elmúlt évtized változásainak, a technológiai fejlődés, a Brüsszelben koordinált közös vámműveletek terén elért sikeres tapasztalatok, és a 27 tagállamra kibővített unió tükrében.
<P>
Szeretnék tisztelettel adózni az előadó Newton-Dunn úr előtt, azért, ahogyan ezt a javaslatot keresztülvitte a Parlamenten. Szeretném megköszönni Audy úrnak, a vélemény előadójának is. A két bizottság - az IMCO és a COCOBU - szorosan együttműködött a fokozott együttműködési mechanizmus felhasználásával. Kiváló munkájuk lehetővé tette a kompromisszum megkötését a különböző politikai szereplők között. A Parlament konstruktív megközelítésének köszönhetően lehetővé vált e jogszabály első olvasatban történő elfogadása.
<P>
A közös kockázatkezelési keretrendszer - többek között véletlenszerű ellenőrzések - alapján a vámhatóságok ellenőrzik a Közösségbe irányuló és azt elhagyó árukat. Ebben az összefüggésben a munkájuk nem csupán a vámjogszabályok végrehajtására korlátozódik: a közösségi jogszabályokat is alkalmazzák a HÉA, a jövedéki adó és a mezőgazdasági jogszabályok területén.
<P>
Szintén szeretném megjegyezni, hogy a HÉA-csalás elleni küzdelem, valamint a tagállamok és a Bizottság közötti szorosabb együttműködés szükségessége erőteljes hangsúlyt kapott az imént tárgyalt Musotto jelentésnek.
<P>
Éppen ezért nagyon fontos lehetővé tenni, hogy a vámhatóságok és a Bizottság kicserélhesse HÉA információit. Bizonyos adattípusok esetében az új 2a. cikk lehetségessé teszi az információcserét.
<P>
A Bizottság véleménye szerint ez az első lépés a Közösség pénzügyi érdekeinek a HÉA-csalás elleni védelme területén létrehozandó szorosabb együttműködés irányába.
<SPEAKER ID="130" NAME="Bill Newton Dunn">
előadó. - Elnök úr! Köszönöm a Biztos úrnak. Meggyőződésem, hogy ennek kifejezetten vitamentes javaslatnak kellene lennie. Ahogyan azt a Biztos úr is mondta: a bővítés, több tagállam, új technológia, új berendezések, számítógépek. Frissített bizottsági jogszabályokra van szükség annak érdekében, hogy lehetővé váljon a megfelelő együttműködés az Unió belső határain keresztül a rossz fiúk ellen - a szervezett bűnözés ellen stb.
<P>
A múlt héten beszéltem az egyik legnagyobb angol-holland vegyesvállalat igazgatójával, aki azt mondta, hogy véleménye szerint a szervezett bűnözés növekvő tendenciát mutat, és - és most azt a szót fogom használni, amit ő - "exponenciálisan” növekszik, hihetetlenül gyorsan, és mindezek ellenére a tagállamok kormányai semmit sem tesznek ellene, mert a nagyközönség nem ismeri a teljes képet, és ezért nem gyakorol nyomást a kormányokra, vagy legalábbis azt mondják, hogy "ugyan, nem kell aggódni, minden rendben van”. Komoly problémával állunk szemben. Tehát szükségünk van erre a bizottsági javaslatra, és mindenkinek támogatnia kellene a javaslatot, hogy minél gyorsabban átmehessen.
<P>
Ezen kívül nem kellene semmi mást sem mondanom, de egy egész történetet kell elmesélnem Önnek elnök úr, és ezt most meg is szeretném tenni. Teljes megdöbbenésemre a saját tagállamom, az Egyesült Királyság nyújtott be vétót a Miniszterek Tanácsában, mondván, ők nem fognak ebbe beleegyezni. Nekem ugyan nem mondták el, attól függetlenül, hogy én is brit vagyok, és ugyanabból a tagállamból érkeztem, mint ők. Egyetlen munkáspárti parlamenti kormányképviselő sem nyújtott be Londonban egyetlen módosítást sem, hanem az egyik konzervatív jó barátomat, Christopher Heaton-Harrist választották ki, aki fel fog ma szólalni, hogy vegye kezébe a Munkáspárti Kormány kifogását, és ő terjesztett elő módosítást, ami egy kicsit furcsa, de ezúton is szeretnék sok szerencsét kívánni neki; hiszen joga van hozzá. De milyen szerepet játszott ebben a Munkáspárt? És azt gondoltam, ez elég furcsa, meglehetősen sok brit kifogás, vétó és kívül maradás történik a legkülönbözőbb politikai területeken, ezért úgy gondoltam, megvizsgálom, hogy mi az Egyesült Királyság átfogó politikája azokkal az irányelvekkel kapcsolatban, amelyeken kívül kívánnak maradni, mi is folyik a háttérben?
<P>
Felkerestem az uniós csalásokkal foglalkozó OLAF-ot. Az OLAF elmondta, hogy az Egyesült Királyság elzárkózik az együttműködéstől, attól függetlenül, hogy az Egyesült Királyság több milliárdos veszteséget könyvelhet el a HÉA-körhintacsalások következtében. London azt mondja, hogy "ha a kisujjunkat nyújtjuk az OLAF-nak, akkor majd az egész karunk is kelleni fog nekik, tehát félünk, és nem vagyunk hajlandóak együttműködni” Ez több mint furcsa, és ezért továbbvizsgálódtam Londonban. Hogyan is működik ez? A következő történik: a Bizottság beterjeszt egy javaslatot, és megfelelő minisztériumhoz tartozó tisztviselő gyakornoknak írnia kell egy tájékoztató anyagot arról, hogy mit javasol a kormánynak, mit tegyen az ügyben. Nagyon óvatos, egy kicsit ideges, nem nagyon tudja, hogy mit is kellene tennie, ezért azt mondja, "ne tegyünk semmit ebben az ügyben”. Legyünk elővigyázatosak, talán az lenne a legjobb, ha kívül maradnánk”. És a gyakornok óvatos anyaga - hiszen azt szeretné, ha előléptetnék nem pedig azt, hogy kirúgják - szépen felkúszik a minisztérium szamárlétráján, és a mással foglalatoskodó, elfoglalt tisztviselők pedig egyszerűen azt mondják "rendben van”, és jóváhagyják. A véleményezésbe bevont többi minisztérium sem tudja, hogy miről van szó, ezért ők meg azt mondják, hogy "szerintünk ez rendben van”. Végül eljut a külügyminiszter által vezetett kabinetbizottságig - és neki is százmillió más dologgal is foglalkoznia kell - és ott végül futószalagon jóváhagyják. Ebből kifolyólag a londoni kormány álláspontja hirtelen negatív és óvatos lesz, a kívül maradás mellett foglalva állást: "nem értjük, hogy miről van szó. Igazából nem tudjuk, hogy mi történik”. Hát ez azért több mint furcsa!
<P>
És mi történik ezután? És most térjünk vissza a Belső Piaci és Fogyasztóvédelmi Bizottsághoz! A Tanács általi blokk azt jelenti, hogy számos informális, hárompárti, a Tanáccsal történő egyeztetésen is részt vettem, amit először a portugálok vezettek, most a szlovénok, mindkét esetben kitűnően. És bár engem egyetlen egy brit tisztviselő sem tájékoztatott semmiről, és ezért én voltam az egyetlen brit állampolgár, aki jelen volt az egyeztetésen, annak ellenére, hogy láthatóan a brit kormány vétót nyújtott be, mégis átment a javaslat.
<P>
Végezetül a Bizottság és a Tanács olyan megfogalmazást használ, amely lehetővé tette a brit kifogás kikerülését, vagy azon való felülemelkedést, bárhogy is akarjuk leírni ezt. Ezért a Parlament elé terjesztett módosításokat kivétel nélkül jóváhagyta az IMCO, és nagyon remélem, hogy a Parlament holnap megszavazza azokat. De hogy mi folyik Londonban elnök úr, én nem értem.
<SPEAKER ID="131" NAME="Véronique Mathieu">
a Költségvetés-ellenőrzési Bizottság véleményének előadója. - (FR) Elnök úr, biztos úr, hölgyeim és uraim! Az utolsó pillanatban derült ki, hogy kollégám Audy úr aki a Költségvetési Ellenőrzési Bizottság véleményének előadója nem tud megjelenni, ezért ma én képviselem őt.
<P>
A vám- és mezőgazdasági ügyekre vonatkozó jogszabályok helyes alkalmazása döntő szerepet játszik a belső piac megfelelő működésének biztosításában. Hasonlóan fontos szerepe van továbbá a Közösség pénzügyi érdekeinek és - általánosságban - az európai gazdasági szereplők és polgárok védelmében is.
<P>
A vámügyirat-azonosítási adatbázis lehetővé teszi majd a tagállamok különböző szolgálai és a Bizottság közötti hatékonyabb együttműködést. Néhány módosítás a Számvevőszék javaslatainak végrehajtását célozza, azzal a szándékkal, hogy az adatbázist hasznosabbá tegyék.
<P>
Az előadó osztja a Számvevőszék aggodalmait a csalás elleni küzdelemmel kapcsolatos, különböző adatbázisok kezelésének integrált megközelítésével kapcsolatban, de úgy tartja, hogy ez a vita túlmegy a rendelet határain, ezért ezt más kontextusban kell lefolytatni.
<P>
A jelentés előadója, Audy úr, támogatja a Bizottság azon javaslatait, amelyek az európai szintű együttműködés hozzáadottértékének - különösen az európai adatjegyzék és a szolgáltatási platformok - előmozdítására irányulnak. Egy egységesebb jogi keret hiányában a legjobb gyakorlatok cseréje középtávon egy összefüggőbb megközelítést eredményez majd.
<P>
A finanszírozás kérdését illetően a jelentés előadója hangsúlyozza, hogy a költségeket egyértelműen azonosítani kell, annak érdekében, hogy ne legyen átfedés e jelentés és egyéb olyan eszközök között, mint például a Hercule II program.
<P>
Végezetül pedig a jelentés előadója a "komitológiai” eljárás alkalmazása helyett inkább megtartaná az egyéb kommunikációs és információcsere rendszerekről szóló határozat jogalkotási eljárását, beleértve a Számvevőszék kötelező véleményét is.
<SPEAKER ID="132" NAME="Christopher Heaton-Harris">
a PPE-DE képviselőcsoport nevében. - Elnök úr, azzal kezdeném, hogy köszönetet mondok képviselőtársamnak, Newton Dunn úrnak, aki nagyszerűen vázolta fel azt, hogy Londonban hogyan kezelik - illetve, hogy az ő meglátása szerint hogyan kezelik - az uniós ügyeket.
<P>
Talán én el tudom magyarázni, hogy mi történt Londonban, és hogy miért egy konzervatív európai parlamenti képviselőt kerestek meg és nem egy munkáspárti parlamenti képviselőt vagy hogy nem őt magát. Valójában én azon a véleményen vagyok, hogy hozzá kellett volna fordulniuk és nehezen hiszem el, hogy ezt végül is nem tették meg. Lehet, hogy ő maga ezt nem fogja elhinni, de nekem több kapcsolatom volt a soros Elnökséggel, mint bárkivel akár Londonban, akár a brit közszolgálaton belül.
<P>
Az is lehet, hogy mindössze annyi történt, hogy ez a fiatal köztisztviselő, akiről beszélt elfelejtette elolvasni az újságokat, azt hitte, hogy az országos választásokat októberben tartották és ezen az én pártom nyert, és így tehát a kormánypárt egyik képviselőjével beszél.
<P>
Sajnos erről nincs szó. Értem azonban amit azzal kapcsolatban mondott, hogy London attól tart, hogy ujját nyújtja az OLAF-nak és ők egy egész kart ragadnak meg. Ez visszavezethető az OLAF szerkezetére, a bölcsek által 1999-ben készített jelentésre, és arra a tényre, hogy az OLAF egész egyszerűen nem független a Bizottságtól - ez egy olyan probléma, amellyel a jövőben foglalkozni fogunk.
<P>
Ezzel a konkrét dossziéval kapcsolatban egyéb problémák is felmerültek: az a tény például, hogy a HÉA-t ide-oda rángatták - elképzelhető, hogy erről még jogi tanácsot kell kikérnünk - és az a tény, hogy ennek az információnak a cseréje már elektronikus módón történik. A brit kormány úgy gondolta - és a sorok között olvasva én is látom, hogy hogyan juthatott erre a következtetésre - hogy egy állandó koordinációs egységre van szüksége, amelyhez embereket kell jóváhagynia, így sok ember lenne egy konkrét helyen, szemben az adatok elektronikus úton történő cseréjével.
<P>
A módosításokkal viszont semmi probléma nincsen, ahogyan a vitával kapcsolatban sincs. Ez szerintem nagyon hamar elfogadásra kerül majd, és remélem tényleg így is lesz.
<SPEAKER ID="133" NAME="Elnök">
Köszönöm Heaton-Harris úrnak. Most, hogy tisztán látunk Londonnal kapcsolatban, Európa is nyugodtabb.
<SPEAKER ID="134" NAME="Catherine Neris" LANGUAGE="FR">
Elnök úr, hölgyeim és uraim! Gratulálni szeretnék az előadónak nagyszerű munkájáért és a sikeres együttműködésért ebben az igen érzékeny témakörben.
<P>
Most amikor nemcsak az Unión belül, de harmadik országokban is növekszik a kereskedelem, a piacok megnyitása és a kereskedelmi tevékenység terjeszkedése kulcsfontosságú fejlődési tényezőkké válhatnak az elkövetkező években Európa számára. Az Európai Gazdasági Térséget meghatározó akadályok fokozatos megszüntetése azonban megnyitja a kaput olyan tisztességtelen tevékenységek előtt is, amelyek veszélyeztetik a belső piac életképességét, és ennek első áldozatai között találjuk a közösségi termelőket és ezáltal az európai fogyasztókat is. Ez a probléma különösen szembetűnő a mezőgazdasági szektorban, ahol a gazdasági termelők érdekében tett, a nekik pénzügyi támogatást és szolidaritást nyújtó lépésekre felfigyelt mind a kis- és nagyléptékű nemzetközi bűnözés.
<P>
Ebben a kontextusban, a jelenlegi ellenőrzés hiányosságai mellett, Európa arra készül, hogy egy olyan új rendelettel vértezze fel magát, amely lehetővé teszi majd az adatok tagállamok közötti jobb szétosztását az áruk mozgása és az Unió különböző államaiban zajló különböző vizsgálatok tekintetében. Üdvözlöm a Tanáccsal elért kompromisszumot, amely egy kiegyensúlyozottabb dokumentumot eredményezett, és amelynek részleteiről holnap szavaznak a Parlament képviselői. Továbbra is védelmezve a magánélet különböző aspektusait, a megállapodás elvben fokozni fogja a felügyeleti eljárások hatékonyságát és a tagállamok által vállalt intézkedések jobb összehangolásához vezethet.
<P>
Meggyőződésem, hogy a vámellenőrzések területén, ahogyan más területeken is, Európa csak úgy lesz képes fejlődni, ha sikerül megnövelni az erőfeszítések összehangolását és erőforrásaink egy helyre történő csoportosítását, hogy ezáltal olyan védelmi szintet nyújthassuk polgárainknak, amilyet szeretnének. E tekintetben nem érhetünk el javulást csalás elleni intézkedéseink terén anélkül, hogy ne tartanánk fenn egy állandó szintet rendeleteinket illetően, mivel ez kulcsfontosságú, amennyiben szeretnénk megőrizni az Unióban és harmadik országokban zajló kereskedelmi tevékenységek fentről történő stabil és hatékony ellenőrzését.
<SPEAKER ID="136" NAME="Mairead McGuinness" AFFILIATION="PPE-DE">
Elnök úr! Nagyon élveztem Egyesült Királyságból érkezett kiváló kollegáim hozzászólásait és beszámolójukat azzal kapcsolatban, hogy hazájukban hogyan működnek a dolgok. Nem ártana ezt leírni és több nyelvre lefordítani, mert szerintem sok tagállamban előfordul, hogy a dossziéval rendelkező tisztviselő gyakornokok különböző jelentéseket készítenek ezekről. Mutogatnunk azonban nem hiszem, hogy ezekre a gyakornokokra kellene, inkább arra részlegre amely engedi, hogy ez megtörténjen.
<P>
Szeretném a Ház elé terjeszteni, hogy nyugtalanító az Egyesült Királyság és Írország ügye - és talán a Bizottság új információval tud szolgálni ezzel kapcsolatban, már ha van ilyen - mert annak ellenére, hogy támogatják a vámhatóságok közötti kölcsönös segítségnyújtás elvét, úgy gondolom, hogy mindkét tagállamnak fenntartásai vannak a hatóságok közötti, a 2a. cikk f) pontjában szereplő HÉA-számokkal kapcsolatos információcserét illetően, és vitatják, hogy a HÉA számok segítségével történő információcsere valóságos lenne, mivel a pénzügyi információk cseréje a javasolt jogalap hatályán kívül esik. Talán ezzel kapcsolatban hallhatnánk hozzászólásokat.
<SPEAKER ID="137" NAME="Siim Kallas">
a Bizottság Alelnöke. - Elnök úr! Én is élveztem ezt a beszámolót arról, hogy az Egyesült Királyságban hogyan vitáznak a dolgokról. Az elhangzottakat illetően azonban szeretném biztosítani Önt, ez nem csak az Egyesült Királyságban fordul elő.
<P>
Számos pénzügyi vezetővel és miniszterrel találkoztam és próbáltam előremozdítani a közös igazgatási segítségnyújtás elgondolását, és kijelenthetem, hogy ez a vonakodás nem csupán az Egyesült Királyságra korlátozódik. Gyanakvással tekintettek erre a dologra, de biztosíthatom Önöket, hogy ennek semmi alapja nincsen. A Bizottságon belüli vizsgálati szolgálatként az OLAF csak platformként szolgálhat az együttműködéshez, és magától értetődő, hogy a hozzáadottérték-adó csalások ellen csak a tagállamok és az Európai Bizottság együttműködésével lehet felvenni a harcot, mert a nagyobb csalások csak határokon átnyúlóan történhetnek.
<P>
Ezért tehát az együttműködésre és az információcserére valós szükség van. Az utolsó, az információ lényegével kapcsolatos kérdéshez nem tudok hozzászólni. Csak beszélünk a hozzáadottérték-adó csalások elleni küzdelem elsimításáról, amely a csalások nagyobb típusa. Valóban ez lenne a helyzet, és nagyon örülök, hogy elhangzott az a vélemény, hogy a Parlament abban a formában támogatja ezt a jogalkotási javaslatot, amelyben ez javasolták.
<SPEAKER ID="138" NAME="Bill Newton Dunn">
előadó. - Elnök úr! Szeretnék a vita során felszólalóknak köszönetet mondani. A Dublint képviselő McGuinness asszony éles meglátásról tanúskodó megjegyzésére válaszolva annyit mondanék, hogy amikor azt mondja, hogy ez egy széleskörű probléma, és hogy le kellene írni, akkor bizonyára ő is tudja, hogy volt egy nagyon híres angol tévésorozat, amely 15, sőt talán 20 éve ment a tévében Igenis, Miniszter úr címmel, amelyben a címben szereplő miniszter, aki mellesleg egy kétbalkezes idióta volt, úgy gondolta, hogy ura volt az őt körülvevő helyzetnek, végül pedig miniszterelnök lett belőle. A címben szereplő szavakat valójában köztisztviselői mondogatták, akik megmondták neki, hogy mit mondjon és tegyen - "Igenis, Miniszter úr; Nem, Miniszter úr; Ön, mindenható Miniszter úr.” Valójában azonban a köztisztviselők irányítottak.
<P>
Mindez 20 évvel ezelőtt történt, nyilvánvalóan ma is ez a helyzet, sőt ma már mindez Európa-szerte is előfordul, ami külön érdekesség. Lehet, hogy a TV-sorozat egy modern változatára lenne szükség Ja, Herr Minister vagy Sí, Señor Ministro címmel, vagy talán a forgatókönyvírók egy erre a témára épülő új sorozattal is megörvendeztethetnének minket, hiszen ezek a régi alapigazságok még ma is pont ugyanannyira igazak.
<SPEAKER ID="139" NAME="Elnök">
A vitát berekesztem.
<P>
A szavazásra 2008. február 19-én kerül sor.
<P>
Írásbeli nyilatkozatok (142. cikk)
<SPEAKER ID="140" NAME="Bogdan Golik  " AFFILIATION="PSE">
írásban. - (PL) A legutóbbi két bővítés az Európai Unió szárazföldi és tengeri határainak jelentős bővülését eredményezte. Ez fokozott együttműködést igényel a tagállamok és a Bizottság között, valamint koordinált és egyeztetett lépések megtételét. Ezek mellett szükség van a nemzetközi gazdasági és pénzügyi bűnözés elleni küzdelemre irányuló lépések koordinációjára és kohéziójára. Egyetértek az előadóval, hogy a harmadik országok szerepét e tekintetben nem szabad elhanyagolni. Teljes mértékben támogatom a Bizottság felhatalmazását arra, hogy műszaki segítséget és képzést nyújthasson harmadik országok, valamint az európai és nemzetközi ügynökségek és szervezetek összekötő tisztviselőinek. Üdvözlöm a javaslatot, amelynek célja, hogy javítsa az egy tagállamból gyűjtött adatok harmadik országokba történő továbbításával kapcsolatos eljárásokat. Biztos vagyok abban, hogy a javasolt változások pozitív hatással lesznek a pénzügyi szabálytalanságok korlátozására.
<P>
Szeretném kiemelni a 18a. cikk szövegét, amely egy olyan nyilvántartás Bizottság általi létrehozásáról és kezeléséről szól, amelynek segítségével azonosítani lehetne azokat a szállítmányokat, amelyek nem biztos, hogy megfelelnek a vámügyek és a mezőgazdaság területén meglévő jogi rendelkezéseknek. Ezzel kapcsolatosan úgy gondolom, hogy a szövegben külön rendelkezést kellene kikötni, amely lehetővé tenné minden tagállamnak, hogy hozzáférjen ehhez a bizonyos nyilvántartáshoz, ha ilyen irányú kérést nyújt be a Bizottsághoz. Jelen állás szerint a szöveg csupán a kompetens hatóságoknak történő segítségnyújtásra utal.
