<CHAPTER ID="007-01">
1. Az Európai Parlament alelnökének megválasztása (szavazás) 
<SPEAKER ID="128" NAME="Elnök">
Most rátérünk az Európai Parlament alelnökének az eljárási szabályzatunk 13., 15. és 18. cikke szerinti megválasztására.
<P>
Amint tudják, az egyik képviselőtársunkat - aki a 11. alelnök volt - nemzeti parlamenti képviselőnek választották, és annak a parlamentnek az elnöki posztján tevékenykedik. Schmitt úrra célzok. Ma új alelnököt választunk helyette. A következő jelölést kaptam: Tőkés László úr. A jelölt hivatalosan tájékoztatott, hogy vállalja a jelölést. Figyelembe véve annak tényét, hogy csak egyetlen jelölt van, azt javaslom, hogy az eljárási szabályzat 13. cikkének (1) bekezdése értelmében közfelkiáltással válasszuk meg.
<P>
Meg szeretném kérdezni, hogy ellenzi-e ezt valaki? Az említett cikk értelmében ezt kötelességem megkérdezni.
<SPEAKER ID="129" NAME="Corneliu Vadim Tudor" AFFILIATION="NI">
Elnök úr, ma szégyellem először, hogy az Európai Parlament képviselője vagyok. Most először fordul elő, hogy az első világháborút követően aláírt trianoni békeszerződést elutasító személyt ilyen jelentős európai pozícióra terjesztenek fel és választanak meg. A román nép...
<P>
(Az elnök félbeszakítja a felszólalót)
<SPEAKER ID="130" NAME="Elnök">
Nem ért egyet a választással, tehát hivatalosan szavazunk. Elektronikus úton fogunk szavazni.
<SPEAKER ID="131" NAME="Hannes Swoboda" AFFILIATION="S&amp;D">
(DE) Elnök úr, arról értesültünk, hogy a jelölt először nyilatkozatot szeretne tenni. Lehet, hogy félretájékoztattak minket, de ha a jelölt nyilatkozni kíván, meg kellene adnia neki a szót.
<SPEAKER ID="132" NAME="László Tőkés" AFFILIATION="PPE">
Elnök úr, rövid nyilatkozatot készítettem a mai napra, amelyet fel szeretnék olvasni.
<P>
Nagy megtiszteltetés számomra, hogy az Európai Néppárt támogatásával az Európai Parlament alelnöki posztjára kaptam jelölést. Hasonlóan nagy megtiszteltetés volt az is, amikor a román kommunista diktatúra bukásának 20. évfordulója alkalmából rendezett ünnepségen, 2009 decemberében megkaptam Románia legmagasabb állami kitüntetését, a csillagrendet. Húsz évvel ezelőtt, Temesváron különféle etnikai hátterű és különféle hitű emberek - akiket a megértés, a bátorság és a közös fenyegetettséggel való szembehelyezkedés kovácsolt egységbe - felkeltek a Ceauşescu-rezsim ellen. Ugyanúgy, ahogyan akkor, most is arra törekszem, hogy az emberi jogokért, a kisebbségi és vallásjogokért és a szabadságért való küzdelem szellemében országom érdekeit képviseljem, ugyanakkor továbbra is elkötelezett maradok az európai és keresztény értékek mellett.
<P>
Elkötelezetten segítem a közép- és kelet-európai régió volt kommunista országainak és nemzeteinek európai integrációját - különös tekintettel a romániai magyar kisebbségre, amely közösséget az Európai Néppárt tagjaként képviselem. Örömmel tölt el, hogy a Lisszaboni Szerződés hatálybalépését követő időszakban lehetek az Európai Parlament képviselője, mivel az az egyesült Európa történetének új kezdetét jelöli. Köszönöm a figyelmet.
<P>
(Taps)
<SPEAKER ID="133" NAME="Elnök">
Elektronikus úton fogunk szavazni. Miután megnyitom a szavazást, a következő információk jelennek meg a kijelzőn: a szavazás tárgya és a jelölt neve. Amennyiben a jelölt mellett kívánnak szavazni, nyomják meg a "+” gombot. Természetesen tartózkodhatnak is a szavazástól: ezt a "0” gombbal tehetik meg, amint tudják. Tehát minden egyértelmű. Az eljárási szabályzat 15. cikkének értelmében a szavazatok abszolút többségét megszerző jelölt megválasztásra kerül, ami azt jelenti, hogy csak a támogató szavazatokat kell figyelembe venni.
<SPEAKER ID="134" NAME="Marc Tarabella" AFFILIATION="S&amp;D">
(FR) Elnök úr, bocsásson meg, talán én vagyok az ülésteremben az egyetlen, aki nem érti, mi történik, de valóban nem tudom, hogyan kellene szavaznunk. Három gomb van: 0, 1 és +. Őszintén szólva nem tudom, hogyan szavazzak a jelölt mellett, ellene, vagy hogyan tartózkodjak. Hasznos lenne, ha pontosan elmagyarázná.
<SPEAKER ID="135" NAME="Martin Schulz" AFFILIATION="S&amp;D">
(DE) Elnök úr, engedtessék meg egy szerény kérdés. Számos magas fizetésű kollégája ül ott fenn, és biztosra veszem, hogy segíthetnek önnek a következő kérdést megválaszolni. Az én kijelzőmön a Tőkés név szerepel.
<P>
A gépen azután van három gomb, amit név szerinti szavazás esetén kell megnyomni. Az első gomb "igent”, a középső gomb "tartózkodást”, a harmadik gomb pedig "nemet” jelent. Ez így helyes?
<P>
(egyetértő közbeszólások)
<P>
Ez azt jelenti, hogy aki Tőkés úr mellett kíván szavazni, nyomja meg az "igen” gombot, aki nem akar rá szavazni, az nyomja meg a "nem” gombot, és aki tartózkodni akar - mint az én képviselőcsoportom -, nyomja meg a "tartózkodás” gombot? Ez pontos így?
<P>
(Taps)
<SPEAKER ID="136" NAME="Elnök">
Pontosan ezt mondtam egy perce. Aki igennel akar szavazni, nyomja meg az "igen” gombot, aki nemmel akar szavazni, nyomja meg "nem” gombot, és aki tartózkodni kíván a szavazástól, nyomja meg a "0”-t.
<SPEAKER ID="137" NAME="Marc Tarabella" AFFILIATION="S&amp;D">
(FR) Elnök úr, kérem, bocsásson meg, de a Schulz úr által feltett kérdést és az ön nagyon világos válaszát követően újra szólnom kell, mert a válasza ellentmond annak, amit a Parlament szolgálataitól hallottam.
<P>
A Parlament szolgálatai éppen most tájékoztattak arról, hogy a jelölt mellett szavazhatok vagy tartózkodhatok a szavazástól, de a jelölt ellen nem szavazhatok. Így tehát egyáltalán nem világos a dolog. Sajnálom, hogy ily módon szólalok fel, de kérem, hogy próbáljunk következetesek maradni. Hálásan megköszönném, ha világos választ adna erre, elnök úr.
<SPEAKER ID="138" NAME="Elnök">
A világos válasz az, hogy e szavazás során csak a támogató szavazatokra reagálunk. Az ellenszavazatok és tartózkodások egy kalapba kerülnek, mert csak az "igen” szavazatok száma fontos. A dolog egyértelmű. A "nem” gombot vagy a "tartózkodás” gombot megnyomva ugyanarra az eredményre jutunk.
<P>
Most válaszolok további három kérdésre.
<SPEAKER ID="139" NAME="Georgios Toussas" AFFILIATION="GUE/NGL">
(EL) Elnök úr, véleményem szerint durván megszegtük az Európai Parlament eljárási szabályzatát. Elfogadhatatlan ez a hozzáállás: elfogadhatatlan, hogy nem készül jegyzőkönyv arról, ki szavazott igennel, ki szavazott nemmel, és ki tartózkodott. A gombok működésének módjából látható, hogy megint nem készül jegyzőkönyv a szavazatokról. Utasítást kell adnia arra, hogy egyértelműen rögzítésre kerüljön, ki szavazott igennel, ki szavazott nemmel és ki tartózkodott.
<SPEAKER ID="140" NAME="Robert Atkins" AFFILIATION="ECR">
Elnök úr, bizonyára nem haladja meg az intelligens emberek értelmi képességét annak megértése, hogy igennel vagy nemmel akarunk szavazni vagy tartózkodni akarunk, hiszen rendesen is ezt szoktuk tenni. Nem tudja megoldani a dolgot? Ha nem, akkor nem tudjuk megtartani ezt a szavazást.
<SPEAKER ID="141" NAME="Hans-Peter Martin" AFFILIATION="NI">
(DE) Elnök úr, egy technikai megjegyzést szeretnék hozzáfűzni. A szavazógépeinken először az "igen” gombot kell megnyomni, és amikor a "nem” gombhoz érek, az még mindig kék. Ha a "nemet” akarom megjeleníteni, semmi sem jelenik meg a kijelzőn. Más szóval csak az "igenen” keresztül lehet a "nemhez” érni, ami nem megfelelő műszaki megoldás.
<SPEAKER ID="142" NAME="Dagmar Roth-Behrendt" AFFILIATION="S&amp;D">
(DE) Elnök úr, álljunk nyugodtabban az egész eljáráshoz! A Parlament alelnökeit általában egy időben, a jogalkotási ciklus elején vagy annak során választjuk meg. Ilyen esetben, tisztelt képviselőtársaim, az egyes jelöltekre leadott "igen” szavazatok számát határozzuk csak meg, és a szavazatok száma határozza meg az Elnökségbe beválasztott képviselők sorrendjét. Ma - mivel egy képviselőtársunk távozott - egyetlen alelnök beválasztásáról döntünk, így tehát az egyetlen, ami fontos, az az, hogy megkapta-e a megválasztásához szükséges számú "igen” szavazatot. Minden más mellékes. Ebben eltér a többi szavazástól.
<P>
(Taps)
<P>
A Parlament elnöke tökéletes leírást adott a titkos szavazásról, és az nálam csodálatosan működött anélkül, hogy több gombot kellett volna megnyomnom. Azt a gombot nyomtam meg, amelyiket meg akartam nyomni, és kigyulladt a kék fény. Elnök úr, talán egyszerűen megpróbálhatnánk még egyszer, együtt.
<P>
(Taps)
<SPEAKER ID="143" NAME="Elnök">
A szavazást megnyitom.
<P>
(A Parlament elektronikus szavazás útján (szavazatot leadó képviselők száma: 621; mellette: 334; üres szavazólap: 287) megválasztotta Tőkés Lászlót.)
<P>
Az alelnökünk minősített többséget szerzett. Gratulálni szeretnék képviselőtársunknak, Tőkés úrnak ahhoz az eredményhez, ami kvalifikálja a Parlament alelnöki tisztségére, és sikert kívánok feladatai elvégzéséhez. Tőkés úr a 11. helyet fogja betölteni az alelnökök protokoll sorrendjében.
<SPEAKER ID="144" NAME="Norica Nicolai" AFFILIATION="ALDE">
(RO) Az én kártyám nem működött. Én ellene szavazok.
<SPEAKER ID="145" NAME="Stavros Lambrinidis" AFFILIATION="S&amp;D">
Elnök úr, nagyon kellemetlen, hogy tovább kell ragoznom a kérdést. Az utasításai során azt mondta, hogy vagy mellette lehet szavazni, vagy tartózkodni lehet a szavazástól. A végeredmény azonban "igen” és "nem” szavazatokat és tartózkodást is mutat. Megértem, hogy sokan vannak olyanok, akik máshogyan szavaztak volna, ha három lehetőség közül választhattak volna. Azt szeretném kérni, hogyha valóban ez a szavazás helyes módja, tartsunk egy utolsó szavazást.
<SPEAKER ID="146" NAME="Elnök">
Hölgyeim és uraim, a szavazást követően, külön eljárás keretében meg fogom hallgatni a szavazást érintő valamennyi fenntartásukat. Ebben az ügyben nem itt és most fogunk döntést hozni. A szavazás - minősített többséggel elért - eredményével összhangban megválasztottuk Tőkés urat. Valamennyi fenntartásukat figyelembe fogjuk venni. Kérem, hogy a mai ülés végéig jelentsék be azokat nálam. Erre vonatkozóan holnap fogunk döntést hozni. Közvetlenül fogok választ adni a fenntartásaikra. Nagyon köszönöm.
<SPEAKER ID="148" NAME="Hannes Swoboda" AFFILIATION="S&amp;D">
(DE) Elnök úr, csak annyit kívántam tudatni önnel, hogy az előző szavazás szerint 789 képviselő van az ülésteremben. Ez egy kissé soknak tűnik. Remélem, hogy az elkövetkezendő szavazások nem fogják megint azt a látszatot kelteni, hogy 789 képviselőnk van.
<SPEAKER ID="149" NAME="Elnök">
Amennyiben a szavazás végén bármi hozzáfűzni való van, arról tájékoztatom önöket.
<SPEAKER ID="150" NAME="Robert Atkins" AFFILIATION="ECR">
Elnök úr, teljesen jogos Swoboda úr álláspontja. Kedves barátom, Malcolm Harbour úr összegezte a szavazatokat, és ha többen szavaztak, mint amennyien ténylegesen jelen vannak - valóban 785 vagy talán akár 789 fő -, akkor ez a szavazás biztosan nem érvényes.
<P>
(Taps)
<P>
Fontolóra kell vennünk - és arra kérem, hogy az elnöki székből felállva, haladéktalanul terjessze ezt az Elnökség elé -, hogy holnap újabb szavazást tartsunk, lehetőleg szavazólappal vagy legalább is a megfelelően működő rendszerrel.
<SPEAKER ID="151" NAME="Elnök">
Amint már említettem, azon leszek, hogy a szavazási időszak vége előtt visszatérjek erre a kérdésre. Valóban ellentmondás mutatkozik. Swoboda úr felvetette a problémát, Sir Robert Atkins szintén jelezte azt. Amint lehetséges, megpróbáljuk tájékoztatni önöket. Igazán nem akarom az időt húzni. Probléma merült fel, azt meg kell vizsgálni, megvizsgáljuk, és amint lehet, visszatérek rá.
