<CHAPTER ID="026">
Határozottabb fellépés a be nem jelentett munkavégzés ellen (rövid ismertetés) 
<SPEAKER ID="274" NAME="Elnök">
Következő napirendi pontunk Pier Antonio Panzerinek, a Foglalkoztatási és Szociális Bizottság nevében benyújtott jelentése a "Határozottabb fellépés a be nem jelentett munkavégzés ellen” témában.
<SPEAKER ID="275" NAME="Pier Antonio Panzeri" LANGUAGE="IT">
Elnök úr, hölgyeim és uraim, rövid leszek, mert meglehetősen eljárt az idő.
<P>
Nyilvánvalóan köszönet illeti a véleményüket megfogalmazó bizottságokat, és az elmúlt hónapokban velem együtt dolgozó árnyékelőadókat. Részben az ő hozzájárulásuknak köszönhető, hogy képesek voltunk olyan szöveget összeállítani, amelyet a Foglalkoztatási és Szociális Bizottság nagy többsége támogatni tudott.
<P>
Igazoltuk, hogy a be nem jelentett munkavégzés elleni küzdelmet valamennyi országot érintő problémaként kell felfognunk, és amennyiben Európa el szeretné érni a Lisszabonban megfogalmazott célokat, akkor fel kell vállalnia ezt a harcot.
<P>
Akad az elfogadott szövegben egy-két bekezdés, amelyet magam meghatározónak tartok az igen széles körben gyakorolt, be nem jelentett munkavégzés kérdésköre szempontjából, hiszen Európa GDP-jének közel 20%-áról van itt szó. Azaz, igen tekintélyes mérvű a jogsértés, ami nem tolerálható, mivel torzító hatásokat generál a vállalatok és térségek közötti versenyben, a munkát, illetve a munkásokat pedig nagyobb bizonytalanságban tartja.
<P>
Azért is helyes a figyelem ráirányítása e gondokra, mert nagyobb tudatosítást érdemel azon tény, hogy amennyiben kudarcot vallunk a feketemunka jelentős mérvű visszaszorítása kísérleténél, az elszenvedett kudarc csak fokozza a problémákat, de egyben a közeljövőre nézve gyengítőleg hat az európai társadalombiztosítási rendszerekre is.
<P>
Ezek a megfontolások képezték a Parlamentnek benyújtott javaslat kiinduló pontjait. Mint említettem, vannak a jelentésnek kulcspontjai, amelyek - ha a Bizottság végrehajtja azokat - kedvező eredményeket hozhatnak, és javaslatok, amelyeket magunk hasznosnak ítélünk. Elmondhatom, hogy az Európai Parlament megtette kötelességét, és most a többi intézményen a sor, hogy kövessék példáját, és ezzel elérhessük a feketemunka elleni küzdelem céljait.
<SPEAKER ID="276" NAME="Vladimír Špidla">
a Bizottság tagja. - (CS) Hölgyeim és uraim, elsőként is köszönöm az előadónak munkáját, illetve szólnék pár szót a jelentésben kiemelt kérdések némelyikéről. Az tény, hogy a be nem jelentett munkavégzés mind határozottabban határokon átnyúló jelenséggé válik, amint arra a Bizottság a munkajog korszerűsítésével foglalkozó zöld könyvében rámutat. Komoly figyelmet kell tehát szentelnünk e kérdésnek. Véleményünk szerint egy szakértői csoport felállítása, és a társadalombiztosítási testületek, így a munkaügyi felügyelőségek közötti információcserét lebonyolító rendszer kifejlesztése fontos lépést jelentene "valamiféle, a határon átnyúló együttműködést biztosító állandó közösségi struktúra létrehozása irányában”, amint ezt az 53. bekezdés javasolja.
<P>
Mindannyian elfogadjuk, hogy nagy erőfeszítések kellenek a feketemunka problémájának megoldásához. Úgy vélem, általában a tagállami szinten meghozott lépések a legmegfelelőbbek és leginkább igazolhatók. Kutatásaink azt jelzik, hogy a tagállamokban a be nem jelentett munkavégzés országonként eltérő jelleget ölt. Következésképpen, most nem a közösségi szinten hozott intézkedések képeznek közvetlen prioritást. A jelentés felveti "a be nem jelentett munka bejelentéséről szóló egyezmény” alkalmazása gondolatát, amely ideiglenes jelleggel rugalmasabb jogi szabályozást biztosítana a be nem jelentett munkavégzés szabályozásának felgyorsítása ösztönzésére. Noha ez jó elképzelésnek mutatkozik, véleményünk szerint a tagállamoknak a szociális partnerekkel egyetértésben kellene fellépniük, akik Európában maguk is prioritásaik közé sorolják a feketemunka elleni küzdelmet. Jó volna, ha a Bizottság hatáskörrel rendelkezne ilyen kezdeményezéseiknek a PROGRESS-program révén vagy a strukturális alapokból történő finanszírozása terén.
<P>
Ami a házastársaknak vagy családtagoknak a családi gazdaságban való közreműködésével kapcsolatos keretegyezményre vonatkozó javaslatot illeti, örömmel jelezhetem, hogy a Bizottság a közelmúltban fogadott el egy irányelv-javaslatot a férfiak és nők közötti egyenlő bánásmód elvének alkalmazása tárgyában, amely a 86/613/EGK irányelvet felváltva biztosítja, hogy a családi gazdaságban közreműködő házastársak vagy családtagok ugyanazon szintű védelemben részesülnek, mint az önfoglalkoztatók.
<P>
A PROGRESS-program keretében, a Bizottság a be nem jelentett munkavégzés jobb felmérését és követését, a követett jó gyakorlatok beazonosítását és kicserélését európai szinten előmozdító eszközök és módszerek kifejlesztésén is munkálkodik. Nagyobb hangsúlyt fektetünk a jó gyakorlatok cseréjére, és reméljük, hogy ennek révén olyan tapasztalatokhoz jutunk, amelyek - a leggyorsabban - lehetővé teszik a tagországok lehető legszélesebb körében érdeklődést kiváltó kísérleti projektekre vonatkozó javaslatok előterjesztését.
<P>
Nem foglalkozom részleteiben az illegális bevándorlással, valamint az illegálisan itt tartózkodó harmadik országbeli állampolgárokat alkalmazókkal szembeni szankciók kérdéseivel. Megértjük az illegális foglalkoztatás áldozataival szembeni bánásmóddal, és a vállalkozók felelősségi szintjével összefüggésben a jelentésben kifejtett aggodalmakat, és ezekre a Tanáccsal folytatott tárgyalásaink során odafigyelünk. A Bizottság igen nagy elégedettséggel fogadja az Európai Parlament támogatását azon törekvését illetően, hogy megszüntesse az új tagállamból érkező munkások mobilitását korlátozó átmeneti rendelkezéseket.
<P>
Végezetül, szeretném elmondani, hogy ez a rendkívül előremutató jelentés új energiával tölti fel a Bizottságot és a Tanácsot a be nem jelentett munkavégzéssel szembeni küzdelmükben, és erősítően hat célkitűzéseink egészére.
<SPEAKER ID="277" NAME="Elnök">
Ezzel a vita lezárul.
<P>
A szavazásra holnap kerül sor.
<P>
Írásbeli nyilatkozatok (142. cikk)
<SPEAKER ID="992" NAME="Louis Grech  " AFFILIATION="PSE">
írásban. - A be nem jelentett munka a munkás kizsákmányolását idézi elő, torzítja a munkaerőpiacot, és tisztességtelen versenyelőnyt biztosít a gátlástalan munkaadók számára. Mindez az alacsony szintű illegális gazdaságot erősíti.
<P>
A feketemunka egyik markáns színterét számos uniós tagállamban, az illegálisan vagy jogtalanul bevándoroltak körében fedezhetjük fel.
<P>
Az olcsó munkaerőnek ez a zsibvására nagyon gyorsan bővül. Várható, hogy még tovább szélesedik, hiszen az illegális bevándorlóknak pénzre van szüksége, de közben nem merik a mulasztást elkövető munkaadókat feljelenteni, mert félnek attól, a hatóságok kitoloncolják őket. Nagyra értékelem, hogy egyes tagállamok különböző intézkedésekkel próbálják ezt a súlyos jogsértést felszámolni, de összességében a sikerlistánk nem igazán lenyűgöző. Az EU-nak és a tagállamoknak össze kellene hangolniuk erőfeszítéseiket, több jogszabályt kellene elfogadniuk annak érdekében, hogy komolyabb büntetéseket szabhassanak ki a mulasztókkal szemben.
<P>
Az illegális munkavállalók léte, az illegális munka kultúrája, a laza jogi háttér, a lelkiismeretlen munkaadók, a pénzügyi és gazdasági válságok, valamint a zsugorodó profitszintek, mind igen kedvező táptalajt teremtenek a kizsákmányoló módszerek alkalmazásához.
<SPEAKER ID="278" NAME="Ona Juknevičien " LANGUAGE="LT">
Az Európai Unióban továbbra is széles az illegális munkaerő piaca. A munkavállalóknak az Unión belüli szabad áramlása bevezetésével a be nem jelentett munkavállalási esetek száma megemelkedett. Ez hátrányos érinti nemcsak az illegálisan dolgozókat, de az érintett országok pénzügyeit is. Az illegális foglalkoztatás negatívan befolyásolja a belső piac működését, a hatékony verseny érvényesülését. Az illegálisan munkát vállalókat munkaadóik gyakran kizsákmányolják: nem élhetnek a társadalombiztosítás vagy a közegészségügyi szolgáltatások előnyeivel. Az ilyen esetek különösen gyakoriak azokban a tagországokban, amelyek még mindig az új tagállamokból érkező munkavállalók mozgását korlátozó átmeneti intézkedéseket alkalmazzák. Ezek az intézkedések ösztönzik a be nem jelentett munkavégzés gyakorlatának alkalmazását, és ezért, amilyen gyorsan csak lehet, azt meg kell szüntetni.
<P>
Sajnálatos és megbocsáthatatlan, hogy ezen elfogadhatatlan politika tekintetében az EU a kiszolgáltatott túszhelyzetbe hozza állampolgárait. A külföldön dolgozó litván vándormunkásokkal folytatott interjúk során áradt a panasz azon munkaadókkal szemben, akik kihasználták a munkavállalók helyi jogban való járatlanságát, nyelvismeretének hiányát, és gyakran lehetett hallani arról, hogy nem kapják meg járandóságaikat. Szerintem az Uniónak határozott intézkedésekkel kell felszámolnia a be nem jelentett munkavégzést. Most, a feketemunkásokat alkalmazó munkaadóknak alig van felelősségük; gyakran ússzák meg jelentéktelen összegű büntetésekkel; és mindez nem bátortalanítja el őket a be nem jelentett munkások szerződtetésétől.
<P>
Véleményem szerint, azok a szankciók lennének a leghatékonyabbak, amelyek közvetlenül kihatnának a munkaadók gazdasági érdekeire. Ilyen lehet például, működési engedélyük felfüggesztése vagy visszavonása, miáltal elesnének annak lehetőségétől, hogy hasznot húzzanak a tagállami vagy uniós alapokból. Ez mérsékelné, vagy akár teljesen megszüntetné a be nem jelentett munkavégzést.
<SPEAKER ID="991" NAME="Katalin Lévai  " AFFILIATION="PSE">
írásban. - (HU) Az Eurobarométer 2007-es év végi felmérése szerint munkaképes uniós állampolgárok 5 százaléka, azaz az EU 392,9 millió lakosából 19,7 millió vallotta azt, hogy dolgozott már illegálisan. Egyes tagállamokban be nem jelentett munkavégzés mértékére eléri vagy meghaladja a GDP 20%-át is. A be nem jelentett munkavégzés egy tartósan fennálló negatív gazdasági hatásokkal járó jelenség az európai munkaerőpiacon, ördögi kör, amelyből csak nagyon nehezen tudnak a munkavállalók, de a munkaadók is kitörni.
<P>
A legsújtottabb ágazatok a mezőgazdaság, az építőipar, a háztartási, szállásadói és vendéglátási szolgáltatások, ahol jellemző a bizonytalanság és a kedvezőtlen bérviszonyok. Ezért a fekete munka ellene harc, munkajog és munkaügyi normák korszerűsítése nem korlátozódhat tovább a puszta elmélet szintjére, hanem tagállami összefogásra van szükség. Javaslom, hogy a Bizottság dolgozzon ki európai uniós stratégiát a fekete munka leküzdésére, valamint vállaljon nagyobb részt a munkaügyi és társadalmi felügyeletek munkájában. A tagországoknak folytatni kell az adó- és társadalombiztosítási rendszer reformját, csökkentve ezáltal a munkaerőre nehező adóterheket.
<P>
Annak érdekében, hogy a háztartások alacsonyabb áron vásárolhassanak szolgáltatásokat, uniós szolgáltatási utalványok bevezetése lenne javasolt, melyek egyben biztosítanák a társadalombiztosítási járulékok és az adók befizetését is. A be nem jelentett munkavégzés elleni harchoz azonban elengedhetetlen, hogy a tagállamok megnyissák munkaerőpiacaikat egymás munkavállalói előtt, hiszen ezek részleges korlátozásai is hozzájárulnak a területi egyenlőtlenségek kialakulásához, valamint ellentétesek az Unió alapelveivel és az európai szellemiséggel is.
<SPEAKER ID="990" NAME="Sirpa Pietikäinen  " AFFILIATION="PPE-DE">
írásban. - (FI) Elnök úr, hölgyeim és uraim, szeretném megköszönni Panzeri úrnak a be nem jelentett munkavégzés elleni hatékonyabb védekezésről szóló kitűnő jelentését.
<P>
A jelentés szerint egyes tagállamokban a feketemunka értéke eléri a GDP 20%-át. Különösen az így érintett országokban, de más uniós tagállamokban is, a feketemunka gondot jelent a nemzetgazdaság egésze számára, miközben sérti a munkavállalóknak az emberi munkafeltételekhez fűződő jogosultságát is.
<P>
Az EU elkötelezte magát a napirendjén szereplő "tisztességes munka” célkitűzései mellett, de ennek gyakorlati végrehajtása mindaddig veszélyben lesz, amíg nem érvényesül hatékony ellenőrző-, és egyértelmű szabályrendszer. A be nem jelentett munkát végző migráns munkások kedvezőtlen munkakörülményei, foglalkoztatásuk szabályozatlansága és feltételei, a társadalmi rabszolgaság új formáit eredményezték Európában.
<P>
A feketemunka felszámolásánál mind a mézesmadzagot, mind a furkósbotot használnunk kell. Erősebb ellenőrzésre van szükség, hogy a mostaninál gyorsabban léphessünk fel a jogsértő esetekben. A szakszervezeti mozgalomnak, mint a munka világán belüli tisztességes magatartás feltételeit megfogalmazó, ellenőrző és megerősítő félnek, ugyancsak fontos szerep jut. Nemzeti felvilágosító kampányokat kell szervezni, mert ez az egyik eszköz ahhoz, hogy a külföldi munkavállalókban tudatosuljanak az egyes országok foglalkoztatási szabályai.
<P>
Az igazság az, hogy a be nem jelentett munkavállalástól kizárólag szabályok révén nem szabadulhatunk meg. Minden uniós tagállamban, a világban mindenütt, biztosítanunk kell a megfelelő foglalkoztatási feltételeket, a kielégítő fizetést, valamint a társadalombiztosítás tisztességes szintjét. Az emberek, függetlenül attól, hogy mely országban is élnek, rendelkezzenek az emberhez méltó élet lehetőségével, az alapvető szociális biztonsággal.
<SPEAKER ID="279" NAME="Rovana Plumb  " AFFILIATION="PSE">
írásban. - (RO) A feketemunka valamennyi uniós tagállamban felbukkanó jelensége az európai gazdaság riasztó sajátossága, amely ellentétes a rugalmas biztonság elvével.
<P>
A be nem jelentett munkavégzés elleni harc némiképpen hasonlít a Microsoft és a hackerek közötti küzdelemhez. Minél korszerűbb módszereket alkalmazunk a feketemunka elleni fellépésünk során, annál rafináltabb trükköket használnak a munkaadók. Erre a legjobb példát az ún. "szürkemunka” megjelenése szolgáltatja, amikor a munkaadók minimálbéren kötnek szerződést a munkavállalóval, és a valóságos fizetés fennmaradó részét a jogi kereteken kívül biztosítják.
<P>
Romániában ez a jelenség mind nagyobb méreteket ölt, és a szürkemunka jelenleg a teljes foglalkoztatás 20-50%-át teszi ki. A riasztó ebben az, hogy miközben e módszert kezdetben a kisvállalkozások alkalmazták, ma már elismert cégek is elkerülik az adózást, és a társadalombiztosítási hozzájárulás befizetését. Így az alkalmazottak nagyon alacsony nyugdíjra számíthatnak, ami viszont a szegénységi küszöbhöz közeli létfeltételeket teremti meg számukra.
<P>
Kihangsúlyoztam ezeket a szempontokat, mert a be nem jelentett munkavégzés elleni majdani stratégiánál - amint arra a jelentés is utalt - az egyes tagállamok egyéni helyzetét kell majd alapul venni. Egységes európai megközelítésre, a kormányzati ügynökségek, a munkaügyi felügyeletek és a szociális partnerek hatékony együttműködésére van szükség.
