<CHAPTER ID="008">
Intézményközi megállapodás az átláthatósági nyilvántartásról (aláírás) 
<SPEAKER ID="125" NAME="Elnök">
Hölgyeim és uraim, tisztelt kollégák! Foglaljuk el helyünket az Európai Parlament és az Európai Bizottság közötti igen fontos megállapodás, a "lobbisták nyilvántartásának” aláírásához. A legutóbbi strasbourgi plenáris ülésen szavaztunk a Casini-jelentésről, most pedig a hivatalos aláírásra kerül sor. 2011. május 11-én szavaztunk.
<P>
A hivatalos aláírás alkalmából szeretném üdvözölni Győri miniszter asszonyt és Maroš Šefčovič urat, az Európai Bizottság elnökhelyettesét és kollégáinkat, Diana Wallis-t, az Európai Parlament elnökhelyettesét, aki a tárgyalócsoport tagja volt, Isabelle Durant elnökhelyettest, Rainer Wieland elnökhelyettest és Carlo Casinit, az Alkotmányügyi Bizottság elnökét és egyben előadót.
<SPEAKER ID="126" NAME="Enikő Győri">
a Tanács soros elnöke. - Elnök úr, tisztelt képviselők! Szeretném felolvasni a Tanácsnak az átláthatósági nyilvántartásról szóló politikai nyilatkozatát.
<P>
"A Tanács az átláthatóságot az Európai Unió kiemelt jelentőségű elvének tekinti. A szerződések előírják, hogy a jó kormányzás előmozdítása és a civil társadalom részvételének előmozdítása érdekében az Unió intézményeinek, szerveinek, hivatalainak és ügynökségeinek a lehető legnyitottabb módon kell végezniük munkájukat, és hogy a döntéseket a lehető legnyitottabban és a polgárokhoz a lehető legközelebb kell meghozni.
<P>
E rendelkezésekkel összhangban a Tanács továbbra is elkötelezett az átláthatóság elvének lehető legnagyobb mértékű érvényesülése mellett. Felismeri továbbá, hogy a polgárok elvárják, hogy az európai uniós szinten nevükben fellépők tartsák tiszteletben a lehető legszigorúbb előírásokat.
<P>
A Tanács ezért üdvözli és támogatja az Európai Parlament és a Bizottság közös "átláthatósági nyilvántartás” létrehozására irányuló kezdeményezését.
<P>
A Tanács úgy ítéli meg, hogy átláthatóságnak kell kísérnie az érdekképviseletekkel folytatott kapcsolatokat, és hogy a nyilvántartás hasznos alapot nyújt a velük való nyílt, inkluzív és következetes módon történő építkezésre és párbeszédre.
<P>
A Tanács az Európai Parlamenttől és a Bizottságtól felkérést kapott a nyilvántartáshoz való csatlakozásra. A Tanács kész megfontolni a nyilvántartásban való szerepvállalást és kész a lehetséges módozatoknak a két másik intézménnyel történő megvitatására.”
<SPEAKER ID="127" NAME="Elnök">
Az lenne a legjobb megoldás, ha minden európai intézmény a külső érdekek vonatkozásában ugyanazzal a nyilvántartással rendelkezne. Most szeretném felszólítani kollégáimat és a Bizottság elnökhelyettesét, hogy a dokumentum aláírásához csatlakozzanak hozzám az emelvénnyel szemben.
