<CHAPTER ID="005">
Az elnökség nyilatkozatai
<SPEAKER ID="009" NAME="Elnök">
Egy héttel ezelőtt, november 26-án összehangolt terrortámadásokra került sor az indiai Mumbaiban. Az indiai belügyminisztérium szerint a borzalmas támadások eredményeképpen közel 190 ember vesztette életét, köztük 22 külföldi is. A támadásoknak 200 sérültje van, akik közül sokaknak még mindig életveszélyes az állapota.
<P>
Az Európai Parlament nevében felháborodottságunkat kívánom kifejezni az ártatlan emberek ellen elkövetett, gyalázatos támadás miatt, és részvétünkről szeretném biztosítani az áldozatok családjait.
<P>
Támogatásunkról és őszinte együttérzésünkről biztosítjuk a támadás sérültjeit és azok családjait is.
<P>
Az Európai Parlament teljes mértékben elítéli az ilyen terrorcselekményeket, és a gyászban együttérzését kívánja kifejezni Indiával, az indiai néppel és az indiai hatóságokkal. A szívünkben ma mindannyian indiaiak vagyunk.
<P>
A terrorizmus a szabadság, az emberi jogok és a demokrácia ellen irányuló, közvetlen támadás. A terrorizmus a válogatás nélküli erőszak eszközeivel kísérli meg lerombolni értékeinket, azokat az értékeket, amelyek az Európai Unión és a tagállamainkon belül egyesítenek minket.
<P>
Tisztelt hölgyeim és uraim! Bizonyára tudják, hogy az Európai Parlament Nemzetközi Kereskedelmi Bizottságának küldöttsége éppen Mumbaiban tartózkodott a támadások idején.
<P>
A tragikus támadások miatti gyász közepette mindazonáltal örömmel és megkönnyebbüléssel nyugtázzuk, hogy a parlamenti küldöttség tagjai épségben és egészségben visszaérkeztek körünkbe, hiszen az Európai Parlament küldöttségének néhány tagja a támadásban érintett szállodákban szállt meg, és közvetlen életveszélynek volt kitéve.
<P>
Mindnyájukat örömmel üdvözlöm megint Brüsszelben!
<P>
Tisztelt hölgyeim és uraim! Hadd üdvözöljem körünkben a következő képviselőket: Ignasi Guardans, aki a küldöttséget vezette, Daniel Caspary, Glattfelder Béla, Syed Kamall, Sajjad Karim, Erika Mann, Jan Tadeusz Masiel és Mia De Vits. Csodálatos, hogy mindannyian ismét velünk vannak!
<P>
(Taps)
<P>
Örömömre szolgál továbbá, hogy a következő európai parlamenti képviselőket is hasonló lelkesedéssel üdvözölhetem ismét körünkben: Alberto Rodas, Christopher Ford, Csaszi Levente és Vladymyr Dedobbeleer, valamint Arielle Rouby és Barbara Melis, parlamenti képviselőcsoportok tagjai, továbbá Vincent Capet, az Európai Parlament tolmácsa, valamint Karen Twidle és Michael Hill, szabadúszó tolmácsok.
<P>
(Taps)
<P>
Nagy megkönnyebbüléssel látjuk, hogy mindent egybevetve jól vannak, és remélem, hogy lelkileg is hamar felgyógyulnak ebből a borzalmas élményből.
<P>
Külön köszönetemet és elismerésemet szeretném kifejezni az indiai népnek, azoknak, akik az ottani bizonytalan helyzet ellenére védelmet és segítséget nyújtottak Önöknek.
<P>
Szintén köszönet illeti az Európai Unió azon tagállamainak konzulátusait is, amelyek az Európai Szerződés szövege szerint és annak szellemében szolidaritást vállaltak, és a vészhelyzetben felajánlották segítségüket.
<P>
Mindenkit emlékeztetni szeretnék arra, hogy az Európai Unió valamennyi olyan polgára, akik származási országa nem rendelkezik helyi képviselettel - mint Mumbai esetében -, bármely más EU-tagállam konzulátusához fordulhat. Az ilyen helyzetekben nyilvánul meg őszintén az Európai Unió népei közötti, tényleges szolidaritás.
<P>
(Taps)
<P>
Tisztelt képviselőtársak! Ma azonban elsősorban az indiai támadások áldozataira és azok családjaira gondolunk. Az ő haláluk és az azt előidéző körülmények olyan bűnténynek minősülnek, amelyek semmilyen körülmények között nem elfogadhatóak.
<P>
A terrorizmusnak - bárhol és bárkik is kövessék azt el - határozott fellépést és szolidaritást kell kiváltania. Az Európai Uniót felszólítjuk, hogy a nemzetközi közösséggel együtt harcoljon a terrorizmus valamennyi formája ellen.
<P>
Erre vonatkozóan az alapelveink és a jogszabályok adják meg számunkra az iránymutatást. A terrorizmus elleni küzdelem csak az általunk védett értékek mentén folytatható.
<P>

<P>
Most hallottam a borzalmas hírt, miszerint még egy órája sincs, hogy Ignacio Uría Mendizabal, 70 éves üzletembert meggyilkolták a baszk tartománybeli Azpeitiában. A gyilkosságot meg nem erősített hírek szerint az ETA követte el.
<P>
Elítélem a terrortámadást, valamint mély sajnálatomat és együttérzésemet fejezem ki Uría úr családjának és barátainak. Továbbá szolidaritást vállalok a spanyol néppel, a spanyol hatóságokkal és demokratikus intézményekkel is.
<P>
Megkérem Önöket, hogy álljanak fel, és úgy adózzanak a mumbai áldozatok és az Európai Unió Spanyolországban meggyilkolt polgárai emlékének.
<P>
(A parlamenti képviselők felállnak, és egyperces néma csenddel adóznak az áldozatok emlékének.)
<P>

<P>
Tisztelt hölgyeim és uraim! Önök közül sokan viselik mostanában a kis, piros szalagot. A múlt hétfőn, 2009. december 1-jén volt az első AIDS-világnap huszadik évfordulója.
<P>
Az AIDS-HIV borzalmas betegség, amely világszerte körülbelül 7000 embert fertőz meg naponta anélkül, hogy arról tudnának az emberek. Afrikát érinti a legsúlyosabban a betegség: már 33 millió a HIV-fertőzöttek száma.
<P>
A vírus azonban Európában is naponta fertőz. A WHO Egészségügyi Világszervezet hivatalos adatai szerint 1999 és 2006 között több mint 800 000 új fertőzöttet regisztráltak Európában, akik közül közel 270 000 az Európai Unió tagállamaiban él.
<P>
Az újonnan fertőzöttek közül legalább minden tizedik 25 évnél fiatalabb. Ez nyomatékosan figyelmeztet arra, hogy égető szükség van erőteljesebb tájékoztató és megelőző kampányokra, valamint önkéntes - és név nélküli - tesztek elvégzésére.
<P>
Politikai kötelezettséget kell vállalnunk arra vonatkozóan, hogy növeljük az e betegség elleni küzdelemre szánt forrásokat, és intézkedéseket kell hoznunk annak érdekében, hogy a fertőzést korán felismerhessük, és ily módon a lehető leghamarabb megkezdhessük annak kezelését.
<P>
Az Európai Parlament nevében határozottan arra kérem a tagállamokat, hogy hozzanak intézkedéseket a fertőzöttek megkülönböztetésének és megbélyegzésének megelőzése érdekében.
<P>
(Taps)
