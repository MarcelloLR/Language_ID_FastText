<CHAPTER ID="014">
- A dohai tárgyalások keretében elért kompromisszumnak a nem mezőgazdasági termékek piacra jutására és a szolgáltatásokra 2008. július végén gyakorolt hatásának értékelése (vita)
<SPEAKER ID="067" NAME="Elnök">
A következő napirendi pont a Bizottság nyilatkozata dohai tárgyalások keretében elért kompromisszumnak a nem mezőgazdasági termékek piacra jutására és a szolgáltatásokra 2008. július végén gyakorolt hatásának értékeléséről.
<SPEAKER ID="068" NAME="Catherine Ashton">
a Bizottság tagja. - Elnök asszony, egy generáció legnagyobb gazdasági kihívása előtt állunk, és ebben a kihívásban mind a fejlett, mind pedig a fejlődő országok súlyos és nagyon nehéz döntésekkel szembesülnek.
<P>
A globalizáció pozitív hatásaira van szükségünk, hogy választ adhassunk a globalizáció negatív hatásaira. Szilárd meggyőződésem, hogy bárhol is kezdjük el áttekinteni, mit is kell tennünk, végül arra a következtetésre jutunk, hogy a többoldalú kereskedelmi forduló - a Dohai Forduló - lezárása létfontosságú számunkra.
<P>
Talán nem kell emlékeztetnem a tisztelt képviselőket arra, amire a történelem tanított meg minket a protekcionizmussal, a piacok nyitottsága megőrzésének és annak fontosságával kapcsolatban, hogy vállalkozásainknak lehetősége legyen világszerte kereskedni. Valószínűleg nem kell elmondanom a tisztelt képviselőknek, hogy - egyszerűen a Kereskedelmi Világszervezet szabályai értelmében - ha az országok a vámtételek alkalmazásának jelenlegi módja helyett úgy alkalmaznák a vámtételeket, ahogy a szabályok azt megengedik, akkor a kereskedelem költsége nagyjából 260 milliárd EUR nagyságrendű lenne. Biztosan nem kell emlékeztetnem a tisztelt képviselőket, hogy a fejlődő nemzeteket - ahogy a jövőt mérlegelik - mélyen aggasztja az, hogy mi fog történni az eddig a rendelkezésükre álló támogatások némelyikével.
<P>
Nos, tekintsük át, hol is tartunk: ismerjük annak a megállapodásnak az értékét, amely immár 80%-ban kész, és 2008 júliusában 80%-át elvégeztük annak, amit meg kellett tenni. E megállapodás keretében a következő nagyságrendű értékről beszélhetünk: a fejlődő országokban a haszon nagyságrendje évente 12-14 milliárd EUR lenne; új lehetőség nyílna a felemelkedő országok, például Kína feltörekvő piacaira való bejutáshoz; az Európai Unióban új és újszerűen diverzifikált exportlehetőségeink lennének, például a vegyi anyagok és a textiláruk terén, a szolgáltatásokban pedig 14 milliárd EUR kereskedelmi potenciál van. Jelenleg az is tény, hogy a nem tarifális akadályok - a nem adózási természetű akadályok - egyedül Kínában 20 milliárd euróba kerültek az Európai Unió vállalatai számára 2007-ben. Óriási jelentőségű fordulóról van szó.
<P>
Épp most tértem vissza Davosból, ahol a kereskedelmi miniszterek közötti megbeszélések megerősítették, hogy vissza kell térnünk a tárgyalóasztalhoz, a technikai tárgyalások pedig természetesen folytatódnak Genfben.
<P>
Mindannyian az új amerikai kormányra várunk, hogy felülvizsgálja kereskedelempolitikáit, ahogy az a jelenlegi terveiben is szerepel, és ugyanarra a következtetésre jusson, mint mi. Várakozva tekintünk a 2009. április 2-i G20-csúcstalálkozóra és arra a lehetőségre, amit ez a találkozó kínál a világ vezetői számára, hogy áttekintsék a pénzügyi és gazdasági válság megoldását, és ismételten lehetőségük legyen megvitatni a forduló lezárásának szükségességét. És itt vannak aztán az áprilisi vagy májusi indiai választások, ami önmagában is lehetőséget kínál a jelenlegi vagy új kormánynak, hogy újra elővegye a témát.
<P>
A tárgyalásokon nyitva maradt kérdések között szerepel egy különleges támogatási mechanizmus, amely végül is éppen az a kérdés volt, amely megakadályozta a tárgyalások folytatását India és az Egyesült Államok között. Új javaslatokat is mérlegelnek. Még döntést kell hozni a gyapotról, de ismételten terjesztettek elő javaslatokat. Az Egyesült Államok részéről valódi kérdések merülnek fel bizonyos ágazatokat illetően.
<P>
Kétségtelen, hogy még mindig sok tennivaló van, szilárd meggyőződésem azonban, hogy politikai akarattal megoldhatók mindezek a kérdések, alternatíva pedig nem jön számításba. Számunkra a szolgáltatásokhoz kapcsolódó kérdések nagyon fontosak, és ezekre is sor fog kerülni.
<P>
Összefoglalva, egy olyan fordulóponthoz érkeztünk most, ahol nagyon nyilvánvalóan és világosan rajzolódik ki a forduló lezárásának szükségessége, jómagam pedig az Önök és a Bizottság nevében már várom, hogy továbbra is annak biztosítására fordítsam erőfeszítéseimet, hogy le is zárjuk a fordulót.
<SPEAKER ID="069" NAME="Georgios Papastamkos">
a PPE-DE képviselőcsoport nevében. - (EL) Elnök asszony, biztos asszony, hölgyeim és uraim, az ipari áruk és szolgáltatások kereskedelme valóban stratégiai jelentőségű az európai gazdaság számára. Ahogy mindannyian tudjuk, az Európai Unió a világ legnagyobb exportőre és a közvetlen külföldi befektetések fő forrása. Az Európai Unió az egyik legnyitottabb piac, miközben kiemelt partnereink jelentős kereskedelmi akadályokat tartanak fenn. Az alkalmazott vámtételek jelentős csökkentésére törekszünk, emellett pedig foglalkozni kívánunk az indokolatlan nem tarifális akadályokkal. Az iparilag fejlett harmadik országok mellett léteznek olyan felemelkedő gazdaságok, amelyeknek fejletségi fokuk és ágazati versenyképességük arányában engedményeket kell tenniük. Mindazonáltal, biztos asszony, a probléma nem csak az akadályok lebontásában rejlik: a szabályozási rendszerek eltérési többletköltségeket generálnak az export számára, ami versenyhátrányba taszítja az európai termékeket a rugalmasabb előírásokkal rendelkező harmadik országokból származó behozatallal szemben, és sok esetben felveti az európai fogyasztók biztonságának és védelmének kérdését. A tartós kudarc, hogy nem sikerül megállapodásra jutni, még bizonytalanabbá teszi a gazdasági környezetet, és csorbítja a többoldalú kereskedelmi rendszer hitelességét. A kétoldalú és interregionális megállapodások csak kiegészítő jellegűek lehetnek. Emellett a gazdasági válság előidézheti az egyoldalú, korlátozó vagy a versenyt torzító kereskedelmi akadályok létrehozását. Erre már vannak - jelenleg még korlátozott hatókörű - példák, ahogy azt a Kereskedelmi Világszervezet főigazgatójának, Lamy úrnak a jelentése is tanúsítja. Az amerikai képviselőház által az Egyesült Államok termékei tekintetében elfogadott védelmi záradék egy újabb lépésnek tekinthető ebbe az aggasztó irányba. Én azt mondom, hogy az unilaterális megközelítésekhez való visszatérés nem megoldás. Ma már minden eddiginél nagyobb mértékben vagyunk rászorulva arra, hogy összefogva, pozitívabb integrációval és a rendszerszerű konvergenciával járó nemzetközi szabályozási rendszerek létrehozásával és megerősítésével kezeljük a kihívásokat. Egy új nemzetközi gazdasági architektúrára van szükségünk. A globális kereskedelem átláthatóbb és kiegyensúlyozottabb irányítására van szükségünk, és ezen a ponton, biztos asszony, integrált javaslatot várunk az "európai arcú globalizációra” vonatkozóan, amely figyelembe veszi a már megtett változtatásokat és a kereskedelmi és gazdasági dimenzió közötti kapcsolatot, hogy ebben a válságos időszakban Európa átlátható, demokratikus és hatékony legyen a világban.
<SPEAKER ID="070" NAME="Glyn Ford">
a PSE képviselőcsoport nevében. - Elnök asszony, mi, az Európai Szocialisták Pártja elkötelezettek vagyunk a Dohai Fejlesztési Forduló sikeres kimenetele mellett, mégis ketyeg az óra, ami olyan helyzetet teremtett, amikor is - ha úgy tetszik - az előrelépés megakadt. Ashton biztos rámutatott, hogy az Egyesült Államokban új kormány alakult Obama elnök vezetésével, és az én véleményem szerint ez örvendetes, azonban még várunk a kereskedelempolitika felülvizsgálatára, amely eltarthat egy ideig.
<P>
Áprilisban és májusban választásokat tartanak Indiában. Ezen a ponton azonban Ashton biztos nem említette magát az Európai Uniót, ahol mi is megtartjuk saját európai parlamenti választásunkat, ezt követően pedig új Bizottság alakul, amelyben reményeim szerint továbbra is Ashton biztos látja el majd a kereskedelempolitikai biztos tisztségét. Mindez azonban nem jelenti azt, hogy időközben semmit sem kell tennünk. Európának továbbra is hangsúlyoznia kell a fejlesztés és a kereskedelempolitika melletti elkötelezettségét, biztosítva, hogy véget érjen a kizsákmányolás, továbbá eleget téve a fenntartható fejlődés szükségességének.
<P>
Egyetértek Papastamkos úrral: az ezen az alapon működő szabad kereskedelem győztes helyzetet teremt minden résztvevő számára. A jelenlegi pénzügyi és gazdasági válság az előrelépést teszi indokolttá, nem a meghátrálást.
<P>
Ashton biztos és a Bizottság megpróbálhatja előkészíteni a terepet az Egyesült Államok és India közötti kompromisszumhoz. Véleményem szerint a két fél makacssága hiúsította meg a tárgyalások sikeres lezárását az utolsó próbálkozáskor. 80%-ban már megállapodtunk az ügyekről, de a fennmaradó 20%-ot is rendeznünk kell. Új kormány lépett hivatalba az Egyesült Államokban. Az indiai választások eredményeként egy másik új kormány alakulhat.
<P>
Időközben nincs más választásunk, mint hogy folytassuk a kétoldalú megállapodásokra irányuló tárgyalásokat. Örvendetesnek tartom a múlt héten a Koreai Köztársasággal megkötendő szabadkereskedelmi megállapodásról folytatott tárgyalásokon elért előrehaladást, ahol is szerintem közel vagyunk ahhoz, hogy ismét egy mindkét fél számára előnyös megállapodásra jussunk.
<P>
Én vagyok az előadója az ASEAN-nal megkötendő szabadkereskedelmi megállapodásnak, és meg kell mondanom, hogy a tárgyalási alap intézményesített akadályt gördít az előrelépés elé. Át kell gondolnunk azt a lehetőséget, hogy megnézzük, van-e olyan koalíciós készség és hajlandóság az ASEAN körében, amely révén - ha úgy tetszik - létre tud jönni a megállapodás. Indiát illetően szerintem jelenleg nincs kormányzati akarat arra, hogy eredményt érjünk el. A választás után Delhi következő kormányzatának, legyen az új vagy a régi, elő kell állnia valamivel, vagy pedig nekünk, az EU-nak kell megszólítanunk azokat, akik nem csak beszélni hajlandóak, de készek az ügy lezárására is.
<P>
Végezetül üdvözlöm Pannella urat, a következő felszólalót, aki az ALDE új felelőse a kereskedelmi ügyekben. Talán illő lenne, ha látogatást tenne a Nemzetközi Kereskedelmi Bizottságnál. Örömmel látnánk.
<SPEAKER ID="071" NAME="Marco Pannella" LANGUAGE="IT">
Elnök asszony, hölgyeim és uraim, úgy hiszem, hogy bizonyos tekintetben elkezdhetnénk azt, amit el kell végeznünk, hiszen ezek a feltételek elég széles körben ismertté váltak az elmúlt néhány napban; biztos asszony, kissé furcsa összehasonlítással élek most Doha embere vagy a reményeink szerinti Doha előtti ember és Davos embere között. Nem hiszem, hogy ez mindenképpen pontos különbségtétel, de érdekes.
<P>
Ahogy Ön is mondta, biztos asszony, olyan helyzetben találjuk magunkat, amikor valahogy olyan eseményektől függünk, amelyek Európán kívül következnek be: az Egyesült Államokban, Indiában; Ford úr is éppen most emlékeztetett minket az olyan fontos területekre, mint a Délkelet-ázsiai Nemzetek Szövetsége vagy Dél-Korea. A valódi probléma azonban az, hogy mi, a Bizottság és az Európai Unió mennyire vagyunk képesek most ellenállni a nacionalizmus előretörésének, amelyről az előbb tettek említést, valamint azoknak az autokratikus eszméknek és új protekcionista illúzióknak, amelyek hajlamosak megnehezíteni az Ön munkáját, biztos asszony, továbbá a mi munkánkat is itt, az Európai Unióban.
<P>
Meggyőződésben, hogy ebben a választási kampányban rendkívül fontos lesz megérteni azt, hogy az Európai Parlament Szocialista Képviselőcsoportjának, az Európai Néppárt (Kereszténydemokraták) és az Európai Demokraták Képviselőcsoportjának és a Liberálisok és Demokraták Szövetsége Európáért Képviselőcsoportjának mennyire sikerül más résztvevőkkel együtt megtalálni annak módját, hogy kidolgozzuk javaslatainkat, azokat a javaslatokat, amelyek szóvivőjének Önt tették meg, biztos asszony, és milyen mértékben sikerül azt egy európai javaslattá, nem csupán egy javaslattá tenni, illetve, hogy úgy fogalmazzak, brüsszeli központunkat támogatni különböző fővárosokkal szemben, amelyek mindegyike már saját dolgait intézni, ahogy azt sajnálatos módon többször is tapasztalhattuk az elmúlt évszázadban.
<SPEAKER ID="072" NAME="Jacky Hénin">
a GUE/NGL képviselőcsoport nevében. - (FR) Elnök asszony, tagadhatatlan: a júliusi tárgyalások során a Bush-adminisztrációt és az Európai Uniót a saját csapdájába ejtette India és Kína. Mi több, a liberális közgazdászok képmutató állításaival szemben, akik szerint a Dohai Forduló kudarca katasztrófa lenne a szegény országok számára, szó sem volt erről.
<P>
Éppen ellenkezőleg, e nehézségekkel küszködő országok számára ez történelmi lehetőséget kínált a nagymértékben ingadozó nyersanyagárak által jellemzett környezetben. Még a szakértők is beismerték, hogy az a nyereség, amelyben a szegény országok reménykedhettek volna, messze elmaradt attól az adóveszteségtől, amelyet a vámok kiesése okozott ugyanezekben az országokban, azoké a vámoké, amelyek összege elérte volna a 60 milliárd USD-t.
<P>
E tárgyalások során a Bizottság, belezavarodva liberális dogmáiba, a felelősségvállalás teljes hiányát mutatta az európaiak iránt, és odáig elment, hogy javasolta a romboló, sőt áldozatokat követelő autógyártás Európa területén, csak hogy sikerüljön megállapodást elérnie.
<P>
Ami a Kereskedelmi Világszervezetet (WTO) és a Bizottságot illeti, nekik csak a fogyasztók számítanak, soha a jólétteremtés. Ez a megközelítés idézte elő azokat a bajokat, amelyek a jelenlegi válság gyökerét képezik, mivel - a versenyt téve alfává és ómegává - a még nagyobb bércsökkentés, és így a munkavállalók teljes elszegényedése és minden szociális védelem módszeres lerombolása felé taszít bennünket.
<P>
Ha lezárnák a Dohai Fordulót, az katasztrófa lenne valamennyi nemzet számára. Ráadásul a jelenlegi helyzetben különösen lehangoló az, hogy a mindenkit érintő eddigi jelentős károk ellenére folytatni kívánják a rossz irányvonalat, függetlenül attól, hogy az mibe kerül. Sürgősen forradalmi változásokra van szükség a WTO-ban, hogy demokrácia uralkodhasson ott.
<SPEAKER ID="073" NAME="Corien Wortmann-Kool" AFFILIATION="PPE-DE">
(NL) A dohai tárgyalások már jó ideje folynak, és üdvözlendő, hogy Európa valódi előrelépést ért el abban, hogy közelítse egymáshoz álláspontjainkat. Európa átfogó javaslatot terjesztett elő a mezőgazdaságról, erőfeszítéseinket azonban sajnos nem viszonozta a többi ország. Ez a másik oka annak, hogy miért olyan fontos egészében szemlélni az intézkedéscsomagot, ami azt jelenti, hogy bele kell foglalni a NAMA-t (nem mezőgazdasági termékek piacra jutása) és a szolgáltatásokat is.
<P>
Biztosak lehetnek abban, hogy teljes szívemből támogatom erőfeszítéseiket a gyors megállapodás elérése érdekében. Európaiként védelmet kell nyújtanunk a protekcionista gyakorlatokkal szemben, amelyek egyre gyakrabban tapasztalhatók, főként a világgazdaság gyenge helyzete miatt, de gyakran az élelmiszerbiztonság védelmét tűzve zászlajukra. Európaiként meg kell erősítenünk szilárd elkötelezettségünket a viszonosság koncepciója mellett. Ha mi nyitottak vagyunk, másoknak is nyitottnak kell lenniük.
<P>
Mit várjunk ezzel kapcsolatban az USA új elnökétől és az általa éppen bejelentett intézkedéscsomagtól? Mit várhatunk Kínától? Lényegében főként ezzel kapcsolatban várjuk Önöktől, hogy cselekedjenek, hiszen a tömeges elbocsátások és a zsugorodó gazdaság által fémjelzett gazdasági és pénzügyi válság idején éppen a piacok megnyitása az, amely képes előmozdítani érdekeinket.
<P>
Elnök asszony, kérdéseinknek az a szándék ad keretet, hogy rávilágítsunk arra, milyen előnyöket várhatnak polgáraink ettől az intézkedéscsomagtól, és mit tudunk kínálni nekik ebben a csomagban. Teljesen megértem, hogy az itt rendelkezésre álló rövid időben nem tud válaszolni ezekre a kérdésekre, de arra kívánom felszólítani Önt, hogy az elkövetkező hetekben és hónapokban átláthatóan közvetítse a polgárok felé a napirenden lévő kérdéseket és azt, hogy ezek mit jelentenek számukra. Ez különös jelentőséggel bír, hiszen közelegnek az európai választások, és remélem, hogy számíthatunk Önre abban, hogy ez a kérdés kiemelt ügyként a napirenden marad.
<SPEAKER ID="074" NAME="Francisco Assis" AFFILIATION="PSE">
E nagyon súlyos pénzügyi és gazdasági válságban tényleg létfontosságú, hogy előrelépést érjünk el a dohai tárgyalások lezárásában.
<P>
Válságos időszakban mindig hajlamosak vagyunk engedni a protekcionizmus csábításának. A protekcionizmus lényegében egyfajta neurózis, amely azokban az időkben hajlamos befolyásolni a társadalmakat és az államokat, amikor azok olyan súlyos válsággal szembesülnek, mint amilyen a jelenlegi is. Ezért egyértelműen fel kell vennünk a küzdelmet a protekcionista csábítás esetleges felbukkanásával szemben, hiszen tudjuk a történelemből, hogy ez hova vezet. A világközösség általános elszegényedéséhez vezet, és semmiképpen sem járul hozzá az előttünk tornyosuló súlyos problémák megoldásához. Egy dolog azonban a protekcionizmus, amelyet teljes egészében bírálni kell, és amelynek ellen kell szegülni, egy másik, merőben más dolog viszont az, hogy garantálni kell a jogos érdekek védelmét a világ különböző területein, amelyekbe mi is betagozódunk. Ez az, ahol az Európai Uniónak is kötelessége érvényesíteni az európaiak érdekeit, és nem csak az európaiak mint fogyasztók, hanem az európaiak mint termelők érdekeit is.
<P>
Ezért fontos, hogy folytassuk a többoldalú dohai tárgyalásokat. Miközben tudjuk, hogy a protekcionizmus valójában elhibázott lépés, azt is tudjuk, hogy a nemzetközi kereskedelem szabályozatlan liberalizálása gazdasági és társadalmi szempontból szükségszerűen nagyon súlyos katasztrófához vezet. E szabályozatlan liberalizáció elkerülésének egyetlen módja az, hogy lehetőség szerint megállapodást érünk el a megfelelő fórumon, azaz a Kereskedelmi Világszervezetben, egy olyan többoldalú megállapodást, amely szabályokat állapít meg az összes érintett fél jogos érdekeinek védelme céljából. Az Európai Bizottság és az Európai Unió szerepe ebben az esetben is pontosan az, hogy helyreállítsa az európaiak bizalmát.
<P>
Napjainkra bizalmi válság is kialakult Európában azok védelmi és politikai szabályozási képességét illetően, akik Európát képviselik, legyen szó a tagállamokról, az Európai Bizottságról vagy az Európai Unió egészéről. Ezért pontosan az a kihívás áll előttünk, hogy segítsünk véget vetni a képviseleti és bizalmi válságnak, mégpedig annak biztosításával, hogy a helyes úton haladjunk előre. A helyes út ebben az esetben a mindannyiunk jogos érdekét védelmező többoldalú megállapodás garantálása.
<SPEAKER ID="075" NAME="Georgios Toussas" AFFILIATION="GUE/NGL">
(EL) Elnök asszony, a mély kaptalista válság közepette - a tőkefelhalmozás és a túltermelés válságában, amely az Európai Unió tagállamain is eluralkodik - az Európai Unió és burzsoá kormányainak stratégiai döntése az, hogy a Kereskedelmi Világszervezetet használja fel fontos támaszként, azt a tevőleges szerepet szánva neki, hogy kikényszerítse a kereskedelem teljes liberalizációját, a privatizációkat és felvásárlásokat, valamint az európai monopóliumok belépését az új piacokra. A dohai forduló tárgyalásainak célja, hogy koordinálják a tőke mindent mozgósító támadását azzal a céllal, hogy a multinacionális vállalatok ki tudják fosztani a harmadik országok nyersanyagkészleteit, és fokozhassák a munkások kizsákmányolását az egész kapitalista világban. Az alulról építkező kezdeményezéseket elfojtó közös agrárpolitika képezi az ellentételezést az Európai Unió arra irányuló célkitűzéseinek támogatásáért, hogy az imperialista piramisban a munkahelyek megvédése érdekében liberalizálják a nem mezőgazdasági termékek piacát és szolgáltatásokat. Nyilvánvaló, hogy érdekünk a nemzetközi kereskedelem és annak fejlesztése a kölcsönös előnyök alapján. A kapitalista feltételek alapján azonban lehetetlen, hogy a globális kereskedelem egyenlő legyen és a kölcsönös hasznon alapuljon. Éppen ezért kell sürgősen fokozni a munkások antiimperialista és monopóliumellenes harcát, hogy radikális változásokat vigyünk végbe mind nemzetközi szinten, mind pedig az egyes országokban.
<SPEAKER ID="076" NAME="Nils Lundgren" LANGUAGE="SV">
Elnök asszony, a dohai forduló tavaly omlott össze. A helyzet rendkívül súlyos. Az elmúlt néhány évtizedben a globális szabad kereskedelem térnyerése hihetetlen sok embert emelt ki a szegénységből, olyan nagyságrendben, ami lényegében megváltoztatta a világot. Ma azonban a világgazdaság nagyon mély válságban van. Ez nem a szabad kereskedelemre és a globalizáció e formájára vezethető vissza, hanem a globális pénzügyi válság eredménye. Ekképpen a helyzet hasonlít ahhoz, amit az 1920-as évek végén tapasztaltunk.
<P>
Ez a fajta pénzügyi válság globális depressziót eredményez. Legutóbb Hitlert segítette hatalomra. A második világháború borzalmait idézte elő, majd 50 éves kommunista rabszolgasághoz vezetett Európa és Ázsia egyik felében. Ezek azok a fontos kérdések, amelyekről itt beszélünk. Akkoriban a globális depresszió legfontosabb kiváltó oka a protekcionizmus újjáéledése volt. Az országok egymás után vezették be a vámokat, mennyiségi korlátozásokat, a "vásárolj hazait” szabályokat és a nemzeti valuták versengő leértékelését.
<P>
Valójában nagy a kockázata annak, hogy ez a helyzet most megismétlődik. Nagyon sok aggasztó jel utal erre. Obama elnök tulajdonképpen egy protekcionista politikai programmal nyerte meg a választásokat. Most látjuk az első jeleket. Egy nagy intézkedéscsomag van most napirenden, amely ténylegesen tartalmazza a "vásárolj amerikait” rendelkezést az építőipari felhasználású acélra vonatkozóan. Ez valószínűleg a kezdet.
<P>
Ha megnyílnak az ajtók, más országok is felfedezik, hogy ők is valami hasonlót tehetnek, tekintve, hogy a dolgok milyen rossznak tűnnek. A világ és az EU leginkább sújtott országait megkísérti majd a lehetőség, hogy védelmet ígérjenek munkavállalóiknak és vállalkozásaiknak a külföldi versennyel szemben. A tendenciák világosan látszanak. Ha ez a folyamat elindul, nem lehet majd megállítani. Ez valóban végzetes lenne.
<P>
Az EU a világ legnagyobb kereskedelmi tömbje, és ezért jelentős felelőssége van. A kereskedelempolitika terén az EU egységes hangot üt meg, ami egyrészt jó dolog, de ténylegesen mit fog most mondani? Van ok a pesszimizmusra.
<P>
A siker kulcsa a mezőgazdaság. A Franciaország és Németország által annak érdekében folytatott kampány, hogy az EU vásárolja fel a tejport és a vajat, valamint kezdje meg a tejtermékek exporttámogatását, azonban nem sok jót jósol. Ez a szűk látókörű önérdek politikája, nem államférfiúi nagyság.
<P>
Ezért a Tanácsnak és a Parlamentnek azonnal világos nyilatkozatokat kell kiadnia azzal az üzenettel, hogy az EU világszerte védelmezi a szabad kereskedelmet, és megnyitja az utat az előrelépés előtt a mezőgazdasági termékek kereskedelme terén. Semmi más nem lehet ennél fontosabb. Köszönöm a felszólalási lehetőséget.
<SPEAKER ID="077" NAME="Christofer Fjellner" AFFILIATION="PPE-DE">
(SV) Azzal kezdeném, hogy egyetértek az előző felszólalóval abban, hogy a Dohai Forduló rendkívül fontos, azonban mindezt kiegészíteném azzal, hogy talán sose volt olyan fontos, mint éppen most. Úgy vélem, hogy éppen e pénzügyi válság közepette minden eddiginél nagyobb szükségünk van annak szemléltetésére, hogy a globális kereskedelmi rendszer ténylegesen működik.
<P>
Ha túllépünk a Dohai Fordulón, kijelentve, hogy nem tudunk globális megállapodást elérni, az olyan csapás lenne, amely aláássa a globális kereskedelem rendszer egészét. A Dohai Forduló kudarca soha máskor nem kerülne olyan sokba, mint éppen most.
<P>
A Dohai Forduló éppen a pénzügyi válság miatt fontosabb minden eddiginél. Az én meglátásom szerint a pénzügyi válság legnagyobb kockázata számunkra nem a hitelezési piacról hiányzó tőke; a legnagyobb kockázat a protekcionista tendenciák kibontakozása. Láttuk már ezt a történelem során. Ez történt az 1930-as években, és szó szerint katasztrófát eredményezett a világgazdaságban; ugyanez megtörtént az 1970-es években is.
<P>
Véleményem szerint már láthatók annak a jelei, hogy a világ úgy véli, nagyobb fokú protekcionizmussal képes megoldani ezeket az alapvető problémákat, annak ellenére, hogy fennáll a protekcionizmus elterjedésének és ezáltal a világgazdaság még nagyobb válságának kockázata. Ezt történik most különösen a szolgáltatások, a pénzügyi szolgáltatások és a szolgáltatások kereskedelme terén. A pénzügyi szolgáltatások szektorában a protekcionizmus nagyon gyors térnyerését látjuk.
<P>
Visszatérve a Dohai Forduló jelenlegi helyzetéhez, a fő bírálatom az egész tárgyalási időszakunk során a Dohai Fordulóban talán végig az volt, hogy kezdett szinte csak a mezőgazdaságról, a mezőgazdaságról és még inkább a mezőgazdaságról szólni. Szerintem ez egy rendkívül leszűkített menetrend, és valójában azt gondolom, hogy a világkereskedelem sokkal átfogóbb megközelítést igényel, különösen annak fényében, hogy a mezőgazdaság - például az ipari árukkal és a szolgáltatásokkal együttesen összevetve - viszonylag kis részét teszi ki a világkereskedelemnek. Azt is hiszem, hogy viszonylag kis mértékben járul hozzá a növekedési potenciálhoz, különösen talán itt Európában. Véleményem szerint az új piacra jutási lehetőségek és globális szinten az új piacok megnyitása - különösen a szolgáltatások kereskedelme, de az ipari áruk kereskedelme terén - a legfontosabb ahhoz, hogy újra mozgásba lendüljünk és életet leheljünk a globális növekedésbe.
<P>
Ezért egy kérdést szeretnék intézni a Bizottsághoz. Mit kíván tenni és milyen kezdeményezéseket indított útjára a Bizottság, hogy lehetővé tegye a Dohai Forduló kiszélesítését annak érdekében, hogy kitörjünk abból a fárasztó helyzetből, amikor mindannyian körbeülünk, és szemrehányásokat teszünk mindenkinek a mezőgazdasági termékek kereskedelmével, és megint csak a mezőgazdasági termékek kereskedelmével kapcsolatban, holott mindannyian tudjuk, hogy a világkereskedelemnek sokkal átfogóbb kereskedelmi menetrendre van szüksége, amely felöleli a szolgáltatások és az ipari áruk kereskedelmét is. Nagyon köszönöm.
<SPEAKER ID="078" NAME="Mairead McGuinness" AFFILIATION="PPE-DE">
Elnök asszony, először is üdvözölnöm kell a biztos asszonyt. Elődje, Mandelson úr közismert volt Írországban, olyan okokból, amelyeket a biztos asszony biztosan jól ismer.
<P>
A Dohai Forduló kérdése nem beszédtéma az európai emberek körében. Olyan helyeken vitatkoznak erről, mint ez, de amikor azokkal az emberekkel találkozok, akik például elvesztették munkahelyeiket, akkor ők nem azt mondják, hogy "Lépjünk előre Dohában”. Szóval úgy gondolom, hogy nincs kapcsolat Doha és a gazdasági fejlődés között, bármit is mondjanak az itt előadott elméletek.
<P>
A pénzügyi piacok globalizációját illetően azt jelenthetem ki, hogy ebben az esetben a globalizáció cserbenhagyott bennünket - bár talán tisztességesebb lenne azt mondani, hogy a pénzügyi piacok szabályozása, illetve annak elmaradása volt az, amely cserbenhagyott minket. Érdeklődve hallgatom McCreevy biztos legutóbbi megjegyzéseit, hogy ezen a területen a problémák némelyikét a tagállamok birodalmakat építő szabályozói okozták. Ez talán egy másik vita tárgya, azonban jól példázza, hogy mindez miként vált valósággá a pénzügyi szektorban, jóllehet a globalizációról mint nagyszerű dologról szoktunk beszélni.
<P>
A mezőgazdaságot illetően - amellyel az éppen előttem lévő felszólaló foglalkozott - arra a következtetésre jutottam, hogy a Dohai Forduló nem a mezőgazdasági kérdésekben jutott holtpontra. Ennek ellenére nagyon komoly kérdésről van szó, amellyel kapcsolatban súlyos aggályaim vannak. Talán azért, mert idősebb vagyok, mint az előttem felszólaló, aki szintén az én képviselőcsoportom tagja, elég fontosnak tartom a mezőgazdaságot, mert az élelmiszert termel, és ezért a jelenlegi megítélésénél magasabb rangot érdemel. Azt hiszem, emlékeztetnünk kell erre. A Ház szavazott arról a jelentésről, amelyet én készítettem a globális élelmezésbiztonságról. Aggódunk emiatt, és aggódnunk is kell. Ezt a kérdést meg kell vitatni a Dohai Forduló szintjén.
<P>
Egy másik kérdés, hogy az európai termelők - a mezőgazdasági termelők - hogyan lehetnek versenyképesek, amikor az Európai Unióban a környezetünkhöz képest különböző és szigorúbb állatjóléti szabványok vannak érvényben, amivel a WTO-ban nem foglalkoznak. Nyíltan megvallva azt gondolom, hogy soha nem volt még nagyobb szükség arra, hogy közvetlenül megvitassuk ezeket a dolgokat ebben a Házban és Genfben, mint most.
<P>
Arra kérném Önöket, hogy záró megjegyzéseikben foglalkozhatnának néhány ilyen nagyon valós kérdéssel, hogy az emberek felfogják, hogy róluk szól a vita. Én nem látom, hogy a Dohai Forduló olyan ütemben haladna előre, ahogy azt Önök gondolják. Talán tévedek.
<SPEAKER ID="079" NAME="Paul Rübig" AFFILIATION="PPE-DE">
(DE) Elnök asszony, hölgyeim és uraim, a Dohai Fordulóval összefüggésben érdekelne, hogy a Kereskedelmi Főigazgatóság miként kívánja védelmezni azt a vámkontingenst, amely alátámasztja az európai erjesztési iparág versenyképességét. A vámkontingens nagyon fontos funkciót tölt be, mivel az erjesztési iparágnak nemzetközileg versenyképesnek kell maradnia.
<P>
Másodszor pedig, milyen választ fognak Önök adni az amerikai kongresszus által az acéllal kapcsolatban éppen elfogadott záradékra, amely tiltja az EU-ból származó acél felhasználását az Egyesült Államokban?
<SPEAKER ID="080" NAME="Czesław Adam Siekierski" AFFILIATION="PPE-DE">
(PL) Elnök asszony, a Dohai Forduló célja az volt, hogy segítse a legszegényebb országokat fejlődésükben, hogy kiemelje őket a szegénységből. Ezért egyrészről mindent meg kell tennünk a megsegítésük érdekében, másrészt viszont nem szabad megfeledkeznünk saját vállalkozásainkról és mezőgazdasági termelőinkről sem.
<P>
Ezért lenne egy kérdésem: hogyan védhetjük meg a kis- és középvállalkozásokat a csődtől, hogy védhetjük meg kis gazdaságainkat a Kínából, Indiából vagy Brazíliából érkező versennyel szemben? Mondjuk ki hangosan és világosan, hogy ahhoz, hogy bármilyen terméket, legyen az cipő vagy marhahús, az EU-ba importáljanak, bizonyos előírásokat teljesíteni kell. Akkor majd beszélhetünk egyenlő versenyről.
<P>
Az elkövetkező hónapokban nagyon nehéz lesz lezárni a tárgyalásokat, mivel hiányzik a politikai akarat azon vezetők részéről, akik igazán számítanak a tárgyalásokban. Fennáll a veszélye, hogy a jelenlegi világgazdasági válság miatt erősödni fog a protekcionizmus.
<SPEAKER ID="081" NAME="Zbigniew Zaleski" AFFILIATION="PPE-DE">
(PL) Miközben hallgattam a Dohai Forduló utolsó vitáját Katarban, az volt a benyomásom, hogy a fejlődő országoknak sérelmük van velünk, fejlett országokkal szemben. Talán ez az egykori gyarmatosítás egyfajta visszhangja, vagy hogy hozzászoktak ahhoz, hogy közvetlen támogatást kapnak, és így egyfajta jótékonyságban részesülnek. Úgy tűnik számomra, hogy a gazdag országok tudnak segíteni, mégpedig jó kereskedelemmel, jó előírásokkal és képzéssel. Semmi sem fontosabb annál, hogy függetlenné tegyük a helyi vállalkozásokat, és horizontális kapcsolatokat építsünk ki az afrikai, ázsiai és latin-amerikai országok között. Azt is gondolom, hogy pontosan a szolgáltatásnyújtás az, amely irányításra, együttműködésre és jó normákra tanít. Ebben az összefüggésben mindkét fél számára nagyon fontos, hogy a hangsúly a szolgáltatások piacának megnyitására kerüljön.
<SPEAKER ID="082" NAME="Mairead McGuinness" AFFILIATION="PPE-DE">
Elnök asszony, köszönöm, hogy kaptam még egy percet, mivel ez nagyon fontos a mezőgazdasággal kapcsolatos megjegyzéseimet illetően. Az a benyomás alakult ki, hogy egyedül az európai mezőgazdasági termelőknek vannak aggályai. A valóság azonban az, hogy a Dohai Fordulón az indiai tárgyalók is aggódtak a kistermelőik és azon következmények miatt, amelyeket a szabad kereskedelem felé történő elmozdulás okozna nem csak az egyes mezőgazdasági termelők, hanem országuk társadalmi stabilitása számára is. Így ez a kérdés az összes tárgyaló partnert érinti, és ezzel kapcsolatban egy kis őszinteségre van szükség. Biztos asszony, talán a záró megjegyzéseiben ezzel is foglalkozhatna.
<SPEAKER ID="083" NAME="Catherine Ashton">
a Bizottság tagja. - Elnök asszony, megpróbálom röviden érinteni a képviselők által felvetett ügyeket.
<P>
Papastamkos úr, egyetértek Önnel a jogi és szabályozási terhekkel kapcsolatban. Nagyon fontos, hogy ezekkel megfelelően foglalkozzunk. Fontos ezeket megoldani, és egyetértek a biztonság jelentőségével is ebben az összefüggésben.
<P>
Több képviselő, nevezetesen Lundgren és Rübig úr, valamint Papastamkos úr is beszélt a "Vásárolj amerikait” záradékról, amelynek elfogadása folyamatban van a kongresszusban. A képviselők valószínűleg tudják, hogy ez az 1979. évi kereskedelmi törvényen alapul. Már érvényes ez a rendelkezés, a kormányzati beszerzésekről szóló megállapodás keretében azonban kölcsönös szabályozás van érvényben, amelyen keresztül az azt aláíró nemzetek ajánlatot tehetnek ezekre a projektekre. Abban reménykedünk, hogy - és beszéltünk erről az amerikaiakkal - a végén oda lyukadunk ki, ahol előtte voltunk. Olvastam a jogszabályt. Én is aggódok emiatt.
<P>
Február végén Amerikába megyek, hogy találkozzak az Egyesült Államok új kereskedelmi képviselőjével, akit reményeim szerint addigra már megerősítenek hivatalában, a képviselők pedig bizonyosak lehetnek abban, hogy ezek nagyon fontos kérdések, amelyeket fel kell vetni.
<P>
Ford úr felvetett néhány kérdést a kétoldalú kapcsolatokról. Korea előrelépéseket tesz, az ASEAN részéről pedig várom azt a rugalmasságot, amelyet Ford úr és én korábban megvitattunk, hogy próbát tegyünk és előrelépjünk ezen a téren, da abban is egyetértek, hogy értékében és jelentőségében semmi sem tudja helyettesíteni a többoldalú szabályozást.
<P>
Ami Indiát illeti, Singh miniszterelnök világossá tette, hogy nagyon elkötelezett. Egyetértek McGuinness asszonnyal abban, hogy a mezőgazdaság kérdése, amihez nekem is vissza kell térnem, nagyon fontos. Találkoztam Kamal Nath-tal Londonban múlt héten megvitatni a Dohai Fordulót, aki India kereskedelmi minisztereként pontosan ugyanarra mutatott rá a kis jövedelmű önellátó mezőgazdasági termelők óriási jelentőségével kapcsolatban, mint McGuinness asszony. Teljesen egyetértek megjegyzéseivel és azzal is, amit a miniszter mondott.
<P>
Pannella úr, nem hinném, hogy ki vagyunk szolgáltatva az eseményeknek. Szerintem nekünk, európaiaknak előre kell mennünk, ki kell használnunk befolyásunkat, és teljesen nyilvánvalóvá kell tennünk, hogy egyetértünk azzal, amit Ön mondott a protekcionizmus leküzdésének kritikus jelentőségéről. Nagy kihívás ez, amiben az egyik feladat a kommunikáció, annak biztosítása, hogy az emberek megértsék.
<P>
Hénin úr sajnos nem várta meg a válaszomat, de hogy reagáljak, itt nem arról van szó, feláldozzuk az ipart a fogyasztókért. Az ipari növekedésről és fejlődésről van szó. A munkavállalók munkahelyeinek megvédéséről van szó, mivel ismerjük a kereskedelem és az export jelentőségét pontosan ennek elérésében. Ami a WTO intézményi változását illeti, tölthetjük ezzel az időnket, én azonban arra kívánom fordítani az időmet, hogy gyakorlati megoldásokat találjak, amelyek átvezetnek ezen a nehéz gazdasági időszakon.
<P>
Wortmann-Kool asszony a szolgáltatásokról beszélt. Egyetértek azzal, hogy ez nagyon fontos kérdés. Az is fontos, hogy átlátható legyen. Ennél jobban nem érthetek egyet.
<P>
Assis úr, teljes mértékben igaz, hogy az érdekeink védelme nem protekcionizmus. Alapvető eltérés van itt, amivel tisztában kell lennünk, és mindezek során biztosítanunk kell a munkaerő védelmét.
<P>
Ahogy említettem, a mezőgazdaság esetében döntő fontosságú biztosítani, hogy képesek vagyunk fejleszteni ágazatainkat. Az élelmiszer-termelésről van szó, ami nagyon fontos a Dohai Fordulón. Kollégám, Mariann Fischer Boel nagyon keményen dolgozott annak biztosítása érdekében, hogy szilárd európai álláspontot alakítson ki a mezőgazdaságról. Ez szilárd alapját képez mindannak a munkának, amit a kétoldalú, regionális és többoldalú tárgyalásokon végzek annak biztosítása érdekében, hogy a legjobb lehetőségeket kínáljuk teljes mezőgazdaságunk védelmére a jövőben.
<P>
Az erjesztési iparágat illetően, Rübig úr, megértem, hogy jelenleg tárgyalnak ezekről a kérdésekről, de örömmel térnék vissza erre később további részletekkel.
<P>
Végezetül, ami a kis- és középvállalkozásokat illeti, Siekierski úr, nagyon fontos, hogy megvédjük kisvállalkozásainkat. Szorosan együttműködök Günter Verheugennel, hogy a vállalkozások és a kereskedelem hatékonyabban együttműködjön annak biztosítása érdekében, hogy lehetőséget adjunk a kisvállalkozásoknak annak elmondására, hol van szükségük a piac megnyitására, hol van szükségük segítségre e piacok megnyitásában, továbbá hogy támogassuk őket a kereskedelemben.
<SPEAKER ID="084" NAME="Elnök">
A vitát lezárom.
