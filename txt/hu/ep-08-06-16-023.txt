<CHAPTER ID="023">
A szegénység és a társadalmi kirekesztés elleni küzdelem európai éve (vita) 
<SPEAKER ID="155" NAME="Elnök">
Következő napirendi pontunk Marie Panayotopoulos-Cassiotou asszony által a Foglalkoztatási és Szociális Bizottság nevében készített "A szegénység és a társadalmi kirekesztés elleni küzdelem európai éve” című európai parlamenti és tanácsi határozatra irányuló javaslatról (2010) - C6-0469/2007 - szóló jelentése.
<SPEAKER ID="156" NAME="Vladimír Špidla">
a Bizottság tagja. - (CS) Elnök úr, hölgyeim és uraim, szeretném az előadónak, Panayotopoulos-Cassiotou asszonynak és a Foglalkoztatási és Szociális Bizottságnak, továbbá a Nőjogi és Esélyegyenlőségi Bizottság véleménye előadójának, Geringer asszonynak megköszönni az általuk végzett kiváló munkát.
<P>
A 2010-es európai év jelentős szerephez jut a szociális Európa kibontakoztatásában. Az általunk választott megközelítéssel szemben az az elvárás, hogy - miközben a központosított és decentralizált módszerek egymáshoz kapcsolódva érvényesülnek - egy teljes éven át a lehető legteljesebb támogatást nyújtsa a kormányzás által érintett polgárok és a kormányzás különböző szintjei közötti politikai kohézió tekintetében, de eközben - az egyes tagállamok eltérő helyzetét figyelembe véve - garantáljon bizonyos fokú rugalmasságot is.
<P>
A 2010-es európai év alkalmat teremt az Európai Uniónak és tagállamai számára, hogy megerősítsék politikai elkötelezettségüket, és nyomatékosítja, hogy a szegénység és a társadalmi kirekesztés hatással van az Unió társadalmi és gazdasági fejlődésére, valamint polgárainak méltóságára. A 2010-es európai év célja annak bizonyítása, hogy lehetséges a szegénység ellen küzdeni, és hogy ez a harc sikeres is lehet.
<P>
A 2010-es európai év arra is lehetőséget teremt, hogy vita bontakozzék ki az európai értékekről, valamint ezen értékeknek mind az uniós, mind a tagállami szinten megvalósuló közösségi politikák kulcstényezőjeként való tiszteletben tartásáról. Hozzájárul annak előmozdításához, hogy a szegénység és társadalmi kirekesztés által érintettekről való gondolkodásunk módosuljon.
<P>
A Bizottság mindenkor ragaszkodott ahhoz, hogy ez a megfontolás, ez a megközelítés a szövegben tükröződjék. Úgy vélem, hogy az Európai Parlament által beterjesztett módosítások többsége ezt az irányvonalat követi.
<SPEAKER ID="157" NAME="Marie Panayotopoulos-Cassiotou" LANGUAGE="EL">
Elnök úr, Biztos úr, hölgyeim és uraim, a szociális védelemről és a társadalmi integrációról szóló 2008. évi együttes jelentés szerint - annak ellenére, hogy 2000-ben a tagállamok kötelezettséget vállaltak a szegénység 2010-re történő, radikális csökkentésére - az EU népességének még 16%-a a szegénységi küszöb alatti szinten él, és a gyermekek 19%-át veszélyezteti a szűkölködés és a társadalmi kirekesztés lehetősége.
<P>
A szegénység nem csak a nőket, gyermekeket, és a mindig különösen érzékeny egyes társadalmi csoportokat érinti. Ahelyett, hogy felszámolásra kerülne, a szegénységet még inkább felerősítik az energia- és élelmiszertermelési szektorokban tapasztalható nemzetközi fejlemények, de az Unió kevésbé fejlődő régióin belül tapasztalható belső egyenlőtlenségek is. Ezeken a területeken súlyos szerkezeti hátrányok érvényesülnek: távoli, sziget-, vagy aluliparosodott régiókról és másokról van itt szó.
<P>
A szegénység és társadalmi kirekesztés fenyegetést jelent a fejlődésre, a versenyképességre és szociális modellünkre nézve is. Egyben az emberi jogok megsértését is jelentik abban az Európában, amely az emberi méltóság tiszteletben tartására és mindenki számára az esélyegyenlőség előmozdítására szeretne modellként szolgálni.
<P>
A Bizottság javaslata a minden korábbi európai évhez képest magasabb költségvetésű, 2010. évi "A szegénység és a társadalmi kirekesztés elleni küzdelem” európai évére, fontos előrelépés a szolidaritás, a társadalmi igazságosság és az erőteljesebb gazdasági és társadalmi kohézió irányában.
<P>
Arra törekszünk, hogy 2010 mérföldkövet jelentsen a szegénység és a társadalmi kirekesztés több vetületű jellegének elismertetése terén. Ennek elismerése kiterjed majd nemcsak az anyagi szegénységre, de az egészségügyi szolgáltatásokhoz, a lakhatáshoz, a szociális védelemhez, oktatáshoz, képzéshez, foglalkoztatottsághoz és az életminőséghez való hozzáférésre is. El kell fogadnunk, hogy azok, akik tartósan elszenvedik a szegénységet, jogosultak az emberhez méltó életre, bekapcsolódni a társadalmi és gazdasági életbe. Meg kell erősítenünk, hogy a tagállamok európai ügynökségei, a szociális partnerek, de valamennyi állampolgár is közös felelősséggel bír a társadalmi kohézió erősítését illetően. A 2010-es év majd lefekteti a kollektív felelősség hatékony struktúráinak és a gazdagság tisztességes elosztásának alapjait.
<P>
Az Európai Néppárt (kereszténydemokraták) és az Európai Demokraták képviselőcsoportja élen járt a javaslatok kidolgozásában, és elfogadta azokat a módosításokat, amelyek az Európai Parlamentben lehetővé tették valamennyi képviselőcsoport együttműködését. Így sikerült a Bizottság javaslatát megerősítenünk olyan témákkal, mint a sebezhető kategória fogalmának kibővített értelmezése, továbbá kiegészítettünk olyan kérdésekkel, mint például a speciális gondokkal küszködő családok, egyszülős családok és a nagy családok szükségleteinek kielégítése; a fogyatékkal élők és a hajléktalanok különleges problémáinak kezelése; az aktív beilleszkedés elősegítése; valamint a kultúrához és a szórakozáshoz való hozzáférés.
<P>
Mindez természetesen nem térít el bennünket az elsődleges célunktól, nevezetesen, hogy a tisztességes és állandó foglalkoztatás révén javítsunk az egyének és családok pénzügyi helyzetén. A megfelelő foglalkoztatás a társadalmi részvétel elégedettségét, és a társadalom még sérülékenyebb csoportjainak - mint például a gyermekek és az idősek - szükségletei teljesítéséhez elengedhetetlen önellátást biztosíthatja.
<P>
Európai parlamenti képviselőként, mi jelentős figyelmet szenteltünk az esélyegyenlőséghez kapcsolódó közösségi jogszabályok megfelelő végrehajtásának. Részt vettünk - nemzeti, regionális és helyi szinten is - az integrált és összehangolt politikák kialakításában és alkalmazásában. E politikákat az állami és civil szervezetek az érintettek bevonásával hozták létre annak érdekében, hogy megőrizhessék a felelősségteljes kormányzás, a szubszidiaritás és az arányosság elveit.
<P>
A szegénység elleni küzdelem évének sikerességét olyan tényezők határozzák meg, mint a koordináció nyílt módszerének erősítése, a már meglévő európai programokhoz és a megelőző európai évek eredményeihez kapcsolódó intézkedések összehangolása, a civil társadalom aktív részvétele, az Európai Bizottság javaslatainak és tevékenysége eredményeinek megfelelő értékelése.
<P>
A nem kormányzati szervezetek részvételének, valamint tevékenységeik finanszírozási szintjének kérdése a Parlament, a Bizottság és a Tanács egyeztetésének témájául szolgált. Örülünk annak, hogy a Tanács elfogadta azt a javaslatot, mely szerint egészüljön ki a határozat egy további bizottsági nyilatkozattal a kis- és közepes méretű nem kormányzati szervezetek részvételének ösztönzéséről, és azzal a lehetőséggel, hogy a nemzeti ügynökségek teljes egészében finanszírozhassák tevékenységeiket.
<P>
Szeretnék köszönetet mondani az illetékes tisztviselőknek, kollégáknak, képviselőtársaknak a határozat előkészítésében való közreműködésükért.
<SPEAKER ID="159" NAME="Lidia Joanna Geringer de Oedenberg">
a Nőjogi és Esélyegyenlőségi Bizottság véleménytervezetének szerzője. - (PL) Elnök úr, az uniós tagállamok polgárai életminőségének javítása az európai integráció központi kérdése. Ennek ellenére a statisztikák azt mutatják, hogy az EU-n belül 78 millióan élnek a szegénységi küszöb alatt, és többségük gyermek, nő, vagy időskorú. Ez azt jelenti, hogy az Európai Uniónak - a gazdasági intézkedéseken túl - szociális kezdeményezésekkel is élnie kell, amit egyébként az Európai Parlament számos alkalommal már jelezett. 2007. november 15-i állásfoglalásában a Parlament hangsúlyozta azt, hogy a társadalmi kohézió erősítésének, és a szegénység és társadalmi kirekesztés felszámolásának az Európai Unió politikai prioritásává kell válnia. A Bizottság kezdeményezése, hogy 2010-et a szegénység és a társadalmi kirekesztés elleni küzdelem európai évévé tegye, tökéletesen illeszkedik ehhez a szemlélethez, és jelentős mértékben elősegítheti, hogy a politikai figyelem a megfelelő irányba forduljon, továbbá széles körben ösztönözheti a szociális védelmet és a társadalmi integrációt elősegítő intézkedéseket.
<P>
A kezdeményezéshez biztosított költségvetés - 17 millió euró - rekord összegű, de végül is a nemzeti szintű projektek végrehajtása jelenti majd a kulcselemet a kezdeményezés sikeressége tekintetében. Így fel kell szólítanunk a tagállamokat, hogy vegyenek részt e kezdeményezésben és gondoskodjanak megfelelő humán és pénzügyi erőforrás rendelkezésre állásáról.
