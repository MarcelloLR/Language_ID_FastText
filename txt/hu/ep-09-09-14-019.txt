<CHAPTER ID="019">
Egyperces felszólalások fontos politikai kérdésekben
<SPEAKER ID="045" NAME="Elnök">
Most rátérünk a legfeljebb egyperces felszólalásokra. Rendkívül sok kérelmet kaptunk. Ez fokozott részvételi szándékról tanúskodik a Ház képviselőinek részéről, ami elismerésre méltó. Ugyanakkor nem adhatok szót mindenkinek, hiszen a 100 felszólalás másfél órát venne igénybe, nekünk pedig csupán 30 perc áll rendelkezésünkre.
<SPEAKER ID="046" NAME="Seán Kelly" AFFILIATION="PPE">
(GA) Elnök úr! Mivel ez az első alkalom, hogy felszólalhatok itt a Parlamentben, először az anyanyelvemen szólalnék meg. Mint azt tudják, Írország már készül a Lisszaboni Szerződéssel kapcsolatos népszavazásra, és reméljük, hogy október 2-án kedvező eredmény születik majd. Az egyik tényező, amely a korábbiakhoz képest számottevő különbséget jelent, az Európai Unió által az ír kormánynak az adókra, az abortuszra és a védelmi kérdésekre vonatkozóan nyújtott garancia. A sporttal kapcsolatban a Lisszaboni Szerződésbe foglalt új kitétel, amelyet a szöveg korábban meg sem említett, szintén nagyon fontos.
<P>
Olyan emberként, akinek a játéktól kezdve az igazgatásig különböző szinteken az egész életét meghatározta a sport, meggyőződésem, hogy az ír sportszerető közönség jó néven vette, hogy a Lisszaboni Szerződés révén az EU komolyan foglalkozhat a sporttal, és egyaránt támogathatja a nemzeti és nemzetközi sportágakat is. Ezért, és olyan nyilvánvalóbb okokból, mint a sport egészségügyi, társadalmi és fizikai jóléttel kapcsolatos előnyei, nélkülözhetetlen, hogy a Lisszabon után időszakban jelentős támogatást nyújtsunk a ...
<P>
(Az elnök félbeszakítja a felszólalót)
<SPEAKER ID="048" NAME="Vasilica Viorica Dăncilă" AFFILIATION="S&amp;D">
(RO) Elnök úr! Úgy gondolom, hogy más tagállamokkal összehasonlítva Románia mezőgazdasági ágazatán belül a szerkezeti problémák szempontjából akadnak bizonyos eltérések. Hangsúlyoznám, hogy az Európai Uniónak - politikai és gazdasági befolyását igénybe véve - több figyelmet kellene szentelnie a később csatlakozott tagállamok számára mezőgazdasági célokra megítélt összegek kezelésére.
<P>
Véleményem szerint a probléma megoldható lenne, ha a fenntartható mezőgazdasági ágazatot 2013 után is megfelelő költségvetéssel támogatnánk. Ez a mezőgazdasági termelők számára közép- és hosszú távú kilátásokat jelentene, valamint megfelelő forrásokat biztosítana ahhoz, hogy a román mezőgazdaság felzárkózhasson az európai színvonalhoz, és lehetőség nyíljon egy egységes Európa kialakítására.
<SPEAKER ID="049" NAME="Sergej Kozlík" AFFILIATION="ALDE">
(SK) Hölgyeim és uraim! Magyarország és a magyar kisebbségek folyamatosan megemlítik a nemzeti kisebbségek kérdését. Féligazságok és esetenként akár hazugságok révén is megpróbálják saját javukra befolyásolni az európai közvéleményt. Mi az igazság?
<P>
Az elmúlt nyolc évben a Magyarországon élő nemzeti kisebbségek szinte teljesen eltűntek, amit Európa tétlenül nézett. A szlovák kisebbség tagjainak száma 300 000-ről 10 000-re csökkent. A környező országokban, többek között Szlovákiában élő magyar kisebbség száma nem változott.
<P>
Az elmúlt két évben hat roma polgárt gyilkoltak meg Magyarországon, és több tucat roma súlyosan megsérült. Zsidók elleni támadásoktól lehet tartani, miközben a szélsőségek egyéb formái is egyre terjednek, már a magyar határokat is átlépve. Az agresszió jelenségét Magyarországon nem megfelelően kezelik, amit el kell ítélni. Az európai intézményeknek határozottabb megközelítést kell kialakítaniuk a szélsőségesség ilyesfajta megnyilvánulásaival szemben.
<SPEAKER ID="050" NAME="João Ferreira" AFFILIATION="GUE/NGL">
(PT) A Hondurasban június 28-án végrehajtott puccs merénylet volt a hondurasiak politikai véleményszabadsága és legalapvetőbb demokratikus jogai ellen.
<P>
Azóta a tényleges kormány elnyomó intézkedéseket fogadott el az utcákon tüntető népi mozgalommal szemben, és olyan rendszert vezetett be, amelynek meghatározó elemei a médiatilalom, a szabadságjogok korlátozása, az üldöztetés, a jogtalan bebörtönzések, valamint a puccsellenes szervezett ellenállás tagjainak eltűnése vagy akár meggyilkolása.
<P>
Mindennek személyes tanúi voltunk, amikor az Egységes Európai Baloldal/az Északi Zöld Baloldal Képviselőcsoportja a közelmúltban ellátogatott Hondurasba és Nicaraguába, ahol találkoztunk az ország törvényes elnökével, Manuel Zelayával. Az európai intézmények reakciója ezekre a körülményekre legalábbis kétértelmű. Míg néhányan elfogadhatatlan módon hallgatnak, mások mindkét oldalt megpróbálják rávenni, hogy lehetőségükhöz mérten a lehető leggyorsabban politikai megoldást találjanak az ügyben. Eközben egymástól eltérő dolgokat egyformán kezelnek, és figyelmen kívül hagyják, ki a felelős, mintha csak nem az egyik oldalon egy demokratikusan megválasztott elnökkel, a másikon pedig egy törvénytelen kormánnyal lenne dolguk, amely utóbbi a törvénytelen hatalomátvételt követően az elnököt bebörtönözte, és kiutasította az országból.
<P>
A demokrácia legalapvetőbb tisztelete megköveteli az európai intézményektől, hogy határozottan és erélyesen ítéljék el a puccsot, és nemzetközi szinten olyan intézkedéseket hajtsanak végre, amelyekkel erősebb nyomást gyakorolhatnak a hatalmon lévő illegális kormányra, és elszigetelhetik azt. Ezenfelül nem ismerhetnek el, és nem támogathatnak semmilyen, az országban a törvényesség visszaállítása előtt tartott választást.
<SPEAKER ID="051" NAME="John Bufton" AFFILIATION="EFD">
Elnök úr! A Parlament új képviselőjeként úgy gondolom, hogy a walesi és az Egyesült Királyság többi részén élő mezőgazdasági termelők számára az egyik legnagyobb kihívás a juhok elektronikus azonosítása, amely javaslat 2010. január 1-jén lép hatályba. Az a helyzet, hogy a használatra kijelölt beolvasó eszköz nem megfelelő. Értesüléseim szerint csupán 79%-os pontossággal működik, ami az egyesült királyságbeli gazdálkodók számára súlyos problémákat fog okozni.
<P>
Arra biztatom a Bizottságot, hogy gondolja át újra, és csak önkéntes alapon vezesse be ezt a döntést. Attól tartok, hogy sok gazdálkodó számíthat majd szankciókra a pontatlan eszköz miatt, és az általuk kapott egységes területalapú támogatás mértéke így csökkenni fog. A legrosszabb esetben ez a csökkenés akár a 100%-ot is elérheti. Az eddig tett engedmények hasznosak ugyan, de nem elégségesek.
<P>
Döbbenetesnek találom, hogy a Bizottság az eszközök ilyen mértékű hibás működése ellenére is be kívánja vezetni az elektronikus azonosítást (EID). Az ésszerű lépés az lenne, ha a következő év januárjától önkéntes alapon vezetnék be ezt az eljárást. Kérem a parlamenti képviselőket, hogy támogassák véleményemet ebben az európai állattenyésztési ágazat szempontjából oly fontos kérdésben.
<SPEAKER ID="052" NAME="Krisztina Morvai" AFFILIATION="NI">
Elnök úr! Fel szeretném szólítani a Parlamentet, hogy hozzon azonnali és hatályos intézkedéseket az új tagállamok kistermelőinek és családi gazdaságainak megmentése érdekében elsősorban a kelet- és közép-európai országokban, különösen pedig hazámban, Magyarországon.
<P>
Mi történt ezekkel a mezőgazdasági termelőkkel? Az Európai Unióhoz történő csatlakozás eredményeképpen úgymond "fel kellett ajánlanunk” piacaink 100%-át, és ezért cserébe megkaptuk a támogatások 25%-át. Ez nem csupán méltánytalan és igazságtalan, de egyben törvényellenes is: egyértelműen sérti a Római Szerződést. Ezután ezek a termelők megpróbáltak az igazságtalan és törvénytelen körülmények között versenyben maradni, és céljuk eléréséhez kölcsönöket - hatalmas összegű kölcsönöket - kellett felvenniük. Most, hogy csődbe mentek, gyarmatosításhoz hasonló körülmények között kell értékesíteniük földjeiket, és meg kell nyitniuk azokat a nálunk tízszer nagyobb GDP-vel rendelkező országok előtt. Felszólítom az Európai Uniót, hogy haladéktalanul vizsgálja felül a koppenhágai megállapodást.
<P>
(Az elnök félbeszakítja a felszólalót)
<SPEAKER ID="053" NAME="Rareş-Lucian Niculescu" AFFILIATION="PPE">
(RO) Elnök úr! Néhány képviselőtársamhoz hasonlóan én is egy, a mezőgazdasági ágazatban tapasztalható problémával kapcsolatban szerettem volna szót kérni. A közelmúltban azonban rendkívüli módon felkeltette a figyelmemet a Wall Street Journal című lap egyik cikke, ezért tiszteletbeli kötelességemnek érzem, hogy ismertessem azt a Parlament előtt, és közvetítsem a szerzők által megfogalmazott kérést.
<P>
A cikk címe, amely érzésem szerint megfelelően összefoglalja annak fő mondanivalóját, a következő volt: "Barroso úr, bontsa le a kisvállalkozások működését gátló falakat” (Mr Barroso, Take Down Small Business Walls). A cikk nem mást tesz, mint felkéri a következő Európai Bizottságot, hogy intézkedéseivel elsősorban a válság időszakában igen kiszolgáltatott kis- és középvállalkozásokat támogassa, és a 2008. évi kisvállalkozói intézkedéscsomag végrehajtását illetően semmilyen formában ne alkudjon meg. Az Európai Parlamentnek kötelessége biztosítani ezeknek az intézkedéseknek a megfelelő és hatékony végrehajtását, mivel az Európai Unió több mint 20 millió kis- és középvállalkozásának szüksége van rájuk.
<SPEAKER ID="054" NAME="Evgeni Kirilov" AFFILIATION="S&amp;D">
(BG) Elnök úr! Augusztus elején hihetetlen dráma bontakozott ki a Macedóniai Köztársaságban, amely sokkolta a bolgár közvéleményt. Egy 23 éves macedón állampolgárt és a gyermekét még szoptató édesanyát, Spaska Mitrovát erőszakkal bekísérték a rendőrkapitányságra, majd átszállították a hírhedt Idrizovo börtönbe, ahol elvették tőle a gyermekét. A rendőrségnek a hajánál fogva kellett végighúznia őt az épület felső szintjéről az alsóra, mert nem akart megválni a gyermektől. Három hónapi börtönbüntetést kapott, mert volt férjének nem tudott fekhelyet biztosítani a gyermekük szobájában. El lehet képzelni mindennek a következményeit. Mitrova asszony az év elején bolgár állampolgárságot kapott. Úgy tűnik, ez indokolja a vele szembeni embertelen bánásmódot, és az esete egyáltalán nem egyedi. Körülbelül két évvel ezelőtt feltettem a kérdést a jelenlegi macedón külügyminiszternek: "Mi az oka, hogy ilyen mértékű gyűlölet tapasztalható azokkal a macedónokkal szemben, akik felveszik a bolgár állampolgárságot?”, amelyre ő így válaszolt: "Ezek még a múlt csökevényei.” Mivel a bolgár elnök és a kormány erőfeszítései nem jártak eredménnyel, felkérem Olli Rehn biztos urat, hogy személyesen vizsgálja meg ezt az égbekiáltó igazságtalanságról tanúskodó esetet, amely a csatlakozási tárgyalások megkezdésének küszöbén álló országban történt.
<SPEAKER ID="055" NAME="Jelko Kacin" AFFILIATION="ALDE">
(SL) Olaszország egyeztetés nélkül szárazföldi földgáz terminált szeretne elhelyezni az olasz-szlovén határon. Az Európai Unió azonban a kölcsönös bizalom és a jószomszédi viszony alapjain jött létre. A környezetre nézve káros energiaforrások biztosítása különleges környezetmegőrzési intézkedéseket, ezzel együtt azonban alapvető őszinteséget is követel.
<P>
Azáltal, hogy megpróbálja elrejteni Szlovénia elől az intézkedései által a környezetre gyakorolt és a határon is átnyúló káros hatásokat, Olaszország minden érintett félnek, többek között önmagának is kárt okoz, legfőképpen azonban a vitatott létesítmény közelében élőknek. A szlovén lakosság és a szlovén kormány határozottan ellenzi a terminál létrehozását.
<P>
Meglehet, hogy Berlusconi úr politikai túlélésének zálogát Olaszországban a kamerák előtti nyílt hazugságok jelentik. Az ilyen magatartás szándékos gyakorlatként való alkalmazását azonban az Európai Unióban nem lehet, és nem is szabadna megengedni. Ez teljességgel elfogadhatatlan.
<P>
Mindez az Európai Unió alapelveinek felháborító megsértését jelenti, Olaszország pedig az emberi élet és a környezet kárára folytat manipulatív viselkedést. A nemzetközi megtévesztés eszközével próbál meg szárazföldi terminált építeni Žavlje (Aquilinia) városánál, a Trieszti-öbölben, amely már így is rendkívül szűk. A terv rombolja a környezetet, tönkreteszi a közösségi egymás mellett élés lehetőségét a határon, és nagyon rossz példát mutat a leendő tagállamok számára.
<SPEAKER ID="056" NAME="Ilda Figueiredo" AFFILIATION="GUE/NGL">
(PT) Elnök úr! Rendkívüli aggodalomra ad okot, ami a Santa Maria de Feira városában található korábbi német Rhode cipőgyárral, mai nevén a Sociedade Luso-Alemã de Calçado üzemmel történik.
<P>
A vállalat valaha 3000 személyt foglalkoztatott, de a németországi nehézségek nyomán elbocsátások történtek, így jelenleg hozzávetőleg 1000 főt alkalmaz. Ezek többsége nő, akik csökkentett munkaidőben, csökkentett fizetésért dolgoznak. Felmerült annak a veszélye, hogy a portugáliai választások befejezését követően a gyár bezárhat.
<P>
A településen folyamatosan nő a munkanélküliség, ami mára több ezer munkavállalót érint, különösen a cipőiparban és a parafa-feldolgozó iparban. Ezt figyelembe véve különleges intervenciós intézkedések bevezetését kérjük annak érdekében, hogy a munkanélküliség által erősen sújtott térségben megelőzhető legyen a termelést és a munkahelyeket érintő újabb súlyos csapás.
<SPEAKER ID="057" NAME="Nicole Sinclaire" AFFILIATION="EFD">
Elnök úr! Nem fogadom el a Parlament és a többi európai uniós intézmény legitimitását, és azt, hogy az Egyesült Királyságra vonatkozó jogszabályokat alkothassanak.
<P>
Választóim azért küldtek ide, hogy elmondjam, nem szeretnék, hogy a pénzükből naponta 45 millió fontot költsenek el az Európai Unióban. Azt szeretnénk, ha ezt a pénzt az Egyesült Királyságon belül a saját iskoláinkra, a saját kórházainkra és infrastruktúránkra fordíthatnánk, nem pedig az Önök könyvvizsgálataival kapcsolatos, 14 éve folyó korrupcióra pazarolnánk.
<P>
Egyszerűen összefoglalva a Bizottságba engem megválasztó személyek a következő üzenetet küldték: térjenek vissza a bürokráciájukhoz, és készüljenek fel rá, hogy az Egyesült Királyság ki fog lépni az Európai Unió nevű korrupt és kudarcra ítélt maszlagból.
<SPEAKER ID="058" NAME="Diane Dodds" AFFILIATION="NI">
Elnök úr! A Parlament a közelmúltban egységesen lépett fel egy globális terrorveszéllyel szemben. Észak-írországi választókörzetemben jól ismerjük a terrorizmus fájdalmát. Igaz, az elmúlt években Észak-Írország átalakuláson ment keresztül, ám még mindig vannak olyanok, akiknek a vérontás a célja.
<P>
Az elmúlt héten egy incidenssorozat utolsó eseményeként szakadár republikánusok egy 270 kilogrammos bombát helyeztek el Armagh megye déli részén, amelyet később megtaláltak. Ha nem így történik, az több ember életét követelte volna. Észak-Írországban még nem felejtettük el a múltunk és a terrorizmus áldozatait, ezért arra kérem a Parlamentet, hogy támogassa a Líbia által fizetendő kártérítésért folyó kampányt. Líbia fegyvereket szállított az IRA-nak. Azok a fegyverek számos életet kioltottak, és sokakat tönkretettek. Ezért felelősségre kell vonni Líbiát.
<SPEAKER ID="059" NAME="Eduard Kukan" AFFILIATION="PPE">
(SK) Az új hivatali időszak kezdetén nem szabad megfeledkeznünk róla, hogy közös felelősséggel tartozunk az európai kontinens békés fejlődéséért, amely a polgárok számára biztosítja a békés és sikeres élet lehetőségét. Azt is tudtára kell adnunk polgárainknak, hogy értük vagyunk itt, az ő szolgálatukban állunk.
<P>
Ezt folyamatosan szem előtt kell tartanunk, akkor is, amikor nagy családunk két tagja között konfliktus lép fel. A probléma megoldásának európai módja az ésszerű megoldást célzó helyes partnerségi párbeszéd, nem pedig az, hogy figyelmen kívül hagyjuk a másik oldalt, és közvetlenül az európai intézményekhez, például ehhez a Parlamenthez fordulunk.
<P>
A rendszeresen folytatott józan, kölcsönös párbeszéd szintén megfelelő módja lehet annak, hogy a határ mindkét oldalán megvonjuk a szélsőségektől az utánpótlást, és így csírájában fojtsuk el, vagy legalábbis nagymértékben korlátozzuk az általuk a jövőben esetlegesen elkövetendő veszélyes cselekményeket.
<SPEAKER ID="060" NAME="Rovana Plumb" AFFILIATION="S&amp;D">
(RO) A rasszizmus elleni küzdelem számos fontos európai politika részeként valósul meg, azonban kevesebb mint egy héten belül német és a brit politikusok is részt vettek a román munkavállalókat érintő sárdobálásban, tudatlanságból, vagy mert el akarják nyerni a lakosság szimpátiáját és szavazatait. Az Egyesült Királyságban egy nyilvános ülésen elhangzott, "A románok egy szempillantás alatt kést döfnek beléd” mondathoz hasonló szomorú kijelentések, illetve az egyik német politikus azon megjegyzése, miszerint a románok nem járnak reggel 7 órára dolgozni, és nem tudják, mi a dolguk, jelentős aggodalomra adnak okot. Európai politikákat hozunk létre a rasszizmus visszaszorítása érdekében. Mit tegyünk azonban, amikor ezek a kijelentések a nagy uniós tagállamokból származó politikustársaink szájából hangoznak el?
<SPEAKER ID="061" NAME="Izaskun Bilbao Barandica" AFFILIATION="ALDE">
(ES) Elnök úr! Az elmúlt héten három bermeói baszk tonhalszállító hajót ismét szomáliai kalózok fenyegettek meg. A térségben a halászhajókat érő ismétlődő támadások, az a tény, hogy az áldozatok veszélyben érzik magukat, valamint hogy a spanyol kormány semmit sem tesz a megoldás érdekében, aggodalommal tölt el bennünket. A halászok állítása szerint a monszun érkeztével a támadások tovább súlyosbodhatnak.
<P>
Éppen ezért szeretném elmondani itt a Parlamentben, mielőtt túl késő lenne, hogy sürgősen fegyveres katonai kíséretre van szükség ezeken a hajókon. Egyes európai kormányok, például Franciaország és Olaszország is így jártak el, és sikerült megoldaniuk a problémát.
<P>
A Bizottságnak ezért javasolnia kellene, hogy minden tagállam vezessen be hasonló haladéktalan és hatályos intézkedéseket. A tengeri kereskedelmi útvonalakra vonatkozó védelmi feltételeket sürgősen ki kell terjesztenünk a halászati területekre.
<P>
A Parlamentnek ezzel kapcsolatban problémája akadt, amelyet a múlt év október 23-án elfogadott, a kalózkodásról szóló állásfoglalásában megemlített.
<P>
Végezetül ismét elmondanám, hogy meggyőződésünk szerint Európának olyan közös kül- és biztonságpolitikára van szüksége, amelynek köszönhetően az európai intézmények hatékonyabban és hitelesebben tudnak fellépni az ilyen típusú válsághelyzetekkel szemben.
<SPEAKER ID="062" NAME="Georgios Toussas" AFFILIATION="GUE/NGL">
(EL) Elnök úr! A Kunduz régióban 2009. szeptember 4-én az Amerikai Egyesült Államokkal, az Európai Unióval és a NATO-val együtt az afganisztáni megszálló hadsereg részét képező német csapatok által végrehajtott szörnyű támadások mészárlássá fajultak, amelynek 135-nél is több polgári áldozata és több tucatnyi sérültje volt, köztük sok gyerek is, ezért ezek a támadások az afgánok ellen elkövetett háborús bűnnek minősülnek.
<P>
A támadás természetesen nem a talibánt célozta; 500 polgári személy ellen indították. A napi vérfürdők, az erőszakos és korrupt választások megszervezése, amelyek révén az afgán megszállás bábjai kerültek hatalomra, valamint az afgánokat sújtó szegénység és szenvedés elárulják, hogy az Amerikai Egyesült Államok, az Európai Unió és a NATO által e megszállott országban - és több más országban - a terrorizmus elleni küzdelem ürügyén végrehajtott gyarmatosító támadások katasztrofális következményekkel járnak a lakosságra nézve.
<P>
Az új NATO főtitkár, Anders Fogh Rasmussen és az Európai Unió külügyminiszterei által tett kijelentéseknek csupán egyetlen céljuk volt: folytatni a civil lakossággal szembeni beavatkozásokat. Az egyes országok lakosainak és az európai uniós tagállamok polgárainak követelniük kell azt, és ragaszkodniuk kell ahhoz, hogy a csapatok vonuljanak ki az országukból, és térjenek vissza saját hazájukba.
<SPEAKER ID="063" NAME="Gerard Batten" AFFILIATION="EFD">
Elnök úr! Október 2-án az írek népszavazást tartanak a Lisszaboni Szerződésről. A Lisszaboni Szerződés közel azonos az Európai Alkotmánnyal, amelyet a franciák és a hollandok határozottan elutasítottak. A Lisszaboni Szerződést az írek egyszer már elutasították, de az Európai Unió esetében a "nem” mindig rossz válasz, ha a további politikai integrációról van szó. Így az írek kénytelenek még egy népszavazást tartani, hogy az immár az Európai Unió számára egyetlen elfogadható válasszal végződjön - ez pedig az "igen”.
<P>
Az Európai Unió pusztítja a demokráciát saját tagállamaiban. Az EU alapja a megtévesztés, a csalás és a hazugság. A britektől hitvány kormányunk és politikusaink éppen azért vonták meg a népszavazás jogát, mert tisztában voltak vele, hogy a válasz egybehangzó "nem” lenne. Az írországi eredménytől függetlenül azonban Nagy-Britannia egy nap ki fog lépni az Európai Unióból, és visszaállítja nemzeti függetlenségét. Hivatali tisztségemet felhasználva büszkén kampányolok Nagy-Britanniának az Európai Unióból való feltétlen kilépéséért.
<SPEAKER ID="064" NAME="Elnök">
Köszönöm, Batten úr. 14 másodperccel többet adtam Önnek, jóllehet helytelent állított, mégpedig azt, hogy a Lisszaboni Szerződés megegyezik az Alkotmánnyal.
<SPEAKER ID="065" NAME="George Becali" AFFILIATION="NI">
(RO) Elnök úr! Ma a "Fiatalság hangja” nevű európai projektről szeretnék szólni, amelynek védnökségére - nagy megtiszteltetésemre - felkértek. A különböző tagállamok fiataljainak részvételével megvalósuló projekt célja az, hogy a fiatalok megfogalmazzák az általuk tapasztalt társadalmi problémákat, és megoldást keressenek rájuk. Nem csupán Önt kérem, elnök úr, hanem az Európai Bizottság elnökét is, hogy gondoskodjanak az általuk javasolt megoldások fokozottabb figyelembevételéről. Felelősek vagyunk azért, hogy e nehéz időkben Európa, és legfőképpen az európai fiatalok számára egyértelmű lehetőséget biztosítsunk. Az én generációm szerencsésnek mondhatja magát, mert részt vehetett az egyesült Európa újjáépítésében. A mai Európát, de különösen a jövő Európáját képviselő fiataloknak joguk van ahhoz, hogy az elképzeléseiknek megfelelően formálják azt. Köszönöm, és Isten legyen velünk.
<SPEAKER ID="066" NAME="Elnök">
Köszönöm, és köszönöm a tömörséget is.
<SPEAKER ID="067" NAME="Csaba Sógor" AFFILIATION="PPE">
(HU) Szélsőbal és szélsőjobb ideológiája, Európa XX. századának két diktatúrája köszön vissza a XXI. század Uniójában. Megtiltják egy uniós polgár beutazását egy másik országba. Korlátozzák szabad mozgásában. 15 állampolgárt bezárnának és lehazaárulóznának és megtiltanák kiutazásukat, mert tárgyalni mennek hasonszőrű honfitársaikkal kisebbségi gondokról a Kárpát-medencei Képviselők Fórumán. Ennek az országnak a területén büntetik azokat, akik nem beszélik helyesen az állam nyelvét kórházban, rendőrségen, öregotthonban, szülészeten, még a bevándorlókkal sem teszik ezt az Unió területén, nemhogy olyan emberekkel, akik ezer éve ott élnek azon a területen, ahol 17 éve megalakult egy új állam. Ezért fontos, hogy az Unió területén legyen egy egységes, minden ország számára kötelező kisebbségvédelmi törvény.
<SPEAKER ID="068" NAME="Arlene McCarthy" AFFILIATION="S&amp;D">
Elnök úr! Tájékoztatni szeretném a Parlamentet, hogy az elmúlt héten az Egyesült Királyság igazságügyi minisztere kegyelmet adott a választókerületemből származó Michael Shieldsnek, aki így kiszabadult, miután négy és fél évet töltött börtönben egy olyan bűncselekményért, amelyet nem követett el.
<P>
Michael olyan bizonyítékok alapján kapott kegyelmet, amelyek egyértelműen arról tanúskodnak, hogy erkölcsi és gyakorlati szempontból is ártatlan volt. Az orvosszakértői bizonyítékok hiánya, a hibás azonosítási eljárás és egy másik férfi, Graham Sankey által tett, aláírással hitelesített vallomás ellenére 2005-ben kevesebb mint 8 hét alatt elfogták, megvádolták és elítélték a Martin Georgiev bolgár felszolgáló ellen elkövetett brutális támadásért.
<P>
Most köszönetet szeretnék mondani Borrell és Pöttering elnök úrnak, valamint a Parlament Petíciós Bizottságának, amiért támogatták Michael igazságért vívott harcát. A folyamat azonban még nem zárult le, ezért arra kérem a Petíciós Bizottságot, hogy továbbra is támogassa Michael kampányát az igazságért, és közvetlenül szólítsa fel a bolgár hatóságokat a bizonyítékokat tartalmazó akta felülvizsgálatára. Ez létfontosságú, ha azt szeretnénk, hogy minden egyes polgárunk bizalommal viseltessen az európai igazságügyi és rendőrségi együttműködés iránt.
<SPEAKER ID="069" NAME="Siiri Oviir" AFFILIATION="ALDE">
(ET) A banki ügyletek felügyeletet igényelnek. Ez az Európai Tanács és az Európai Bíróság álláspontja. Az Európai Bizottság februárban megjelent fogyasztóvédelmi felmérése szerint a bankszektorban negatív tendenciák tapasztalhatók. Észtország választott képviselőjeként néhány példát szeretnék felhozni két Észtországban működő svéd bankkal kapcsolatban. Az a probléma, hogy ezek a bankok az észtországi fogyasztókat a svéd fogyasztóktól eltérő bánásmódban részesítik. A banki szolgáltatások ára és a kamatok is lényegesen magasabbak az észt ügyfelek esetében. A kamatok mértéke például Svédországban 0,21%, míg Észtországban akár 12,2% is lehet - ez hatszázszoros különbség.
<P>
A pénzügyi válságnak az eltérő bánásmód igazolására történő felhasználása nincs összhangban az Európai Unió értékeivel. Meg szeretném ezért kérdezni az Európai Unió elnökségét jelenleg betöltő Svédországot, mi a véleménye az esetről, és meddig folytatják még a bankjaik ezt a gyakorlatot Észtországban.
<SPEAKER ID="070" NAME="Hans-Peter Martin" AFFILIATION="NI">
(DE) Elnök úr! Azt mondtam, demokratikus forradalomra van szükség, és most olyan helyzetbe kerültünk, amely tarthatatlan mindannyiunk számára, akik szabad elhatározásunkból a Parlament egyik képviselőcsoportjának sem vagyunk tagjai.
<P>
Felkérem az Elnökséget, hogy keressen elfogadható megoldást a koordinátorokkal kapcsolatos kérdésre. Ebben a tekintetben hátrányos megkülönböztetésnek vagyunk kitéve, nem vehetünk részt a különböző bizottságok koordinátori ülésein, és nem végezhetjük rendesen a munkánkat. Szívesen teszek annak érdekében, hogy elkerüljük azt a helyzetet, amikor az Európai Bíróság által lebonyolított eljárás eredményeként - mint a 2001. évi hátrányos megkülönböztetés ügyét követően - megállapítást nyer, hogy a korábban hozott koordinátori döntések mind törvényellenesek. Ez nem csupán jelentős kárt okozna a Parlamentnek, de politikai szempontból is szükségtelen.
<P>
Arra kérem tehát az Elnökséget, hogy sürgősen fogadja el a megfelelő intézkedéseket, amelyek véget vetnek a független képviselőkkel szembeni megkülönböztetésnek, és lehetővé teszik, hogy visszatérjünk az előző tíz év gyakorlatához.
<SPEAKER ID="071" NAME="Carlos Iturgaiz Angulo" AFFILIATION="PPE">
(ES) Elnök úr! A nyáron az ETA terrorszervezet Spanyolországban meggyilkolt három személyt, három, a törvény és a szabadság védelmében álló embert: a nemzeti rendőrség egyik tisztjét és a polgárőrség két tagját. Családjukat együttérzésünkről, támogatásunkról és törődésünkről szeretném biztosítani.
<P>
Az ETA egy bűnszervezet, amelynek nincs helye Európában, mert az Európai Unióban nincs helye a radikalizmusnak, a totalitarianizmusnak és a terrorista gyilkosoknak.
<P>
Ezért az Európai Parlamentnek és minden európai intézménynek továbbra is el kell ítélnie az ETA terroristáit, és folytatniuk kell a harcot annak érdekében, hogy felszámoljuk, és eltávolítsuk kontinensünkről azt a veszélyforrást, amelyet az ETA és bűntársainak terrortámadásai jelentenek.
<P>
Az Európai Parlament jelen jogalkotási időszakában tartott első rendes plenáris ülésen elhangzó első beszédemben ezért meg szeretnék emlékezni az ETA terrorista tevékenységének összes áldozatáról, és tisztelettel szeretnék adózni nekik, valamint elítélem e Házban az ETA terrorszervezetet, és kérni szeretném, hogy európaiként a törvény segítségével közösen dolgozzunk azon, hogy Baszkföld, Spanyolország és Európa érdekében kiűzzük az ETA-t és támogatóit.
<SPEAKER ID="072" NAME="Ioan Mircea Paşcu" AFFILIATION="S&amp;D">
Elnök úr! Személy szerint úgy gondolom, itt az ideje, hogy változtassunk az energiaügyekkel kapcsolatos hozzáállásunkon, vagyis a hangsúlyt az "energiabiztonságról” - más szóval arról, hogy megpróbáljuk beszerezni a megbízhatatlan szállítóinktól származó szállítmányainkat - fokozatosan a "biztonságos energiára” helyezzük át, ami azt jelenti, hogy az energiaforrásokat határozott uniós ellenőrzés mellett teljes körűen kitermeljük.
<P>
Ez egy ideig természetesen kétirányú párhuzamos fellépést követel majd, amíg a mérleg nyelve végül az utóbbi javára billen, ha ugyanis Európa valóban hiteles nemzetközi szereplővé kíván válni, először meg kell szereznie a saját energiaforrásai fölötti ellenőrzést. Ellenkező esetben továbbra is csupán nemzeti szereplők egy csoportja lesz, amelynek tagjai saját nemzeti érdekeiket követik, és így kiszolgáltatottak maradnak a gátlástalan külső beszállítók "oszd meg és uralkodj!” taktikájával szemben.
<SPEAKER ID="073" NAME="Chris Davies" AFFILIATION="ALDE">
Elnök úr! Hat hónappal ezelőtt a világot sokkolták az izraeli támadások nyomán a Gázai övezetben bekövetkezett halálesetek és pusztítás. Mostanra a kamerák már eltűntek, a gazdasági ostrom azonban folytatódik. Az ottaniak számára szükséges anyagoknak és ellátmányoknak kevesebb mint egynegyede jut át az ellenőrző pontokon - összesen csupán 18 tétel. Az újjáépítéshez és a vállalkozások számára semmi; semmi, ami munkahelyeket teremtene vagy reményt nyújtana. Izrael tulajdonképpen másfélmillió embert egy falakkal körülvett és fegyveres őrök által őrzött börtöntáborban tart.
<P>
Elnök úr! Arra kérem, tudassa az elnökkel, hogy mihamarabb el kellene látogatnia Gázába, hogy saját maga értékelje a helyzetet. Ha úgy gondolja, hogy az effajta kollektív büntetés nem elfogadható, fel kell emelnie a szavát az ártatlanok védelmében.
<SPEAKER ID="074" NAME="Elisabeth Köstinger" AFFILIATION="PPE">
(DE) Elnök úr! A gazdasági válság súlyosan érintette a mezőgazdasági termelést. A helyzet különösen a tejtermelés területén drámai mértékben romlott az elmúlt 20 hónap során. A 0,21 euró alatti árak azt jelentik, hogy a termelőknek termelési költségüknél alacsonyabb áron kell értékesíteniük a tejet. Számos uniós családi tejgazdaság fennmaradása komoly veszélyben van, és jelenleg sokan közülük egyéni megtakarításaikra támaszkodva képesek túlélni a helyzetet, ami egyértelműen tarthatatlan.
<P>
A Bizottság adatai lesújtó képet adnak a tej és a tejtermékek árának csökkenéséről. A tejtermelést érintő támogató intézkedések elengedhetetlenek, ha meg akarjuk előzni a mezőgazdaság összeomlását. A minőségnek ára van, úgy tűnik azonban, hogy ez az elv a mezőgazdasági ágazatban már nem érvényes. A termelői ár ma semmilyen kapcsolatban nem áll a fogyasztói árral.
<P>
Családi gazdaságainknak sürgős piaci támogató intézkedésekre van szükségük. A tét az európai élelmiszer-ellátás biztonságának védelme. Legfőképpen pedig nem szabad elfelejtenünk, hogy több százezer európai munkahely függ a mezőgazdaság működőképességétől.
<SPEAKER ID="075" NAME="Joanna Senyszyn" AFFILIATION="S&amp;D">
(PL) Elnök úr! Holnap Barroso úr számít majd a támogatásunkra a következő hivatali időszakra történő megválasztásához. Emlékeztetni szeretném a Parlamentet, hogy a lengyel hajógyári munkások többször kérték a Bizottságot egy olyan döntés elfogadására, amelynek révén megmenthették volna munkahelyüket. Nem jött segítség, ugyanis Barroso úr vezetése alatt a Bizottság teljes érdektelenséggel viseltetett a munkavállalókat érintő problémák iránt. Több ezer lengyel hajógyári munkás máig szenved a Bizottság által a közösségükkel szemben alkalmazott társadalomellenes politika fájdalmas következményeitől. Ne feledjük, hogy a polgárok képviseletére választottak meg bennünket, ez azonban nem az a politika, és nem is az az Unió, amelyet választóink elvárnak tőlünk.
<P>
Ha támogatjuk Barroso urat, minden marad a régiben. A Bizottság tevékenysége és jogalkotási kezdeményezései egyre távolabb kerülnek majd Európa igényeitől. Olyan elnököt és biztosokat kell választanunk, akik gondoskodnak róla, hogy a társadalmi célok elsőbbséget élvezzenek a gazdasági megfontolásokkal szemben. Egy szociális Európára van szükség, amelyben a munkavállalók sorsa legalább olyan fontos, mint a profit. Hölgyeim és uraim! Ne hagyjuk, hogy a gátlástalan és embertelen jobboldali politikák elkendőzésére szolgáló hízelgő beszéd befolyásoljon bennünket.
<SPEAKER ID="076" NAME="Bill Newton Dunn" AFFILIATION="ALDE">
Elnök úr! John Zafiropoulos úr esetéről szeretnék szólni, aki börtönbüntetését tölti Görögországban. Családtagjai, akik a választókörzetem lakosai, meg vannak győződve az ártatlanságáról. Az év elején írásban hívtam fel az athéni igazságügyi miniszter figyelmét az esetre. Nem kaptam választ, így májusban ebben az ülésteremben egyperces felszólalásban ismertettem az ügyet. Ezt követően a Görög Állandó Képviselet tagjai besiettek az irodámba, és ígéretet tettek, hogy azonnali személyes választ fogok kapni a miniszter úrtól. Négy hónap telt el, de még nem történt semmi.
<P>
Ha a Görög Állandó Képviselet hallgat most bennünket itt az ülésteremben, megdöbbenésemnek és csalódottságomnak szeretnék hangot adni, amiért semmi sem történt. Megtennék, hogy küldenek egy miniszteri választ, és ismét megvizsgálják John Zafiropoulos úr ügyét?
<SPEAKER ID="077" NAME="Ioannis Kasoulides" AFFILIATION="PPE">
Elnök úr! Ciprus 1974-es török megszállása során egy török újságíró lefényképezte, ahogy 14 ciprusi katona megadja magát a török hadseregnek. Ez a fénykép az eltűntek keresésének szimbólumává vált. A 35 évvel ezelőtt meggyilkolt, majd a sziget megszállt északi részén kútba dobott katonák holttestét néhány hete DNS-vizsgálatok alapján azonosították. Ez egyértelműen bizonyítja, hogy a török hadsereg, amely a magukat megadó foglyokért felelt, megsértette a Genfi Egyezményt.
<P>
Arra kérem a Parlamentet, sürgősen szólítsa fel Törökországot az ENSZ eltűnt személyekkel foglalkozó bizottságával való együttműködésre, a birtokukban lévő dokumentumok átadására, és két, a közelmúltban Lapithosban kijelölt, "tiltott katonai területnek” nevezett földterület megnyitására, ahol feltehetőleg további 800 fogoly van eltemetve.
<SPEAKER ID="078" NAME="Derek Vaughan" AFFILIATION="S&amp;D">
Elnök úr! A Parlament számos vitát fog folytatni, és számos döntést kell majd meghoznia a költségvetéssel kapcsolatban. Jelenleg természetesen a 2010. évi költségvetést vizsgáljuk, és az elfogadás előtt még sok kérdésre kell megoldást találnunk. A Parlament ezenfelül hamarosan megkezdi a 2013 utáni időszakra vonatkozó új pénzügyi keret tárgyalását is.
<P>
Ránk vár azonban még a költségvetés félidős felülvizsgálata is, és számomra úgy tűnik, hogy erről szinte teljesen megfeledkeztünk. Nem szabad azonban megfeledkeznünk róla, mivel nagyszerű lehetőségeket kínál számunkra a jövőben. Ismét felmérhetjük majd, mik is a prioritásaink. Lehetőségünk nyílik például arra, hogy több forrást különítsünk el egy új európai gazdaságélénkítési program számára. Emellett pedig talán arra is, hogy további összegeket szánjunk az év végi koppenhágai konferencia nyomán végrehajtandó intézkedésekre.
<P>
Véleményem szerint a Parlamentnek folyamatosan figyelemmel kell kísérnie az eseményeket. Továbbra is szorgalmaznia kell, hogy a Tanács és a Bizottság gondoskodjon a félidős felülvizsgálat ismételt áttekintéséről, hogy ezáltal lehetőségünk nyíljon prioritásaink érvényesítésére.
<SPEAKER ID="079" NAME="Pál Schmitt" AFFILIATION="PPE">
(HU) A szólásszabadság, tisztelt elnök úr, beleértve a szólás nyelvének szabad megválasztását alapvető emberi jog. A nyelv a nemzet kiemelt fontosságú szimbóluma, önazonosságunk fundamentuma. Aki ezt saját nyelvéről így gondolja, köteles minden más közösség nyelvét tiszteletben tartani. A közelmúltban Szlovákiában olyan atrocitás érte az EU egyik hivatalos nyelvét, a magyart, amely teljes mértékben ellentmond az európai szellemiségnek. A nyelvi törvény nyíltan diszkriminálja a félmilliós magyar közösség nyelvhasználati jogát, bizonyos esetekben 5000 eurós büntetést is kiróhat.
<P>
Az Unió elkötelezett a kulturális és nyelvi sokszínűség mellett, ennek érdekében többnyelvűségi biztost is kinevezett. A kisebbségi nyelvek európai chartája, melyet Szlovákia is ratifikált, garantálja az anyanyelv használatának jogát az oktatás minden szintjén, közigazgatásban, közszolgálati intézményekben és hivatalos dokumentumokban. Az EU-intézmények egyetlen pillére sem hagyhatja szó nélkül, hogy az egyik tagállam nyíltan szembemenjen alapvető európai normákkal, és támadást indítson a kisebbségi jogok ellen.
<SPEAKER ID="080" NAME="Bogusław Liberadzki" AFFILIATION="S&amp;D">
(PL) A Parlament néhány hónappal ezelőtt vitát folytatott a lengyel hajógyártás helyzetéről. Akkor megállapodásra jutottunk. Képviselőcsoportom elnöke, Schulz úr a képviselőcsoport nevében megerősítette, hogy a Parlament nem adja beleegyezését a hajógyárak és az őket ellátó vállalkozások által biztosított több tízezer munkahely megszüntetéséhez. Schulz úr megerősítette, hogy a Parlament nem ért egyet az ágazat lengyelországi bezárásával, illetve ennek következtében Európa ipari kapacitásának csökkentésével.
<P>
Hat hónap telt el, és a helyzet a következő. A kormány nem tudta végrehajtani a hajógyárak privatizációját, a Bizottság teljes mértékben figyelmen kívül hagyta a Parlament álláspontját, a gyárak nem termelnek, a jövő bizonytalan, az emberek elveszítették a munkájukat, és kételyek között maradtak. Abban nyilván mindannyian egyetértünk, hogy ez a Bizottság semmiféle koncepcióval nem rendelkezik az európai iparpolitikát illetően, és nincs tisztában vele, hogy a hajókra szükség volt a múltban, szükség van ma, és szükség lesz az elkövetkezendő években is.
<SPEAKER ID="081" NAME="Tunne Kelam" AFFILIATION="PPE">
Elnök úr! 2009. augusztus 23-án volt az Európát kettéosztó, hírhedt náci-szovjet paktum 70. évfordulója. Úgy gondolom, ez jól mutatja, hogy látszólag ellentétes politikai szélsőségek milyen közel kerülhetnek egymáshoz. Moszkva és Berlin egyaránt elfogadta, hogy az első feladat az európai demokratikus rend megdöntése; Moszkva és Berlin is világuralomra tört. Ezért soha nem szabad elfelejtenünk, hogy a II. világháborút két diktátor robbantotta ki.
<P>
Négy nappal az egyezmény aláírása előtt Sztálin a következőképpen magyarázta annak lényegét az elvtársaknak: "A Reich és a kapitalista angol-francia szövetség közötti háború kitörése a Szovjetunió érdekében áll. Mindent úgy kell elrendezni, hogy a háború a lehető legtovább tartson, így mindkét oldal kimerül. Akkor tágas tér áll majd rendelkezésünkre a világforradalom megszervezéséhez.”
<P>
Emlékeztetni szeretném az Európai Parlament képviselőit a múlt év áprilisában elfogadott állásfoglalásra, amelynek értelmében augusztus 23-a a totalitárius rendszerek áldozataira való közös megemlékezés napja lesz.
<SPEAKER ID="082" NAME="Boris Zala" AFFILIATION="S&amp;D">
(SK) A Parlament előző és mostani ülésén is számos magyar képviselő bírálta felszólalásában a szlovák nyelvtörvényt. Ezzel együtt meg szeretném említeni, hogy minden képviselőhöz eljutottak különböző érveket tartalmazó dokumentumok, amely érvek többsége egyszerűen félreértelmezés, koholmány vagy egyenesen szándékos hazugság.
<P>
A szlovák nyelvtörvény teljes mértékben megfelel az emberi jogi szempontoknak és a kisebbségi nyelvek védelmét biztosító jogoknak. Véleményem szerint a magyar képviselők igen veszélyes úton járnak, amennyiben Magyarországon és a szomszédos országokban egyaránt nyilvánvalóan és közvetlenül szítják a szélsőségeket. Úgy gondolom, fel kell ismerniük, hogy ez egy igen veszélyes politika, és ahogyan azt ma már hallhattuk, véget kell vetniük az ilyen koholt vádaknak.
<SPEAKER ID="083" NAME="Alojz Peterle" AFFILIATION="PPE">
(SL) Számos szlovén és olasz polgár kérelmezte, hogy hívjam fel a Parlament figyelmét Olaszország azon tervére, amely szerint földgáz terminált építene a Trieszti-öbölben.
<P>
Osztom a szlovén és az olasz környezetvédelmi szervezetek aggodalmát, amely szerint a földgáz terminál súlyos terhet róna egy környezeti szempontból már jelenleg is igen kiszolgáltatott területre. Itt a Trieszti-öböl vizeire és a nagy kiterjedésű mögöttes városi területre gondolok. Az említett szervezetek a környezeti hatásvizsgálat során felhasznált dokumentumok pontosságát illetően is kételyeiknek adtak hangot.
<P>
Felhívom továbbá az olasz és a szlovén kormányt, hogy a tavaly szeptemberben általuk aláírt memorandum szellemében dolgozzanak közösen a projekt megvalósításán. Más szóval arra kérem őket, hogy együttműködve készítsenek környezeti hatásvizsgálatot az Adriai-tenger északi részén és a Trieszti-öbölben. Számítok arra is, hogy az említett vizsgálat végrehajtásának eredményeképp a két kormány a Trieszti-öbölnél megfelelőbb helyszínt tud majd találni a földgáz terminál számára.
<SPEAKER ID="084" NAME="Liisa Jaakonsaari" AFFILIATION="S&amp;D">
(FI) Elnök úr! Egyetértek észt kollégámmal, Oviir asszonnyal abban, hogy a gazdasági válság még korántsem ért véget. Európa-szerte furcsa optimizmus van kibontakozóban, jóllehet a munkanélküliség továbbra is nő, a nemzeti gazdaságok egyre jobban eladósodnak, folytatódik a népesség elöregedése, és egyfajta hármas damoklészi kard lebeg Európa felett, mindezek ellenére azonban kijelentettük, hogy a válság elmúlt. Kilépési stratégiát tervezünk arra vonatkozóan, miért is nem kell tovább folytatnunk a helyreállítási stratégiát. Európa igen jól és példaértékű módon indította útjára a helyreállítási stratégiát, amennyiben az Amerikai Egyesült Államok is tőlünk tanult, és követte a példánkat, ezt követően azonban Európa teljesen lelassult. A téves optimizmus ráadásul rossz megoldásokhoz vezet. A gazdasági válságot még nem győztük le.
<SPEAKER ID="085" NAME="Marian-Jean Marinescu" AFFILIATION="PPE">
(RO) A Szövetség az Európai Integrációért koalíciónak a 2009 júliusában tartott előrehozott választásokat követő létrehozása megerősíti a Moldovai Köztársaság állampolgárainak Európa iránti elkötelezettségét. Rendkívül fontos lépésről van szó, amelyet Moldovának és az Európai Uniónak is megfelelő módon kell kezelnie.
<P>
A politikai helyzet továbbra is bizonytalan. Éppen ezért a szövetség, és következésképpen a demokratikus Moldova sikere nagymértékben függ az európai partnerek által nyújtott támogatástól. Moldova elkötelezte magát az európai irányultság mellett. Az Európai Unió feladata az, hogy segítse őket ezen az úton.
<P>
A moldovai lakosok Európa melletti döntése immár politikai szinten is megmutatkozik. Ezért feltétlen támogatásunkról kell biztosítanunk a Moldovai Köztársaság Szövetség az Európai Integrációért koalícióját, mivel e kormány az ország egyetlen esélye arra, hogy fokozatosan, mégis gyorsan bekapcsolódjon az európai közösségbe. Felszólítom az Európai Bizottságot, hogy sürgősen tárgyaljon a Moldovai Köztársasággal való új megállapodás aláírásáról, és minden szükséges forrást felhasználva segítse a Köztársaságot abban, hogy jelenlegi nehéz pénzügyi helyzetéből kilábaljon.
<SPEAKER ID="086" NAME="Csaba Sándor Tabajdi" AFFILIATION="S&amp;D">
(HU) Erőteljesen kikezdi az Európai Unió hitelességét, ha csak az Unión kívüli jogsértések esetében emeli föl a szavát és nem emeli föl a szavát olyan súlyos jogsértés esetében, mint ami most Szlovákiában az államnyelvtörvény következtében megtörtént, amikor is többség és kisebbség viszonyában páratlan feszültség keletkezett.
<P>
A kisebbségi nyelv alárendelődött a többségi nyelvnek, ezt megállapította Vollebaeck, az EBESZ kisebbségi főbiztosa is, és szeretném jelezni képviselőtársamnak, Boris Zalanak, hogy nagyon örülnénk, ha nem kéne szóvá tenni itt, az Európai Parlamentben, ez csak következménye annak, hogy Szlovákiában az ott élő magyar közösséget diszkrimináló, a nyelvhasználatot súlyosan korlátozó törvény született. Ezért a következő Bizottságnak, Barroso úrnak felelőssége lesz, hogy megteremtse azokat a fórumokat, ahol ezeket az eseteket kivizsgálják, amiként Leonard Orban levelében is megírta, Szlovákiának tiszteletben kell tartani nemzetközi kötelezettségvállalásait, a kisebbségvédelmi keretegyezményt és a regionális nyelvi chartát.
<SPEAKER ID="087" NAME="Piotr Borys" AFFILIATION="PPE">
(PL) Elnök úr! Azért kértem szót, hogy az afganisztáni misszióról beszéljek. Ez a téma minden érintett számára nehézségekkel terhelt. A NATO és az Európai Unió egyaránt érintett. Különösképpen rá szerettem volna mutatni, hogy nagyobb hangsúlyt kell fektetnünk a sajnálatos módon 30 éve háborús körülmények között élő afgán lakosoknak nyújtandó humanitárius, társadalmi és gazdasági segélyekre. A kérdést azért vetettem fel, mert az elnökválasztással összefüggésben egyre több incidens, többek között katonák elleni támadás történik. Mint azzal mindannyian tisztában vagyunk, ezek a támadások az elnökválasztás közeledtével egyre gyakoribbá és erőszakosabbá válnak. A segélyek különösen fontosak a bizalom kialakítása és az ország újjáépítése szempontjából.
<P>
A lengyel fegyveres erők parancsnoka, Daniel Ambroziński a közelmúltban életét vesztette Afganisztánban. Úgy tűnik, hogy haláláért alapvetően az afgán hadsereg és rendőrség gyengesége okolható, a két szervezet ugyanis engedett a megvesztegetésnek. Jól tudjuk, hogy az afgán hadsereg és rendőrség nehéz pénzügyi helyzetben van. A média szerint az afgán katonák fizetése a legjobb esetben 20 dollár. Fontos, hogy a katonai erőfeszítéseket társadalmi, humanitárius és gazdasági segélyek egészítsék ki.
<SPEAKER ID="088" NAME="Elnök">
Húsz másodperc Kelly úr számára egy gyors válasz erejéig.
<SPEAKER ID="089" NAME="Seán Kelly" AFFILIATION="PPE">
Elnök úr! Csak annyit szeretnék röviden mondani, hogy egy téves és lekezelő állítás hangzott el ma este egy brit képviselőtársam részéről a Lisszaboni Szerződésről való írországi népszavazással kapcsolatban. Írországot senki sem kényszerítette, hogy másodszor is szavazzon a Lisszaboni Szerződésről. Az ír parlament függetlenül hozta meg ezt a döntést, amelyet az ír állampolgárok szabadon fognak teljesíteni. Lényegében azóta, hogy 1922-ben elnyertük függetlenségünket Nagy-Britanniától, senki sem kényszerített bennünket semmire.
<SPEAKER ID="090" NAME="Elnök">
Hölgyeim és uraim! 39 felszólalásra jutott idő 45 perc alatt. Úgy gondolom, ez jó teljesítmény - sikeres vitán vagyunk túl -, és minden jót kívánok elsősorban azoknak, akik ma először szólaltak itt fel. Különösen hangsúlyozni szeretném, milyen fontos, hogy a Bizottság figyelembe vegye a vita során elhangzott megjegyzéseket, máskülönben a Parlament csupán az indulatok levezetésére szolgál. A Bizottság ma odafigyelt. Megfigyeltem, hogy az itt ülő biztosok nagy érdeklődéssel követték az elhangzottakat, ezért kétségtelenül intézkedni fognak a képviselőtársak észrevételeinek megfelelően.
