<CHAPTER ID="021">
(vita) 
<SPEAKER ID="197" NAME="Elnök">
Következő napirendi pontunk a Kallenbach asszony által a Belső Piaci és Fogyasztóvédelmi Bizottság nevében készített, a fegyverek megszerzésének és tartásának ellenőrzéséről szóló 91/477/EGK tanácsi irányelv módosításáról szóló európai parlamenti és tanácsi irányelvre irányuló javaslatról szóló jelentés - C6-0081/2006 -.
<SPEAKER ID="198" NAME="Günter Verheugen">
a Bizottság alelnöke. - (DE) Elnök úr, hölgyeim és uraim! A lőfegyverek nem ugyanolyan közönséges árucikkek, mint bármi más. Egy sor tragikus esemény - Erfurtban, Antwerpenben, Helsinkiben és másutt - látványosan demonstrálta, milyen potenciális veszéllyel rendelkeznek a lőfegyverek polgáraink, különösen gyermekeink biztonságára. Ezért nagyon szigorú szabályokra van szükség a lőfegyverek gyártása, értékesítése és tartása terén.
<P>
Bár az európai jogalkotás kifejezetten engedi, hogy a tagállamok az EU törvények által nyújtott közös védelmi szinten túllépjenek, a Parlament mégis azt tűzte ki, hogy jelentősen növeli az Európában érvényesítendő biztonsági szinteket a lőfegyverekkel kapcsolatban. Különösen szeretném megköszönni a Belső Piaci és Fogyasztóvédelmi Bizottság előadója, Kallenbach asszony, és a Bizottság elnöke, McCarthy asszony munkáját. Mindkettőjüknek szeretnék nyomatékosan köszönetet mondani rendkívüli együttműködésükért.
<P>
Hadd emlékeztessem Önöket a mai döntés hátterére. Abból indultunk ki, hogy meglevő jogszabályaink különböző módosításaira van szükség ahhoz, hogy megerősíthessük a lőfegyverekről szóló ENSZ jegyzőkönyvet. Csak ezutánra terveztük, hogy átfogóan felülvizsgáljuk az európai lőfegyverekkel kapcsolatos jogszabályokat. Hála azonban Önöknek, hölgyeim és uraim, az egész munkát egyetlen nagy lépésben, első kísérletre végrehajtottuk, sőt, a Tanács már áldását is adta a mai napon megtárgyalásra kerülő egységes javaslatra.
<P>
Sok bonyolult kérdésre kellett megoldást találni, de elmondhatom, hogy a végeredmény a legszigorúbb elbírálásnak is megfelel. Nem csorbítjuk a tagállamokban meglévő különféle hagyományokat és kulturális sajátosságokat egyetlen olyan országban sem, ahol a vadászatnak, sportlövészetnek vagy a fegyvergyűjtésnek régi és szerteágazó hagyományai vannak. Ezeket tiszteletben tartottuk. Az európai lőfegyvertartási igazolvány megkönnyíti a külföldre utazást, és a vadászok és sportlövők jövőbeli nemzetközi találkozóinak szilárd alapja lesz. Ezen felül a kézi lőfegyverek megfelelő jelölésének és nyilvántartásának megoldásával lehetővé tesszük a kézi lőfegyverek határokon történő átvitelét és szállítását a belső piacon, de mivel ezt átláthatóbbá tesszük, így biztonságosabb is lesz.
<P>
Fontos újítás még a személyes tulajdonban lévő kézifegyverek nyilvántartása. Tudnunk kell, kinek, mije van. A nyilvántartás lehetővé teszi számunkra, hogy még tovább csökkentsük az illegálisan tartott lőfegyverek számát és az azzal való kereskedést. Az adatokat 20 éven keresztül megőrizzük, így a fegyverek nyomonkövethetőségét elég hosszú időre garantáljuk. Ebben az összefüggésben azonban a Bizottság megfontolás tárgyává tette, hogy egy nyilatkozat formájában pontosítja az adatvédelmi irányelv (9e) preambulum bekezdésének értelmezését.
<P>
Elhatároztuk továbbá, hogy tilos lesz 18 év alatti fiatalkorúaknak lőfegyverre szert tenni. Európa ezzel világosan értésére adja mindenkinek, hogy lőfegyverhez fiataloknak nem kellene tudni hozzájutni. Persze, továbbra is megengedjük, hogy a 18 év alatti junior sportlövők és vadászok folytathassák hobbijukat, de csakis felnőttek felügyeletében; ez lehet szülő, lehet edző is például. Túlságosan sok tragédia történt már amiatt, hogy fiatalok keze ügyébe lőfegyver került. Remélem, az új szabályok segítenek megelőzni az ilyesfajta tragédiákat, és rávilágítanak arra - legfőképpen a kiskorú sportlövők és vadászok körében -, hogy a fegyverek kezelésekor különleges elővigyázatosságra van szükség.
<P>
Egy új problémával is szembetaláltuk magunkat, amely a technológiai újításokkal és az európai bűnözéssel van kapcsolatban: az önmagukban nem veszélyes, másolt fegyverek veszélyes és tökéletesen üzemképes fegyverré történő átalakítására gondolok. Erre a problémára először McCarthy asszony hívta fel a figyelmünket. Ez a törvény de facto megkerülését tette idáig lehetővé. Most azonban megálljt parancsolunk ennek. Röviden azonban megjegyezném, hogy a következő két évben közelebbről meg kell vizsgálnunk az átalakított fegyverek problémakörét, hogy kizárhassunk mindenféle kiskaput. Ugyanez vonatkozik arra is, hogy hogyan tudjuk biztosítani a lőfegyverek hatékony hatástalanítását.
<P>
Mint tudják, a Bizottság szankciókat kívánt beépíteni az európai jogszabályokba, lévén, hogy az Európai Bíróság szabályai teljesen világosak ebben. Ugyanakkor a Bizottság azt is felismeri, hogy a (8) preambulum bekezdés hivatkozik ezekre a szankciókra a büntetőjog és az ENSZ jegyzőkönyv értelmében. Ez azért fontos, mert az ENSZ jegyzőkönyv 5. cikke értelmében a tagállamok kötelesek szankciókat alkalmazni. Egészen biztos vagyok benne, hogy erre a tagállamok tekintettel vannak saját nemzeti jogszabályaikban. Ettől függetlenül a Bizottság is nyilatkozatot kíván benyújtani erről a kérdésről az Európai Parlament Titkárságának2. Ez ügyben elsősorban Alvaro úr támogatását szeretném megköszönni.
<P>
Európa ezzel olyan korszerű kézi lőfegyverekkel kapcsolatos jogszabályokkal fog rendelkezni, amelyek a polgárok biztonságát tekintik elsődlegesnek, és felismerik a gyermekek és fiatalok védelmének szükségességét. Ezáltal megerősítjük a közösségi szabályok által biztosított védelmet.
<P>
Most már a tagállamok dolga, hogy felismerjék e probléma időszerűségét, és saját helyi feltételeik figyelembevételével, egyéni alapon továbbfejlesszék ezeket a rendelkezéseket. Ami azt jelenti, hogy ha bármely tagállam szigorúbb szabályokat tart szükségesnek és megfelelőnek, azt személyesen is támogatom, és mindenképpen arra ösztönözném a tagállamokat, hogy tegyék ezt meg bátran.
<P>
Számítok arra, hogy amikor a kézifegyverek kérdésére kerül a sor, az Önök kollégái hazai parlamentjükben készek lesznek egyértelmű döntést hozni. A kulcsszó mindig az "első a biztonság” legyen. A mai döntés ehhez teremti meg a feltételeket, és szeretném megköszönni az Önök támogatását ebben a törekvésben.
<P>
1) Nyilatkozat a szankciókról
<P>
'A Bizottság üdvözli a fegyverek megszerzésének és tartásának ellenőrzéséről szóló 91/477 irányelv módosításáról szóló tanácsi irányelv gyors jóváhagyását, azonban sajnálattal nyugtázza, hogy a Tanács ellenzi első javaslatát a 16. cikkről, a büntetőjogi szankciókról.
<P>
A Bizottság megjegyzi, hogy a transznacionális szervezett bűnözés elleni ENSZ-egyezményt kiegészítő, a lőfegyverek, részeik és alkatrészeik, valamint lőszereik tiltott előállítása és kereskedelme elleni jegyzőkönyv 5. cikke alapján az Európai Közösség hatáskörébe beletartozik a büntetőjogi szankciók bevezetése.
<P>
Ennek megfelelően a Bizottság úgy véli, a jegyzőkönyv megerősítéséről szóló döntéshez egy hatásköri nyilatkozatot kell csatolni, amely helyesen tükrözi az Európai Közösség hatáskörét.
<P>
A Bizottság e tekintetben fenntartja intézményi jogait.'
<P>
2) Nyilatkozattervezet az adatvédelemről
<P>
'A Bizottság megállapítja, hogy a fenti irányelv értelmében a személyes adatok feldolgozása a 95/46/EK irányelvvel összhangban kell hogy történjen, és nem veszélyeztetheti az egyén Közösségi és nemzeti törvények által biztosított védelmét a személyes adatok feldolgozása vonatkozásában, s különösen nem módosíthatja a 95/46/EK irányelvben lefektetett jogokat és kötelezettségeket.
<P>
Ebben a tekintetben indokoltnak látszik annak szükségessége, hogy a fegyvertulajdonosok személyes adatainak nyilvántartása a minimális tíz évről húsz évre emelkedjen. A Bizottság meggyőződése, hogy a személyes adatok ily módon történő feldolgozása mind a fegyverek veszélyes természete és hosszú élettartama, mind a bűntények elkövetésére való felhasználhatósága miatt indokolt, s emiatt mind a lőfegyverek, mind pedig tulajdonosuk megfelelő nyomonkövetését biztosítani kell.
<P>
A Bizottság továbbá megjegyzi, hogy a fenti irányelv céljaira való tekintettel és a 95/46/EK irányelv követelményeivel összhangban, a központosított adatnyilvántartási rendszerhez, illetve a nem központosított adatnyilvántartási rendszerekhez jogosultságot biztosító rendszerhez való hozzáférés csak a rendőrség és a joghatóságok részére legyen lehetséges, a bűntények megakadályozása, kinyomozása, felderítése és a bírósági eljárások lefolytatása céljából.'
<SPEAKER ID="200" NAME="Gisela Kallenbach">
előadó. - (DE) Elnök úr, biztos úr, hölgyeim és uraim! Egy igen hosszúra nyúlt folyamat közeledik valami felé, amiről nagyon remélem, hogy egy sikeres befejezés lesz. Ezért hát hadd kezdjem azzal, hogy őszintén köszönetet mondok mindazoknak, akik értékes hozzájárulásukkal segítették ezt a folyamatot: a Belső Piaci és Fogyasztóvédelmi Bizottság árnyékelőadóinak, Podestà és Lehtinen úrnak, Riis-Jørgensen asszonynak, a Bizottság elnökének Arlene McCarthy-nak, a felelős titkárságnak, az Állampolgári Jogi, Bel- és Igazságügyi Bizottság előadóinak, munkatársainak, Alvaro úrnak, és mindazoknak, aki támogatták a folyamatot; a Tanács elnökségének, az elnökséget képviselő António Delicado úrnak és kollégáinak, s végül, de nem utolsósorban, a Michel Ayral úr és kollégái által képvisel Bizottságnak, akik biztosuk, Verheugen úr ösztönzésére a közös megoldás kidolgozásában munkálkodtak.
<P>
Sokat tanultam ez alatt a folyamat alatt. Megtudtam, valójában milyen szerepet játszhatnak az érdekképviseletek: sokan építő módon járultak hozzá a közös megoldások eléréséhez, míg mások szándékosan akadályozták a folyamatot féligazságokkal, vagy akár félretájékoztatással. Kezdettől fogva világos volt a számomra, hogy nem lesz könnyű megtalálni a helyes egyensúlyt a jól működő belső piac, a lőfegyverek illegális használata miatt biztonságukat teljes joggal féltő polgárok, és a vadászok és sportlövészek érthető vágya között, hogy nagyjából zavartalanul folytathassák kedvenc tevékenységüket. Ahogyan Verheugen úr megállapította, ki akartuk használni azokat a tapasztalatokat, amelyeket a 91/477/EGK irányelv alkalmazása folytán szereztünk, kiküszöbölni annak néhány gyenge pontját, és Közösségi jogszabállyá alakítani a Bizottság által 2002-ben aláírt, a lőfegyverekről szóló ENSZ jegyzőkönyvet. Emiatt kénytelenek voltunk konkrét cikkeket belefoglalni a lőfegyverek illegális használatával, kereskedelmével és megszerzésével kapcsolatban. Be kell vallanom, hogy hellyel-közzel szerettem volna még ennél is letisztultabb rendelkezéseket, például egy jobb jogszabály vagy egy probléma egyszerűsítése érdekében, illetve konkrétan a lőfegyver kategóriák két fajtára csökkentésére gondolok Európa-szerte, mivel ez már eleve így van a tagállamok kétharmadában; ehhez azonban nem tudtam megszerezni a többség támogatását.
<P>
Összességében mégis nagyon elégedett vagyok az elért kompromisszummal. Gondoljuk csak végig egy pillanatra: elértük, hogy 27 tagállamban egy részben harmonizált lőfegyver törvényt vezessünk be. Nemzeti szinten természetesen jelenleg is számos különféle lőfegyverekkel kapcsolatos jogszabály létezik, ugyanakkor a részleges harmonizálás elősegíti a legális kereskedelmet, s ezáltal nagyobb biztonságot eredményez. Lehetetlen 100%-ig garantálni, hogy nem történhet visszaélés, de - amint hallottuk - legalább azt felismertük, hogy kötelességünk megpróbálni, amennyire csak lehetséges, a Németországban, Finnországban vagy Belgiumban történő tragédiák megakadályozását.
<P>
E pillanatban nem szándékozom részletezni az új jogszabályokat; Önök már amúgy is ismerik, és Mr. Verheugen is említett belőlük néhányat. Elégedetten nyugtázom, hogy 2014-re számítógépes lőfegyver nyilvántartásunk lesz a tagállamokban; ez javítja az információcserét, és visszaélések esetén hatékonyan elősegíti a nyomonkövethetőséget, ha ugyan nem ez lesz a legelső alkalom, hogy a nyomonkövethetőség egyáltalán megvalósul. Az internet korát is tekintetbe vesszük, és a rendelkezések ugyanúgy vonatkoznak majd az online vásárlásokra, mint a személyesen lebonyolított üzletekre.
<P>
Hadd fejezzem be néhány olyan megjegyzéssel, amely talán megkönnyíti Önök számára a döntést, és ellenérvként szolgál azok számára, akik ennél jobb európai lőfegyver jogalkotást kívánnának. Ez az irányelv nem vonatkozik a fegyver és lőszergyűjtőkre, a közszolgálati, kulturális és történeti intézményekre. E rendelkezés nem visszamenőleges. Nemzeti lőfegyver nyilvántartást javasolunk, nem pedig európai szintű nyilvántartást. Bár a tehenek részére van ilyen nyilvántartási rendszer, de úgy tűnik, a fegyverek esetében ez valami miatt nehezebben megvalósítható. Nem állunk elvi ellentétben a gyártókkal, fegyverkereskedőkkel, sportlövészekkel vagy vadászokkal, akik felelősséggel kezelik a fegyvereket, és teljesen tisztában vannak azok sajátos természetével.
<P>
Tudomásomra jutott, hogy amikor a 90-es években az eredeti irányelvet vitatták, igen súlyos aggályok merültek fel, és a tárgyalások igen intenzív érzelmi színezetet nyertek. Később mégis hasznos, gyakorlatias és hatékony irányelvként került át a köztudatba. Ebben az értelemben bízom abban, hogy az Önök döntése elé tárt kompromisszum is ilyen sikeres lesz, és számítok az Önök támogatására.
<SPEAKER ID="201" NAME="Alexander Alvaro" LANGUAGE="DE">
Elnök úr! Nem hiszem, hogy sokat hozzá lehetne tenni ahhoz, amit Kallenbach asszony az imént elmondott, hacsak azt nem, hogy nagy örömömre szolgált együtt dolgozni a Belső Piaci és Fogyasztóvédelmi Bizottság elnökével, Arlene McCarthy-val és a Bizottság tagjával, Gisela Kallenbach kolléganőmmel, akivel a folyamat ezen fázisában bizalmas és szoros együttműködést valósítottunk meg. Nem utolsósorban pedig, hadd mondjak köszönetet a Bizottságnak, amit ez esetben Verheugen biztos képviselt. Igen ritka az ilyen szoros együttműködés.
<P>
Nos, mit mondhatok egy percet alatt, ha 30 másodpercbe került csak köszönetet mondani embereknek?
<P>
Lényegében véve ezt értük el: az Európai Unió világosan kinyilvánította, hogy a legális fegyverkereskedelem szabályozásakor ugyanolyan hangsúlyt helyez a lőfegyverek illegális kereskedelmének és az azzal való visszaéléseknek kezelésére. Kinyilvánítottuk, hogy az Európai Unió nem tolerálja a lőfegyverrel elkövetett bűntények semmilyen formáját az Unió területén; nem tűri el, hogy ez emberek olyan fegyvert használjanak, amelyre nem legális módon tettek szert; és azt sem engedi, hogy bárki visszaéljen az EU-n keresztül megszerzett jogaival.
<P>
Ezt mindazoknak mondom, akik mint én, számtalan e-mailt kaptak ma vadászoktól és sportlövészektől, akik szabadságuk megsértésével vádolják az Európai Uniót: olvassák el az irányelvet, lépjenek kapcsolatba a Bizottsággal, és meglátják, hogy az Európai Unió az állampolgárok védelmében hozott intézkedést, nem pedig fordítva!
<SPEAKER ID="202" NAME="Guido Podestà">
a PPE-DE képviselőcsoport nevében. - (IT) Elnök úr! Hálás vagyok az előadónak, Kallenbach asszonynak és a többi képviselőcsoport árnyékelőadóinak, hogy folyamatosan rendelkezésre álltak konzultációs célokra, így elérhetővé vált számunkra egy újszerű, de meg kell mondjam, kiegyensúlyozott kompromisszum.
<P>
Az irányelv módosítási javaslatának célja az volt, hogy a kizárólag nem katonai célú kézi lőfegyverek legális vásárlását és az azzal való kereskedést illetően az irányelvet a szervezett bűnözés elleni ENSZ jegyzőkönyvhöz igazítsa. Az irányelv olyan kérdésekkel foglalkozik, amelyekre mindenki érzékeny, mint például polgáraink biztonsága, de helyet kapnak benne a sporttal kapcsolatos tradíciók, és a több millió európai életmódjának hagyományos részét képező vadászat.
<P>
A Tanáccsal való részletes konzultációk segítségünkre voltak abban, hogy olyan aktust hozzunk létre, amely méltányos egyensúlyt képvisel a két törekvés között: hogy összehangolt szabályokat fogalmazzunk meg, és hogy a szubszidiaritás elvének megfelelően tiszteletben tartsuk az egyes országok sajátos kulturális gyakorlatát.
<P>
Az első ponttal kapcsolatban szeretném hangsúlyozni a lőfegyverek és fő alkotó elemeik jelölését, nem utolsósorban nyomonkövetési célokból, az adatok nem kevesebb, mint 20 éven keresztül történő kötelező megőrzését, az online eladások szigorúbb figyelemmel kísérését, tekintettel a bennük rejlő kockázatra, a lőfegyverek használatának korlátozását a kiskorúak és a közbiztonságot valószínűsíthetően veszélyeztető egyének esetében, valamint a lőfegyverek hatástalanítására vonatkozó általános elvek bevezetését.
<P>
A második pontot illetően pedig arra emlékeztetnék, hogy a már említett kulturális és tradicionális gyakorlat tiszteletben tartása végett, az előnyök és hátrányok ismételt kiértékelése után megőriztük a lőfegyverek meglévő négy kategóriáját azzal, hogy 2012-re elképzelhető, hogy ezt két kategóriára csökkentjük.
<P>
Sajnos a Tanács nem állt rendelkezésre és ez azt jelenti, hogy a lőfegyverek szállításához nem lesz elegendő az európai lőfegyvertartási igazolvány, ami szerintem egy elszalasztott lehetőség.
<SPEAKER ID="203" NAME="Lasse Lehtinen">
a PSE képviselőcsoport nevében. - (FI) Elnök úr! Szeretném kifejezni őszinte köszönetemet az előadónak, Kallenbach asszonynak, az árnyékelőadóknak, valamint a Belső Piaci és Fogyasztóvédelmi Bizottság elnökének, McCarthy asszonynak, hogy e bonyolult jogi csomagot eljuttatták idáig. Amikor csaknem két évvel ezelőtt megkezdtük a munkát, abban a hiszemben voltunk, hogy az egész pusztán technikai intézkedés, amelynek célja csupán az, hogy a lőfegyverekről szóló ENSZ jegyzőkönyvet EU jogszabállyá emelhessük át. A folyamat azonban minden volt, csak technikai nem. Többen teljesen be akarták tiltani a fegyvereket, még azokat is, amelyeket legálisan, hobbi célból tartanak, míg mások tiltakoztak a fegyverek megvásárlását és használatát illető bármiféle ellenőrzés ellen.
<P>
Előadónk, Kallenbach asszony vezetésével azonban sikerült megtalálni az egyensúlyt a legfőbb csoportok között, olyat, amely nem csak az egyének és a társadalom védelmét veszi figyelembe, hanem a fegyvereket szórakoztató célokra használók, például a vadászok igényeit is. Jó dolog, hogy a nyomon követés megkönnyítése érdekében az EU területén lévő összes fegyvert nyilván fogják tartani, és a tagállamok kötelesek lesznek 20 éven keresztül megőrizni a fegyver és tulajdonosa adatait. Az is fontos, hogy a játék- és átalakított fegyverek is az irányelv hatáskörébe tartoznak. A vadászok és sportlövészek élete is sokkal könnyebb lesz, ha az európai lőfegyvertartási igazolvány lesz az egyetlen dokumentum, amelyre szükségük lesz az országhatárokon történő átkeléshez, és elvileg ez nem kerül pénzbe sem.
<P>
Az irányelv a korhatárt 18 évben szabja meg, és véleményem szerint az ez alól való kivételek is méltányosak. Számunkra Finnországban ez azt jelenti, hogy a sok ezer nyilvántartott kiskorú vadász szülői beleegyezéssel tovább folytathatja ezt a hobbit, csakúgy, mint idáig. Az ilyen jellegű irányelvek azok, amik igazán érnek valamit a nagyközönség szemében. Az EU négy szabadsága is azzal erősödik meg, ha az EU a belső jogokat tiszteletben tartó, biztonságos térséggé válik.
<SPEAKER ID="204" NAME="Samuli Pohjamo">
az ALDE képviselőcsoport nevében. - (FI) Elnök úr! Én is azzal kezdem, hogy megköszönöm előadónknak, Kallenbach asszonynak, ezt a nagyon jól megfogalmazott jelentést. Mindenki jövője szempontjából fontos, hogy megakadályozzuk a lőfegyverek illegális gyártását és az azzal való kereskedést. A jelentés e célkitűzés elérésében fog segíteni.
<P>
Mi finnek aggódtunk, hogy továbbra is engedélyezve lesz-e a fiatalkorúak hobbi célú vadászata. Ehhez a sporthoz Finnországban engedély kell, szigorú felügyelet mellett űzhető, és tapasztalt vadászok állnak rendelkezésre, hogy tanácsot adjanak a fegyverek biztonságos és felelősségteljes használatáról. Én úgy gondolom, fontos, hogy ez a jól kialakított és nagy múltra visszatekintő tradíció az új irányelv jóváhagyása után is fennmaradhat. Fontos, hogy holnap egy gondosan elkészített kompromisszumba egyezünk bele, amelyben a tagállamok eltérő gyakorlata összehangoltan működik, és a tagállamok - bizonyos feltételek mellett - engedélyezhetik a lőfegyverek vásárlását és tartását 18 éven aluliaknak is, vadászat céljából.
<SPEAKER ID="205" NAME="Andrzej Tomasz Zapałowski">
az UEN képviselőcsoport nevében. - (PL) Elnök úr! Az Európában élő emberek biztonságának biztosításához nagyon fontos a lőfegyverek tartásának ellenőrzése. Nyilvánvaló, hogy egy idevágó rendelkezés sem korlátozhatja indokolatlanul a polgárok jogait arra, hogy megvédjék saját biztonságukat vagy tulajdonuk biztonságát, és nem korlátozhatja azon jogukat sem, hogy megvédjék saját személyes biztonságukat, ha fontos közéleti szerepet töltenek vagy töltöttek be.
<P>
Ezen túlmenően, a polgároknak jogukban áll családi örökségként rájuk hagyományozott fegyvereket, vagy vadászati- illetve sportcélokra vásárolt fegyvereket tartani. Ez mind az európai hagyományok része. Korlátozás csak azokra az esetekre kell hogy vonatkozzon, ahol az egyén pszichológiai állapota ezt indokolja, vagy ahol az egyént bűncselekményként besorolható szabálysértés elkövetésével gyanúsítják. Szerintem ilyen korlátozásnak kellene vonatkozni a fasizmus, a radikális kommunizmus, vagy a szélsőséges iszlám aktivisták esetében is.
<P>
Európában jelenleg olyan technológia áll rendelkezésre, hogy egy kis kézügyességgel bárki viszonylag gyorsan össze tud rakni egy amatőr lőfegyvert. Az indokolatlan eltiltások így nem is tudnának megakadályozni a bűnözőket abban, hogy fegyverre tegyenek szert, viszont indokolatlanul korlátoznák a polgárok jogait - többek között az önvédelemre. Meg kellene erősíteni a határok ellenőrzését, mert az illegális bevándorlók még mindig be tudnak jutni Európába, és a fegyvereket még könnyebben be lehet csempészni.
<SPEAKER ID="206" NAME="Jens Holm">
a GUE/NGL képviselőcsoport nevében. - (SV) Elnök úr! Az EU fegyverekről szóló irányelvének módosítási javaslatai a fegyverek fokozottabb ellenőrzésére irányulnak. Jobb jelölési rendszer lép életbe, és szigorúbb kereskedelmi és gyártási szabályok vonatkoznak majd a fegyverekre. Ez jó, és különösen jó, hogy a Bizottság még tovább szeretné szigorítani ezeket a követelményeket. Ez még inkább fontosnak tűnik annak a több halálos áldozattal járó lövöldözésnek a fényében, ami néhány héttel ezelőtt a finnországi Jokela gimnáziumban lezajlott. Sodródó fiatalok, az erőszak kultúrájának terjedése az interneten, és a fegyverekhez való hozzáférés: halálos kombináció. Ezért bírnak olyan súlyos fontossággal azok a megszigorított intézkedések, amelyeket meg kell hoznunk.
<P>
Az is jó dolog, hogy ez egy minimális követelményeken alapuló irányelv. Más szóval támogatja, hogy a tagállamok ennél progresszívebb törvényeket hozzanak. A legjobb az lenne, ha minden EU-s jogszabály így működne. Sok problémát lehetne ezzel megoldani. Nos, úgy tűnik, az első olvasatban sikerül megállapodnunk. Ez jó, mert sok időt és erőforrást takarítunk meg, amit így más dolgokra tudunk fordítani, például arra a munkára, hogy egy békésebb, gyermekbarátabb társadalmat hozzunk létre.
<SPEAKER ID="207" NAME="Hélène Goudin">
az IND/DEM képviselőcsoport nevében. - (SV) Elnök úr! A vadászat hosszú múlttal rendelkező hagyomány. Minden tagállamnak megvannak a saját vadászati szokásai, amiket szeretne megőrizni. Ezért a mai vita egy hosszú folyamat lezárásaként fogható fel. Határozott vélemények küzdöttek egymás ellen, sok megbeszélés zajlott le, az árnyékelőadót pedig kizárták a trialógusból.
<P>
Sok eredetileg felvetett javaslat veszélyeztethette volna a tagállamok vadászati kultúráját. Sajnálatos módon az európai lőfegyvertartási igazolvány végül nem bizonyult elegendőnek ahhoz, hogy ez legyen az egyetlen szükséges dokumentum a vadász- és sportlövészeti fegyverek esetenkénti használatára más tagállamokban. A mozgásszabadság megakadályozásával egyenlő, hogy egyes tagállamokban engedélyezett a további dokumentumok előírása. A Közösség vadászai és sportlövői sokkal nagyobb bürokráciának lesznek kitéve, mint bárki más, aki nem tartozik a Közösségbe. Még az a szerencse, hogy az ilyen engedélyek kiadásáért beszedett díjakat legalább megszüntették.
<P>
A folyamat során árnyékelőadóként megpróbáltam hatást gyakorolni a végleges jelentésre azon néhány alkalommal, amikor megengedték, hogy részt vegyek a megbeszéléseken. Munkám főként két kérdésre összpontosult: Szerettem volna megakadályozni az interneten keresztül történő fegyverrendelések betiltását, és azt megelőzni, hogy a természetgazdálkodást és lövészetet oktató intézményektől megvonják a felmentést. A nehezebben megközelíthető térségekben a fegyverek interneten történő megvételének tiltása azt jelentené, hogy nem lehetne hozzájutni fegyverhez vadászati célokra. Svédország manapság jó szabályozórendszerrel rendelkezik az internetes vásárlást illetően, melyet a vadászok közössége és a hatóságok egyaránt elfogadnak.
<P>
A másik kérdés a legalacsonyabb korhatár kritériuma volt, amely a középiskolák felsőbb évfolyamainak sokféle programját befolyásolná. Svédországban a vadászat tanítása fontos szerepet játszik, hogy a jövő generációi vadászatot és vadállomány védelmet tanuljanak. Az eleinte ormótlan, bürokratikus javaslat mára elfogadható - bár nem ideális - kompromisszummá vált.
<SPEAKER ID="208" NAME="Andreas Mölzer" AFFILIATION="NI">
(DE) Elnök úr! Schengen és az egyre brutálisabbá váló bűnöző bandák kétség kívül kritikussá teszik, hogy a lőfegyverek illegális tartása és a szervezett bűnözés vonatkozásában keményebb megközelítést alkalmazzunk. Ugyanakkor az már bohózatszámba menne, ha ártatlan polgárokat, vadászokat és sportlövészeket gyakorlatilag ugyanabban az elbánásban részesítenének, mint a bűnözőket. Nyilván nem ezt kellene prioritásnak tekinteni, hanem az utóbbi években alaposan lecsökkentett létszámú rendőri erők állományának növelését.
<P>
Az Egyesült Királyságban a kézifegyverek teljes betiltása óta az egekbe szöktek a bűnözési statisztikák, és az a véleményem, hogy ezen el kellene gondolkodnunk. Egyre zűrzavarosabb időket élünk, s az állam a biztonság területén próbál takarékoskodni, lehetővé kell tennünk tehát, hogy az értelmi képességeik teljes birtokában lévő, ártatlan polgárok - ha a szükség úgy hozza - vissza tudjanak verni egy életüket, vagy testi épségüket veszélyeztető támadást. Valójában nem is legális úton beszerzett fegyverekkel követik el a bűncselekmények legnagyobb részét.
<P>
Az EU talán nagyobb figyelmet szentelhetne határai jobb megvédésére, például úgy, hogy növeli a FRONTEX rendelkezésére álló erőforrásokat, vagy hogy javítja az együttműködést a biztonsági szférában.
<P>
Az EU országainak tökéletesen jól működő lőfegyverekkel kapcsolatos jogszabályaik vannak, és ha netán ennél szigorúbb rendelkezésekre lenne szükség vagy igény, a szóban forgó országok saját maguk is meghozhatják a megfelelő döntéseket.
<SPEAKER ID="209" NAME="Andreas Schwab" AFFILIATION="PPE-DE">
(DE) Elnök úr, biztos úr, hölgyeim és uraim! Ha megvizsgáljuk ennek az ügynek a kiindulópontját és azt, hogy milyen messzire jutottunk el, megállapíthatjuk, hogy sikerült ezt a rendkívül ellentmondásos kérdést objektív alapokra visszahelyezni. Az Állampolgári Jogi, Bel- és Igazságügyi Bizottsággal együttműködésben olyan megoldást találtunk, amely a lőfegyverek jobb ellenőrizhetőségét teszi lehetővé az egész Európai Unió területén anélkül, hogy figyelmen kívül hagyná a fokozódó bürokrácia és túlzott nyilvántartási követelmények miatt aggódó sportlövészek és vadászok jogos érdekeit. Rendkívül hálás vagyok Verheugen biztosnak, a Belső Piaci és Fogyasztóvédelmi Bizottság elnökének, Arlene McCarthynak, és természetesen az árnyékelőadóknak, akik hónapokon keresztül nagyon sokat dolgoztak az előadóval és több más, érdekelt kollégával együtt ezen az ügyön. Ez nem volt kis teljesítmény a különféle érdekelt csoportok részéről, és úgy hiszem, olyan kompromisszumos megoldást tudtunk találni, amely talán - ha a tanácsi hátteret nézzük - az egyetlen járható út volt.
<P>
Ami az ENSZ jegyzőkönyv által lefedett, még mindig hátralévő, kereskedelemmel kapcsolatos részt illeti, az a kérdés, hogy a Bizottság mennyire lesz képes olyan javaslatot előterjeszteni, amely megszerzi a Tanács általános jóváhagyását, ami ugyancsak megkönnyítené a Parlament további munkáját. Nem iróniából mondom, biztos úr, hanem teljes komolysággal: szorítok Önnek, hogy mesterien el tudja hitetni kollégáival a Tanácsban azt, hogy az ENSZ jegyzőkönyv értelmében elvállalt kötelezettségeik az EU-ra is ugyanúgy érvényesek.
<P>
Ezért szeretnék mindenkinek köszönetet mondani, aki játékban tartotta a labdát ebben a rendkívül ellentmondásos kérdésben. Úgy gondolom, kompromisszumos alapon mindenki számára elfogadható stabil megoldást értünk el, és remélem, hogy holnap ezt a kompromisszumot igen nagy többségben jóvá tudjuk hagyni.
<SPEAKER ID="210" NAME="Arlene McCarthy" AFFILIATION="PSE">
Elnök úr! Úgy beszélek, mint egy aggódó európai parlamenti képviselő, nem pedig mint bizottsági elnök. Hiszek abban, hogy ezzel az új fegyvertartási törvénnyel demonstrálhatjuk polgáraink előtt, hogy Európa képes kezelni az illegális fegyverek problémáját. Nálunk Nagy-Britanniában igen kemény törvények vannak érvényben, de e nélkül az EK törvény nélkül a fegyverek továbbra is megtalálják az utat az olyan városok utcáira, mint Manchester és Liverpool.
<P>
Kollégák, ez itt egy 9 mm-es Smith & Wesson példány - egy átalakítható fegyver, amelyet üres lövésekre, illetve CS gázsörétek kilövésére terveztek, de amely átalakítás után éles lőszer kilövésére is alkalmas. Ne aggódjanak, ez a példány nincs megtöltve, és bár átalakítható, nincs átalakítva. Tragikus módon egy ilyen fegyver oltotta ki egy 12 éves manchesteri lány, Kamilah Peniston életét. Az Anyák az Erőszak Ellen nevű szervezet tagjai, olyan anyák, akik lőfegyverrel elkövetett bűntények következtében veszítették el gyermekeiket, azt kérdezik tőlem, honnan jönnek ezek a fegyverek, és mit teszünk azért, hogy megakadályozzuk e halálos fegyverek illegális csempészését.
<P>
Nagy-Manchester rendőrsége tájékoztatott arról, hogy a tavaly elkobzott összes lőfegyver 46 százaléka átalakított fegyver volt. Az átalakított fegyverek manapság olcsók és népszerűek a bűnözők körében, és nem csak az Egyesült Királyságban, de egész Európában egyre növekvő problémát jelentenek.
<P>
Ezért megköszönöm Verheugen biztosnak, előadónknak Kallenbach asszonynak, Alvaro úrnak és 25 tagállamunknak, hogy támogatták módosítási javaslataimat az ilyen átalakított fegyverek ellenőrzésének megszigorításáról. Most, hogy az átalakított fegyverekre is ugyanaz az ellenőrző rendszer vonatkozik majd, mint a valódi lőfegyverekre, sokkal nehezebb lesz a bűnözőknek hozzájutni ezekhez, és az ilyen, Nagy-Britanniában már betiltott fegyverek csempészése is visszaszorul majd.
<P>
Az Egyesült Királyság vezető rendőrtisztviselőinek szervezete teljes mértékig támogatja ezt a törvényt és az átalakított és hatástalanított fegyverekre vonatkozó jelölési és nyomonkövethetőségi követelményeket, valamint a telekommunikációs módszerekkel, pl. interneten keresztül lebonyolított fegyvervásárlások felügyeletét.
<P>
A nemrégiben lezajlott tragikus finnországi lövöldözés és a német iskolában megkísérelt lőfegyverhasználat fényében világossá vált, hogy szigorúbb lőfegyver ellenőrzési szabályokra van szükség az Európai Unió minden területén. Ez a pragmatikus Európa megnyilvánulása és gyakorlatias fellépése az európai polgárok védelme érdekében.
<P>
Az én körzetemben különösen fájdalmas téma fiatal gyerekek, például a 15 éves Jessie James, a 11 éves Rhys Jones és a 12 éves Kamilah Peniston tragikus és értelmetlen halála. Tőlük elvették az életet. Mi itt Európában tartozunk nekik és családjuknak annyival, hogy gondoskodjunk arról, hogy ezek a fegyverek ne kerülhessenek ki az utcára.
<SPEAKER ID="211" NAME="Siiri Oviir" AFFILIATION="ALDE">
(ET) Elnök úr, biztos úr, hölgyeim és uraim!
<P>
A mai társadalom veszélyes viszonyai között bármely, az emberek biztonságérzetének növelésére irányuló kísérletet szívesen látunk. Minden szabadság alapja a biztonság. A biztonság a demokratikus társadalom alapja.
<P>
Még mindig frissen él az emlékezetünkben a Jokela gimnáziumban lezajlott mészárlás, ami még csak nem is az első hasonló eset volt. De tennünk kell azért, hogy ez legyen az utolsó.
<P>
Az Egészségügyi Világszervezet adatai szerint a személyek közötti erőszak és az öngyilkosság áll világszerte egyenként a harmadik és negyedik helyen a 15-44 éves korosztály rossz egészségi állapota vagy korai halálozása mögött.
<P>
Ezek nagy részét a lőfegyverek használata idézi elő. A lőfegyverekhez való könnyű hozzáférést okolják a magasabb lőfegyver által okozott halálozási rátákért.
<P>
Dicséretre méltó, hogy az Európai Unió megértette, hogy ezzel a sajátos fenyegetéssel muszáj foglalkozni.
<P>
Még egy szempontot szeretnék felvetni. Az irányelv 1993-ban történő átültetése óta az internet jelentős fejlődésen ment keresztül, és mára elektronikus piaccá vált.
<P>
Ezért az irányelv célja, a fegyverkereskedelem megállítása csak akkor érhető el, ha az interneten keresztül történő adásvételt is magában foglalja.
<P>
Ezért én azon az állásponton vagyok, hogy az Európai Unió tagállamainak megfelelően és következetesen kell reagálni a kérdéses lőfegyverekkel kapcsolatos helyzetre. Ennek érdekében összehangolt megelőző és büntető intézkedésekre, és azok egyetlen politikába való integrálására van szükség.
<P>
Végül hadd mondjak köszönetet az előadónak és munkatársainak.
<SPEAKER ID="212" NAME="Paul Rübig" AFFILIATION="PPE-DE">
(DE) Elnök úr! Csak arra szeretném felhívni McCarthy asszony figyelmét, hogy lőfegyvereket tilos behozni a Parlamentbe.
<SPEAKER ID="213" NAME="Jim Allister" AFFILIATION="NI">
Elnök úr! Csak arra van idő, hogy egy dolgot vessek fel, ezért szeretném felhívni a figyelmet arra, hogy milyen egyenlőtlen módon működik az európai lőfegyvertartási igazolvány a gyakorlatban, különös tekintettel a vadászok közösségére. Ha egy bejegyzett fegyver tulajdonosa vadászni szeretne, akkor az EU országok nagy részében csak bemutatja a lőfegyvertartási igazolványt a belépési ponton; de ha az Egyesült Királyságba akar belépni, akkor előzetesen be kell nyújtania a lőfegyvertartási igazolvány eredeti példányát, majd várni 6-8 hetet arra, hogy a helyi rendőri szervek azt feldolgozzák. Ezért erre az időszakra nem áll rendelkezésére az európai lőfegyvertartási igazolványa, ami azt jelenti, hogy más országokban sem tud ez idő alatt vadászni.
<P>
Ekkora bürokráciára nincs szükség; ez rendkívül hátrányos az Egyesült Királyságba szervezett vadászutak ösztönzésére, beleértve az én észak-írországi választókörzetemet is. Biztos vagyok abban, hogy a lőfegyvertartási igazolvány másolatának előzetes benyújtása is megfelelne ugyanerre a célra. Ezért bízom benne, hogy a megfelelő időben ezt az anomáliát is ki lehet majd küszöbölni.
<SPEAKER ID="214" NAME="Michl Ebner" AFFILIATION="PPE-DE">
(DE) Elnök úr, biztos úr, hölgyeim és uraim! Ezen irányelv módosításának alapja az ENSZ jegyzőkönyv és az a kérdés volt, hogy hogyan tudunk hatékonyan szembeszállni a terrorizmussal. A Bizottság javaslata szintén ezen alapult. Az előadó javaslata eléggé forradalmi módon közelítette meg a meglévő irányelvet.
<P>
Ha szemügyre vesszük mai vitatémánkat és a holnapi szavazást, azt kell látnunk, hogy olyan kompromisszummal állunk szemben, amely - amint az igen gyakori - nem teljesen elégíti ki az összes félt. A kompromisszum ebben testesül meg: egyrészt megpróbálunk mindennel szembeszállni, ami illegális - és itt soha nem lehetünk eléggé szigorúak -, másrészt nem kívánjuk túl bonyolulttá tenni a legális lőfegyverek használatát. Természetesen néhány aspektusban, például a lőfegyverek kategóriái és nyilvántartása terén a szubszidiaritás elvének alapján még szigorúbb szabályok kellenének, de ez az álláspont nem aratott osztatlan sikert. Mégis, a kezdő lépést megtettük, és majd kiderül, hogy hogyan működik az egész a gyakorlatban, hogyan kezelik a tagállamok ezt a problémát.
<P>
Úgy gondolom, ez egy életképes kompromisszum, és tudom, hogy minden érintett rendkívül sokat dolgozott azért, hogy ezt elérjük, ezért én is szeretném köszönetemet kifejezni.
<P>
Ezen a területen azonban mindig szem előtt kell tartanunk a legális és az illegális lőfegyverek közötti különbséget. Az illegálisan tartott fegyverek problémáját szigorúan és következetesen kell kezelni, de a legális szféra tekintetében józanul, bürokratikus bonyolultságok nélkül kellene eljárni.
<SPEAKER ID="215" NAME="Véronique Mathieu" AFFILIATION="PPE-DE">
(FR) Elnök úr, biztos úr, hölgyeim és uraim! A holnap szavazásra bocsátott aktus olyan kompromisszum, ami végre kielégíti az összes legális lőfegyver tulajdonost. A Bizottság eredeti aktusa is teljesen elfogadható volt számunkra, csakúgy, mint a Tanács álláspontjai. Az előadó sajnos néhány igen különös álláspontot tett a magáévá, s néhány kezdeti elképzelése miatt elég nagy harcot kellett vívnunk vele. Ugyanakkor köszönetet kell mondanom Podesta úr fáradságos munkájáért, türelméért és diplomáciai készségéért a PPE képviselőcsoport ülései és sok más munkaértekezlet során.
<P>
Az általunk kiharcolt kompromisszum minden legális fegyverhasználót kielégít. Meg kell mondanom, hogy a francia vadászok örömmel látták, hogy a négy lőfegyver kategóriát megtartottuk: ez rendkívül fontos kérdés Franciaországban, és nagyon elégedett vagyok ma este azzal, hogy sikerült megőriznünk őket. Azt is örömmel állíthatom, hogy elégedett vagyok a központi nyilvántartási rendszerrel, mert teljesen logikus az az elvárás, hogy képesnek kell lennünk a fegyverek nyomonkövetésére. Úgy érzem, polgáraink biztonsága szempontjából ez az egyik legfontosabb kérdés. A fegyverkereskedők szintén elégedettek a CIP jelöléssel. A táveladással is elégedettek vagyunk. Az aktus egészével is viszonylag elégedettek vagyunk.
<P>
Mindazonáltal úgy érzem, az utóbbi év munkája alapján szót kell ejtenünk az előadók kezdeti álláspontjával kapcsolatban: óvakodnunk kellene attól, hogy a munka első lényeges elemeit illetően túlságosan rugalmatlan pozíciót vegyünk fel. Ha a Bizottság, a Tanács és a PPE képviselőcsoport nem állt volna ki oly szilárdan az álláspontja mellett, akkor olyan aktus felé tereltek volna bennünket, amelyet lehetetlen lett volna alkalmazni; olyan zöld álláspont és ideológia felé, amely a vadászokat és legális fegyverhasználókat sújtotta volna.
<SPEAKER ID="216" NAME="Paul Rübig" AFFILIATION="PPE-DE">
(DE) Elnök úr, tényleg csak szeretném megkérdezni, hogy a McCarthy asszonynál lévő fegyver meg van-e jelölve, nyilvántartásba van-e véve, és van-e engedélye arra, hogy behozza a Parlamentbe.
<SPEAKER ID="217" NAME="Arlene McCarthy" AFFILIATION="PSE">
Elnök úr! Ezt a kérdést nekem kell megválaszolni, mivel világosan látszik belőle, hogy Rübig úr nincs tisztában az előtte levő jogszabállyal. Mivel a szóban forgó dolog nem lőfegyverként van definiálva, ezért engedélyre sincs szükség a megvásárlásához: akárki megveheti az utcán, bűnözők is. Ezért mielőtt beleszólna, legalább arról győződjön meg Rübig úr, hogy tudja, miről beszél.
<P>
Ugyanakkor egy rendtartással kapcsolatos kérdésben is fel kell szólalnom: Goudin asszony egy gyanúsításával kapcsolatban szeretném helyesbíteni a jegyzőkönyvet. A trialógusból nem zártunk ki semmiféle árnyékelőadót. Az IND/DEM képviselőcsoport is kapott meghívást, ki is jelölt egy előadót 18 hónappal ezelőtt, aki azután egyetlen bizottsági ülésen vagy meghallgatáson sem jelent meg, és nem jelent meg egy trialóguson sem. Goudin asszony nagyon jól tudja, hogy őt csak két hete nevezték ki, hogy vegye át a meg nem jelent árnyékelőadó szerepét.
<P>
Igenis megvédem előadónk, árnyékelőadóink és a Bizottság munkáját, mert mi minden kérdést komolyan veszünk, komolyan végezzük a munkánkat, és az IND/DEM képviselőcsoport is jobban tenné, ha komolyan venné a munkáját.
<SPEAKER ID="218" NAME="Elnök">
A vitát berekesztem.
<P>
A szavazásra holnap kerül sor.
