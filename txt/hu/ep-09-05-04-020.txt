<CHAPTER ID="020">
A Parlament 2010-es pénzügyi évre vonatkozó bevételi és kiadási becslései és a 2010-es költségvetés (vita)
<SPEAKER ID="155" NAME="Elnök">
A következő napirendi pont a Maňka úr által a Költségvetési Bizottság nevében a Parlament 2010-es pénzügyi évre vonatkozó bevételi és kiadási becsléseiről készített jelentés.
<SPEAKER ID="156" NAME="Vladimír Maňka">
előadó. - (SK) Az Európai Parlament főtitkárával, Klaus Welle úrral tartott megbeszéléseim során a kezdetektől nyilvánvaló volt számomra, milyen erőfeszítéseket tesz a probléma megoldása érdekében. Elismerésemet fejezem ki abbéli igyekezetét illetően, hogy optimálisabbá kívánja tenni a 6000 főt foglalkoztató Európai Parlament Igazgatóságának munkáját. Hasonló elkötelezettséget és pozitív hozzáállást tapasztaltam az Európai Parlament különböző főigazgatóságainak képviselővel folytatott tárgyalások során is.
<P>
Néhány területen máris meghatároztuk a lehetséges megtakarítások körét, és megoldási javaslatokat tettünk. Ennek egy példája az Elnökségi Főigazgatóságnak a biztonsági szolgálatokra vonatkozó cselekvési terve, amely Brüsszelben, Strasbourgban és Luxembourgban évente összesen 2,6 millió euró összegű megtakarítást tesz lehetővé anélkül, hogy hátrányosan befolyásolná a biztonság és a védelem színvonalát.
<P>
Az Európai Parlament költségvetésében szereplő legtöbb kiadási tétel és fontosabb projekt többéves időszakra szól. Szilárd meggyőződésem, hogy a középtávú költségvetés-tervezés javításával és az átláthatóság növelésével megvalósítható a hatékonyságnövelés. Hölgyeim és uraim! A most bemutatott, és a Költségvetési Bizottság által jóváhagyott jelentés egyértelműen jelzi, hogy több mozgásteret kívánunk biztosítani a Parlament számára. Ha a Költségvetési Bizottság meghatározta is a lehetséges megtakarítások körét, illetve csökkentett bizonyos tételeket, ezekkel nem azért kezdtünk el most foglalkozni, hogy bizonyítsuk a keménykezűségünket, vagy belharcokat indítsunk egyrészről az Igazgatóság és az Elnökség, másrészről pedig a Költségvetési Bizottság között. Közös célunk az volt, hogy átfogó szakmai összefoglalást készítsünk e kérdésről, és annak alapján megfelelő döntést hozzunk. A munkaerő-tervezés során a Költségvetési Bizottság figyelembe veszi a szolgálatok felépítésével kapcsolatos javaslatokat és módosításokat, illetve az Elnökség által benyújtott munkaerőtervet. Amint a tanulmányok szerint szükséges összes követelményt tartalmazó összefoglaló a rendelkezésünkre áll, a Bizottság részletesen megvizsgálja majd a teljes követelménycsomagot.
<P>
Az elmúlt héten találkozót tartottam Hans Lindbladdal, a svéd Pénzügyminisztérium államtitkárával, aki a pénzügyek terén az EU svéd elnökségét képviseli majd, valamint a brüsszeli svéd Állandó Képviselet és a svéd Pénzügyminisztérium további tisztviselőivel. Ígéretet kaptam az európai intézményi költségvetések racionalizálásában való szoros együttműködésre. A svéd elnökség képviselői külön hangsúlyt fektettek az épületekkel kapcsolatos politikára, amely számunkra is kiemelten fontos kérdés. Az épületek vásárlására és bérlésére fordított kiadások az uniós intézmények egyik legfőbb adminisztrációs költségtételét képezik. Alig több mint három évvel ezelőtt az intézmények 2 millió négyzetméternél is nagyobb területet vettek igénybe. Ezért úgy döntöttünk, hogy az épületekkel kapcsolatban közös politikára, jobb intézményközi együttműködésre, a tervezés megfelelőbb összehangolására, egyes területeken a hivatali területek összevonási lehetőségeinek felülvizsgálatára, valamint a közbeszerzések hatékonyabb felhasználására van szükség. Ezért örömmel fogadtam a főtitkár ígéretét, amely szerint az új választási időszakban a lehető leghamarabb benyújt majd egy javaslatot az épületekkel kapcsolatos középtávú stratégiai tervre vonatkozóan, annak érdekében, hogy a parlamenti képviselők már az őszi első olvasatot megelőzően hozzájussanak, és így elfogadhassák a költségvetési döntéseket.
<P>
Az európai intézmények közötti együttműködés javításával évente több millió euró összegű megtakarítást érhetünk el. Úgy gondolom, a többnyelvűséggel foglalkozó intézményközi munkacsoporttal folytatott együttműködés lehetővé teszi majd, hogy hatékonyabban kihasználjuk az e területen rendelkezésre álló szabad kapacitást. Jövőre elkészül az Euramis fordítástámogató eszközről szóló tanulmány, amelynek teljes és automatikus használata várhatóan forradalmasítja majd a fordítási tevékenységet, illetve az annak során megvalósuló együttműködést. Meggyőződésem, hogy az elkövetkezendő két évben ez az eszköz jóval hatékonyabbá és gazdaságosabbá teszi majd ezt az ágazatot, és így kevésbé leszünk ráutalva a külső szolgálatokra.
<SPEAKER ID="157" NAME="Margaritis Schinas">
a PPE-DE képviselőcsoport nevében. - (EL) Elnök asszony! Ma a Parlament 2010-es évi költségvetéséről döntünk egy igen fontos időszakban, amelyet először is, reményeink szerint, a Lisszaboni Szerződés hatálybalépése, másodszor az Európai Uniót sújtó jelentős gazdasági válság, harmadszor pedig a parlamenti képviselőket és alkalmazottakat érintő új rendeletek határoznak meg. Mindezen elemek szerves részét képezik az Európai Parlament 2010. évre vonatkozó költségvetésének, és úgy gondolom, hogy parlamenti képviselőként meg kell találnunk a megfelelő hozzáállást e lehetőségek között, nem kísérletezéssel, szeszélyes hóbortokkal és túlzó költekezéssel, hanem ésszerűen, és a társadalom által elvárt feltételekkel összhangban.
<P>
Ezért úgy gondolom, mindez új kezdetet jelöl, hiszen a válság közepén az Európai Parlament jó példával jár elöl, amennyiben a 2010. évre vonatkozó kiadásait reális, mondhatni alacsony szinten tartja. A költségvetés összege nem éri el az adminisztrációs költségek tekintetében engedélyezett 20 százalékos küszöb értékét. Az Elnökség kezdeti becsléseihez képest a 2010-es évre szóló költségvetést 6,5 millió euróval csökkentettük, ha pedig a végső számadatokat összehasonlítjuk a tavalyi költségvetéssel, látni fogjuk, hogy a parlamenti képviselőkre és asszisztensekre vonatkozó új előírások által teremtett további igények ellenére a növekedés véleményem szerint rendkívül ésszerű, jóval 4 százalék alatti.
<P>
A folyamat kezdetén az Európai Néppárt (Kereszténydemokraták) és az Európai Demokraták parlamenti képviselőcsoportja, amelyet ebben a témában előadóként képviselhettem, fontos célkitűzést fogalmazott meg a 2010. évi költségvetésre vonatkozóan. Azt szeretnénk, ha a parlamenti forrásokat elsősorban olyan ágazatokra fordítanánk, ahol a Parlament tényleges illetékességgel és befolyással bír, ezek pedig a jogalkotási területek. Szeretnénk, ha megváltozna az a gyakorlat, hogy számos képviselőnk foglalkozik olyan ügyekkel, amelyekbe a Parlamentnek nincs beleszólása, ott azonban, ahol a jogalkotás révén tehetne valamit az intézmény, a munkaerő és a források egyaránt elégtelenek. Ezért úgy gondoljuk, és ezt első olvasatban ismét meg kell majd vitatnunk, hogy a kezdeti kiadások tükrözik ezen prioritásunkat, és egyetértünk azzal, hogy az előadó kiemelte a többnyelvűség és az épületek problémáját, amelyek számunkra mindig is nagy jelentőséggel bírtak, azonban elsősorban a jogalkotás fontosságának szempontjából.
<P>
Azzal fejezném be, amivel kezdtem; jelenleg nincs helye a szeszélyeknek és a fölösleges költekezésnek. A költségek visszafogásának, a komolyságnak és az alapvető szükségletek előtérbe helyezésének van most itt az ideje. A három nagy többéves programot, a web-tévét, az Európai Történelmi Múzeumot és különösen a látogatói központot illetően kifejezett garanciákat kérnénk a megvalósításukra vonatkozóan, hogy a 2010. évi költségvetésből is támogatni lehessen őket, természetesen kizárólag a megfelelő, szigorú és folyamatos ellenőrzés elképzelésének megfelelően.
<SPEAKER ID="158" NAME="Zbigniew Krzysztof Kuźmiuk" LANGUAGE="PL">
Elnök asszony! A Parlament 2010-re vonatkozó bevételi és kiadási becsléseiről folytatott vitában a Nemzetek Európájáért Unió Képviselőcsoportja nevében felszólalva három dologra szeretném felhívni a figyelmüket. Először is, támogatnunk kell az előadó javaslatát arra vonatkozóan, hogy a Parlament 2010-re vonatkozó bevételi és kiadási becsléseiről szóló tervezetet jelenlegi, az Európai Parlament Elnöksége által ez év áprilisában elfogadott formájában szavazzuk meg. A végső költségvetési döntést a következő Parlamentre kell bíznunk, gondoskodva arról, hogy 2009 szeptemberében bizonyos költségvetési tételeket ismét megvizsgáljanak majd.
<P>
Másodszor, pozitívan kell értékelnünk azt a tényt is, hogy a jelenleg elfogadott becslések szerint csupán 2,72 százalékos költségnövekedés várható, ami azt jelenti, hogy a jelen állás szerint nem lesz szükség a korábban javasolt 4 százalékos kiadásnövelésre, illetve azt, hogy az új Parlament ősszel jelentős mozgásteret kap majd e téren.
<P>
Harmadszor és végezetül, határozottan támogatni szeretném az előadónak a többnyelvűséggel kapcsolatos javaslatát, különösképpen annak biztosítását, hogy az összes európai parlamenti képviselő számára egyenlő módon rendelkezésre álljanak a fordító- és tolmácsszolgálatok. Támogatásra érdemesek még a parlamenti információs és kommunikációs technológiával kapcsolatos tételek, és elsősorban az ezen erőforrások minél hatékonyabb felhasználását célzó tervek.
<SPEAKER ID="159" NAME="Vladimír Maňka" LANGUAGE="SK">
A mai vita befejezéseként szeretném megköszönni kollégáimnak, hogy megosztották velünk véleményüket. Köszönetet szeretnék még mondani az intézmények, köztük az Európai Parlament képviselőinek, akikkel az elmúlt három hónap során költségvetésük előkészítését érintően több tucatnyi megbeszélést folytattunk. Köszönetet mondok a Költségvetési Bizottság elnökének, Böge úrnak, a képviselőcsoportok árnyékelőadóinak és koordinátorainak, kollégáimnak, valamint a Költségvetési Bizottság tanácsadóinak és munkatársainak, akik a legtöbb megbeszélésen részt vettek. Önöknek köszönhető, hogy a legtöbb esetben közös megközelítést tudtunk kialakítani, és közös megoldást találtunk.
<P>
A június elején megrendezésre kerülő európai parlamenti választások miatt igen kevés időnk volt a költségvetési javaslatok elkészítésére és megvitatására, és még kevesebb kompromisszumok keresésére. Ennek ellenére megtaláltuk őket, így immár kijelenthetem, hogy együttműködésünk eredményei kedvező hatással lesznek az Európai Parlament munkájára. Mindeközben a 2010. évi költségvetés előkészítésekor az Európai Parlament szerkezete az elmúlt 10-12 év legkomolyabb változásán megy keresztül. Nagy kihívás ez az Európai Parlament vezetése és mindannyiunk számára. Úgy gondolom, az év végén elmondhatjuk majd, hogy megnyitottuk az utat az Európai Parlament és az egyéb európai intézmények munkájának hatékonyabbá tétele előtt.
<SPEAKER ID="160" NAME="Elnök">
A vitát lezárom.
<P>
A szavazásra 2009. május 5-én, kedden kerül sor.
