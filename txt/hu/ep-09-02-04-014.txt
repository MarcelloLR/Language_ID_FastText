<CHAPTER ID="014">
Kérdések órája (a Tanácshoz intézett kérdések) 
<SPEAKER ID="316" NAME="Elnök">
A következő napirendi pont a Kérdések órája (B6-0006/2009).
<P>
A következő kérdéseket intézték a Tanácshoz.
<P>

<P>
Tárgy: KKV-k
<P>
Mivel a cseh elnökség prioritásai, a 3E között szerepel a gazdaság, milyen konkrét lépéseket tesz a Tanács a kis- és középvállalkozások piacgazdaságba vetett bizalmának növelése érdekében a jelenlegi gazdasági helyzet fényében?
<SPEAKER ID="318" NAME="Alexandr Vondra">
a Tanács soros elnöke. - Hadd kezdjem azzal, hogy nagyon örülök, hogy a kis- és középvállalkozásokról kaptam kérdést, mert a jelenlegi gazdasági válságban a nagy vállalkozások és a nagy társaságok mindig elég erősek ahhoz, hogy könnyítésért lobbizzanak, de ez sokkal nehezebb a KKV-k számára, és ez természetesen rendszerszintű megközelítést igényel.
<P>
Amint azt Önök is tudják, 2008. december 1-jén a Tanács elfogadta a Bizottság által 2008. november 26-án benyújtott gazdaságélénkítési tervet. A pénzügyi válságra adott válaszul a Tanács támogatott egy olyan ösztönzést a vállalkozások és a fogyasztói bizalom helyreállítására, amely körülbelül az EU bruttó hazai termékének 1,5%-át teszi ki. A terv ezenkívül konkrét intézkedéseket tartalmaz a kis- és középvállalkozások támogatására, ezek közül a legfontosabb a KKV-k pénzügyi forrásokhoz való jobb hozzáférésének biztosítása és az adminisztratív terhek csökkentése.
<P>
A Tanács abban is egyetértett, hogy az európai, elsősorban kis- és középvállalkozások keretfeltételeinek fejlesztése elengedhetetlen a válság versenyképességre gyakorolt hatásainak ellensúlyozására és a munkahelyteremtés elősegítésére és támogatására.
<P>
A Tanács elfogadott továbbá két következtetéscsomagot a kis- és középvállalkozások támogatásával kapcsolatban az általános versenyképesség összefüggésében. Először azokat a következtetéseket, amelyben jóváhagyták a KKV-k támogatására vonatkozó azon javaslatokat, amelyeket a Gondolkozz előbb kicsiben: Európai kisvállalkozói intézkedéscsomag, a "Small Business Act” című bizottsági közlemény, az úgynevezett SBA tartalmazott, ideértve egy olyan cselekvési tervet, amely felvázolja azokat a prioritással rendelkező intézkedéseket, amelyek különös figyelmet érdemelnek.
<P>
Másodszor, elfogadta "A világszintű klaszterek felé az Európai Unióban: a széles alapokon nyugvó innovációs stratégia végrehajtása” című bizottsági közlemény következtetéseit. Bár a klaszterek nem kifejezetten a kis- és középvállalkozásokra utalnak, azok fontos szerepet játszanak több, EU szinten felállított klaszterben.
<P>
Az Európai Tanács a 2008. december közepén tartott ülésén elfogadta az európai gazdaságélénkítési tervet, és támogatta a teljes Európai kisvállalkozói intézkedéscsomag végrehajtását. Kifejezetten támogatta az Európai Befektetési Bank (EBB) intervenciójának növelését, hogy az elérje a 30 milliárd eurót 2009. és 2010. során, kifejezetten a KKV-knak nyújtott hitelek tekintetében, hogy az 10 millió euróval növekedjen az EBB szokásos hitelpolitikáján felül ebben a szektorban.
<P>
A Tanács támogatta a két évre szóló ideiglenes mentességet a de minimis állami támogatási küszöbön túl legfeljebb 50 000 euro értékben, és az igényelt állami támogatási keretrendszer igény szerinti hozzáigazítását a vállalkozások, különösen a KKV-k támogatásának növelésére.
<P>
A Tanács továbbá felszólított a gyorsított eljárások használatára az EK jogszabályaiban megkövetelt közbeszerzési szerződések odaítélése során, valamint a vállalkozásokra nehezedő adminisztratív terhek csökkentésére.
<P>
A cseh elnökség a továbbiakban is folytatja ezeket az erőfeszítéseket, mivel a mi gazdaságunk széles körűen támaszkodik a KKV-kra, tehát van ebben tapasztalatunk. Ezért a Versenyképességi Tanácsnak a cseh elnökség alatt a közeljövőben tartandó mindkét ülése - az egyikre nagyon hamar, március elején kerül sor, ezenkívül lesz egy informális ülés Prágában - foglalkozik az adminisztratív terhek csökkentésével, mivel úgy gondoljuk, hogy egy jobb szabályozás fontos tényező a versenyképesség növelésében, főleg a KKV-k esetében, és még fontosabb szerepe van a gazdasági válság idején.
<P>
Ezenfelül az elnökség folytatni akarja a cselekvési terv megvalósítását és ezt a KKV-politikát a társadalom előterébe kívánja helyezni, valamint szeretné összekötni a cselekvési terv végrehajtását minden tagállam nemzeti reformprogramjával.
<P>
Ezenkívül az elnökség továbbra is fokozott erőfeszítéseket tesz a KKV-kat érintő jogalkotási javaslatok tárgyalásában, például az európai magánvállalkozás statútumában, amely a KKV-knak olyan társasági formát ajánl, amely lehetővé teszi, hogy kihasználják lehetőségeiket és határokon átnyúló tevékenységeket dolgozzanak ki.
<P>
Egy további jogalkotási javaslat, amelyet meg kell említenem, az a javasolt irányelv a csökkentett ÁFA-kulcsokról a munkaigényes szolgáltatásoknál, amelyeket a következő ECOFIN Tanácsok fognak megvitatni.
<P>
Ezen túlmenően a Tanács felülvizsgálja a késedelmes fizetésekkel kapcsolatos irányelvet, amelynek az előkészületei folynak, és amelynek biztosítania kell, hogy a kis- és középvállalkozásoknak mindig időben fizessenek minden gazdasági ügylet során. Ez is nagyon fontos a jelenlegi helyzetben.
<SPEAKER ID="319" NAME="Elnök">
Mivel nagyon kicsúsztunk az időből, azt javaslom, hogy a Tanács minden ezt kiegészítő kérdésre együttesen válaszoljon. Amint Önök is tudják, csak két kiegészítő kérdést tudok elfogadni az eredeti kérdéséhez. Ebben a helyzetben kiválasztottam kettőt a benyújtott öt kérdésből úgy, hogy különböző politikai pártok és nemzetek legyenek a kérdezők között. Az általam kiválasztott tagok Philip Bushill-Matthews és Silvia-Adriana Ţicău.
<SPEAKER ID="320" NAME="Olle Schmidt">
szerző. - Általában a saját anyanyelvemet használom, de mivel Marian Harkint helyettesítem, ezért megpróbálom tört angolsággal. Ez a Parlament közös nyelve.
<P>
Miniszter úr, említette az adminisztratív terheket, és azt a célt, hogy ezeket 2012-re 25%-kal csökkenteni kell. Valóban azt gondolja, hogy ez ambiciózus terv? Nem tehetnénk többet, és elmondaná konkrétan, hogy eddig mit tettek? Mik a céljaik? Nem mondhatná például, hogy 25% 2010-re? Ez tényleg ambiciózus lenne.
<SPEAKER ID="321" NAME="Philip Bushill-Matthews" AFFILIATION="PPE-DE">
Utalt a késedelmes fizetésekkel kapcsolatos irányelv felülvizsgálatára, ami szerintem különösen fontos. Aggódtam azonban azért, mert ennek az egyeztetési időszaka augusztus végén befejeződött, éppen a pénzügyi válság kezdete előtt. Ha az egyeztetési időszakot meghosszabbították volna, véleményem szerint sokkal erőteljesebb válaszokat kaptunk volna, ami jobb alapul szolgálhatna az irányelv alaposabb áttekintéséhez. Érdemes-e megfontolni egy rövid, új egyeztetési időszakot, hogy a lehető legfrissebb információkhoz juthassunk, amin a felülvizsgálat alapulhat?
<SPEAKER ID="322" NAME="Silvia-Adriana Ţicău" AFFILIATION="PSE">
(RO) Kérdést szeretnék feltenni a Tanácsnak az európai gazdaságélénkítési tervről. Ez a terv 30 milliárd eurót juttat a kis- és középvállalkozásoknak. A Bizottság úgy tájékoztatott minket, hogy a támogatásokat beérkezési sorrend szerint fogják odaítélni.
<P>
Azt kérdezem a Tanácstól, hogy milyen lépéseket tesz, hogy minden tagállam kidolgozza a saját programját a kis- és középválallkozások támogatására, hogy hozzáférjenek ezekhez a forrásokhoz.
<SPEAKER ID="323" NAME="Alexandr Vondra">
a Tanács soros elnöke. - Megpróbálom. Az első kérdésre, amely az adminisztratív terhek csökkentésére vonatkozott, az országunk, több hasonlóan gondolkodó országhoz hasonlóan már elkezdett egy ilyen jellegű folyamatot. Hollandiával és néhány más országgal együtt a mi célunk a 20%-os csökkentés 2010-re. Meg kell néznünk, hogy tudunk-e többet tenni 2012-ig.
<P>
A Bizottság 2009 januárjában kiadott egy ütemtervet, amely bemutatja, hogyan biztosítja, hogy minden olyan javaslat, amely szükséges a 25%-os adminisztratív tehercsökkentés eléréséhez közösségi szinten, benyújtásra kerüljön 2009 vége előtt. Az első félévben ezen a területen benyújtott javaslatokra a Tanács fog választ adni a jelenlegi elnökség alatt, tehát biztosan fogunk ezzel foglalkozni. A folyamatot az Európai Tanács tavaszi ülése alatt fogjuk értékelni. Remélem, hogy képesek leszünk a lehető legalaposabb munkát végezni. Bizonyosan ezt szeretné tenni az elnökség.
<P>
A késedelmes fizetésekkel foglalkozó irányelvvel kapcsolatban a Bizottság 2009 februárjának végén szeretné ismertetni javaslatát. Az elnökség megkezdi a kérdés tárgyalását a Tanács előkészítő testületeiben.
<P>
Az utolsó kérdés, amit hiányoltam, az európai gazdaságélénkítési tervvel kapcsolatos. Konkrétan a lehetséges EBB-hitel összegéről. Remélem, hogy a KKV-k képesek lesznek versenyezni a nagyobb társaságokkal. Alig egy órája alapos vitát folytattunk az autóiparról, tehát valóban azt gondolom, hogy az az általános óhaj, hogy a KKV-k profitáljanak ebből.
<P>
Tárgy: Egy új világkereskedelmi megállapodás alapjai
<P>
A multilaterális kereskedelmi tárgyalások dohai fordulójának tavaly nyári elakadása, és a G20-ak tavaly novemberi washingtoni csúcstalálkozóján elért megállapodása után úgy gondolja-e a Tanács, hogy vannak alapjai egy új uniós kereskedelmi javaslatnak, amelyet elfogadnak a fejlődő országok is?
<SPEAKER ID="325" NAME="Alexandr Vondra">
a Tanács soros elnöke. - Medina Ortega úr WTO-ra vonatkozó kérésére válaszul azt mondhatom, hogy véleményem szerint nagyon fontos témát érint. Mindannyian olvastuk a Davosi Világgazdasági Fórum jelentéseit, sőt néhányunk aktív szerepet vállalt az elkészítésében, és a közelmúltban meghallgattuk Pascal Lamy és mások megjegyzéseit. Kétségkívül fennáll a protekcionizmus növekedésétől való félelem, tehát mindannyian nagyon is tudatában vagyunk az előttük álló kihívásoknak.
<P>
Szeretnék rámutatni arra, hogy tavaly november 15-én a G20 tagjai hangsúlyozták annak fontosságát, hogy 2008 végére megalkossák a már elkészült megállapodás feltételeit. Ebben a helyzetben a WTO-tagok küldöttei - ideértve az EU részéről az Európai Bizottságot - felgyorsították a munkájukat Genfben, hogy politikai impulzusokról gondoskodjanak.
<P>
Sok munkát végeztek el, és az erőfeszítés elvezetett az AGRI és a NAMA szövegeinek új felülvizsgálatához. Továbbá, a jelenlegi politikai és gazdasági fejlemények fényében, az Európai Tanács tavaly december közepén leszögezte következtetéseiben, hogy jóváhagyja azt a célt, hogy a WTO-n belül egyezség szülessen azokról a feltételekről, amelyek a dohai forduló következtetéseihez vezetnek egy ambiciózus globális és kiegyensúlyozott jelentéssel és eredménnyel.
<P>
A Tanács és a Bizottság készen állt a konstruktív EU-részvételhez a miniszteri tárgyalásokon, ha és amennyiben összehívják. 2008. december 12-én azonban a WTO főigazgatója, Pascal Lamy, a delegációk vezetőjének informális találkozóján azt javasolta, hogy az év végéig ne hívják össze a minisztereket a feltételek véglegesítésére, mert még az intenzív konzultációk ellenére sem adottak a feltételek egy sikeres miniszteri értekezlethez.
<P>
A dohai fejlesztési menetrend célja a multilaterális kereskedelem átlátható liberalizációja, amely hosszú távú előnyöket és nagyobb fejlődést biztosít a világgazdaságnak, főleg a fejlődő országoknak, a forduló fejlődésorientált jellegének köszönhetően.
<P>
Ezért annak ellenére, hogy semmilyen következtetés nem volt lehetséges 2008 végére, a Tanács továbbra is teljesen elkötelezett a multilaterális kereskedelmi rendszer és a WTO dohai fordulójának ambiciózus, kiegyensúlyozott és átfogó végkifejletének konklúziója felé. Ez szintén nagyon fontos a jelenlegi gazdasági és pénzügyi helyzetben.
<P>
Bár az elnökség teljes mértékben tudatában van azoknak az akadályoknak, amelyek a teljes folyamat sikeres befejezése előtt állnak, kétségtelenül keresi annak módját, hogy érvényt szerezzen ezeknek az elkötelezettségeknek azáltal, hogy dolgozik a dohai fejlesztési menetrend tárgyalások felújításán, mihelyt a feltételek ezt lehetővé teszik. Támogatja továbbá, hogy a munka sokkal intenzívebb legyen a WTO más programjainak keretein belül, különösen a szolgáltatások és a TRIPS terén.
<SPEAKER ID="326" NAME="Manuel Medina Ortega" AFFILIATION="PSE">
(ES) Köszönöm a Tanács soros elnökének a választ, amely szerintem kellően átfogó volt. Szeretném azonban emlékeztetni a Tanács soros elnökét arra, hogy 2008 nyarán a dohai forduló majdnem megállapodással ért véget, de nem jöhetett létre, mivel néhány BRIC-ország nem akart semmilyen engedményt tenni.
<P>
Figyelembe véve, hogy a BRIC-országok nagyobb szerepet kaptak a washingtoni ülésen, lehetséges, hogy azért nem tettek engedményeket, mert úgy látták, hogy másodlagos szerep elfogadására kényszerítik őket, de a washingtoni ülésen elsődleges szerepet kaptak. Van-e a Tanács elnökségének információja arról, hogy a BRIC-országok a washingtoni elkötelezettségük eredményeként aktívabb szerepet játszanak-e és hozzájárulnak-e a dohai forduló sikerességéhez?
<SPEAKER ID="327" NAME="Syed Kamall" AFFILIATION="PPE-DE">
A kérdés kiegészítéseként azon tűnődtem, hogy ha megnézzük az Európai Unió új javaslatait, vagy ha az Európai Uniónak kellene előállnia új javaslatokkal, akkor egyetért-e azzal, hogy minden ilyen javaslatnak tartalmaznia kell olyan intézkedéseket, amelyek megszüntetik a közös agrárpolitika egyenlőtlenségeit, hogy felújíthassuk a NAMA tárgyalásokat, majd az EU GDP-jének körülbelül 70%-át kitevő szolgáltatásokkal kapcsolatos tárgyalásokat. Egyetért-e azzal, hogy eljött az ideje, hogy az EU valódi elkötelezettséget mutasson a szabadkereskedelem felé?
<SPEAKER ID="328" NAME="Gay Mitchell" AFFILIATION="PPE-DE">
Azt szeretném kérdezni a miniszter úrtól, hogy felfigyelt-e az Egyesült Államok gazdaságélénkítési tervében található protekcionista elemekre, különösen azokra, amelyeket a Képviselőház és a Szenátus képviselői terjesztettek elő, és amennyiben igen, akkor a Tanács nevében az amerikai kormányzat tudomására hozta-e az Európai Unió aggályait?
<P>
Ez nem hangzik biztatóan egy újabb dohai forduló esetén. Gondoskodnak-e aggályaink közléséről, mielőtt az Egyesült Államok Kongresszusa elfogadja a szükséges jogszabályokat?
<SPEAKER ID="329" NAME="Alexandr Vondra">
a Tanács soros elnöke. - Úgy gondolom, mindannyian ismerjük a probléma forrását. Ez nem az Európai Unió. Véleményem szerint az Európai Uniónak teljes mértékben érdeke a dohai forduló lezárása, és mi mindent megtettünk ennek érdekében az elmúlt év folyamán, és majdnem, majdnem sikerrel jártunk.
<P>
Hol van akkor a probléma? Először is várnunk kell az Egyesült Államok kormányzatára, és jóllehet néhány kinevezés már megtörtént, másokra ezután kerül sor, és csak ezután fog kiderülni, hogy az Egyesült Államok jelenlegi kormányzata továbbra is elkötelezett marad-e a kereskedelem liberalizációja mellett. Első megközelítésben a jelenlegi helyzetben lehetnek bizonyos kételyeink. A másik ország, amellyel ezt meg kell vitatnunk, India, ahol, mint tudjuk, tavasszal választások várhatók.
<P>
Tehát a Tanács egy olyan kis- vagy közepes országból érkező képviselőjeként, amelynek gazdasága hagyományosan nyitott, szeretném elősegíteni ezt, és szeretném elmondani, hogy elsődleges célunk a tárgyalások lehető leghamarabbi sikeres befejezése, de attól tartok, hogy realistának kell lennem, és nem ígérhetek Önöknek légvárakat.
<P>
Az optimista forgatókönyv a következő: az április elején megrendezendő londoni G20-ülés világos, kedvező üzenete, majd az elkötelezettség teljesítése és végrehajtása, amelyet júniusban vagy júliusban miniszteri ülés követhet Genfben. A mezőgazdasági és a NAMA (hozzáférés a nem mezőgazdasági piacokhoz) változatokat aláírhatják. Tehát mindannyian ezt reméljük. Keményen dolgozunk ennek eléréséért, de elnökségünk végén még találkozunk, és ekkor ki fog derülni, hogy sikerrel játunk-e vagy sem.
<P>
Tárgy: Az épületek energiahatékonyságának fejlesztésére tett intézkedések
<P>
A Tanács célul tűzte ki, hogy 20%-kal csökkenti az üvegházhatást okozó gázok kibocsátását, és 20%-kal növeli az energiahatékonyságot 2020-ig, valamint azt, hogy az energiaszükséglet 20%-a megújuló energiaforrásokból származzon. Az üvegházhatást okozó gázok kibocsátása 40%-ban az épületekből származik. Az épületek energiahatékonyságának javítása jelentősen csökkentheti az üvegházhatású gázok kibocsátását. Novemberben a Bizottság javasolta az épületek energiahatékonyságáról szóló irányelv felülvizsgálatát.
<P>
Figyelembe véve, milyen fontos a polgárok számára az épületek energiahatékonysága, mivel ezzel csökkenhet a villany- és fűtésszámlájuk, meg tudja mondani-e a Tanács, milyen fontosságot tulajdonít ennek a területnek 2009 januárjától áprilisáig?
<SPEAKER ID="331" NAME="Alexandr Vondra">
a Tanács soros elnöke. - Szeretném megköszönni Ţicău asszony kérdését, amely időszerű is. A lakhatást, vagyis az energiahatékonyság javításának kérdését, és azt az elkötelezettségünket, hogy 2020-ra az energiahatékonyságot 20%-kal javítjuk, nagyon komolyan kell venni.
<P>
A Tanács egyetért azzal, hogy az épületek energiahatékonyságáról szóló irányelv felülvizsgált tervezete alapvető fontosságú ahhoz, hogy a Közösség elérje a célját az energiahatékonyság javításában, a megújuló energiaforrások használatában, valamint csökkentse az üvegházhatást okozó gázok kibocsátását. A közelmúltban a gázválság ismét leleplezte az EU energiafüggőséggel szembeni sebezhetőségét. Ahhoz, hogy sikereket érjünk el egy ambiciózus csökkentési cél megvalósításában úgy, hogy nem növeljük az energiabiztonság kockázatait, sok rövid-, közép- és hosszú távú intézkedést kell hoznunk, amellyel csökken az energiafüggőségünk.
<P>
Ezek között az épületek energiahatékonyságának növelése az egyik legfontosabb. Ennek eredményeként az elnökség elkezdte az irányelv tervezetének vizsgálatát munkacsoporti szinten. A vizsgálat célja a javaslatban található nehézségek feltárása. Arra számítunk, hogy először az irányelv hatályának kérdése kerül terítékre. A hatály kérdése a legfontosabb, nem csupán a lehetséges energia-megtakarítás szempontjából, hanem a háztartásokra nehezedő adminisztratív terhek tekintetében is. Ezért a cseh elnökség gondoskodik arról, hogy a következő hónapokban folytatódjon az intenzív munka. Rendszeresen tárgyalok Martin Bursík úrral, akivel együtt dolgozom a kormányban és a környezetvédelmi miniszterrel, aki a megfelelő Tanács elnöke.
<P>
A Tanács ebben a kérdésben folyamatosan tájékozódik az ITRE Bizottság munkájáról. Tájékoztatom Önöket, hogy a kérdések órája után találkozom ennek a bizottságnak az elnökével. Az elnökség elkötelezte magát a lehető legnagyobb előrehaladás elérése mellett az irányelv korai elfogadása céljából. Ebből a célból június közepén egy jelentés benyújtását tervezi a TTE-Tanácsnak. A TTE-Tanács várhatóan az első ülésén, február 19-én fogadja el az energiapolitika második stratégiai felülvizsgálatának tanácsi következtetéseit, és ez az ülés adja az Európai Tanács márciusi ülésének szempontjait.
<P>
Megfelelő figyelmet fordítunk a jelenlegi ukrán-orosz gázvitára és annak következményeire is. Politikai vitát tartunk az olajkészletekről szóló tanácsi irányelvtervezetről. Tehát a Tanács általánosságban fontosnak tartja, hogy a legmagasabb szintű prioritást biztosítsák a következő hónapokban a belső energiapiacra vonatkozó jogalkotási intézkedések harmadik csomagjáról szóló tárgyalások lezárásának az Európai Parlamenttel. A Tanács emlékeztet arra is, hogy az energiahatékonyságot az energiabiztonság, a környezetvédelem, és valójában az energiapolitika második stratégiai felülvizsgálatának szélesebb kérdéskörében kell megközelíteni.
<SPEAKER ID="332" NAME="Silvia-Adriana Ţicău" AFFILIATION="PSE">
(RO) Szeretném, ha tudnák, hogy a jelentésemben javasolni fogom az energiahatékonyság és a megújuló energiaforrások európai alapjának létrehozását, hogy segítsen magán és közösségi forrásokat bevonni meghatározott energiahatékonysági projektek végrehajtásába az Európai Unióban, és szeretném megnyerni a Tanács támogatását is ennek a fontos kezdeményezésnek.
<SPEAKER ID="333" NAME="Zita Pleštinská" AFFILIATION="PPE-DE">
- (SK) Az épületek energiahatékonysága közvetlenül az európai fogyasztók megtakarításaihoz vezet. Megoldást látok az automatizált, intelligens fogyasztásmérő rendszerek széles körű elterjedésében, amelyek percre pontosan mutatják az energiafelhasználást a háztartásokban is.
<P>
Mit tehet a Tanács a megoldás végrehajtásáért? Milyen ütemtervet tart reálisnak? Ösztönözheti-e a Tanács a budapesti Európai Technológiai Intézetet, hogy foglalkozzon az épületek energiahatékonysági problémáival?
<SPEAKER ID="334" NAME="Colm Burke" AFFILIATION="PPE-DE">
Volt-e megbeszélés arról a Tanácsban, hogy a tagállamok pénzügyi ösztönzőket biztosítsanak az energiahatékonyság növelésére, főleg az idősebb emberek számára? Másrészről ez növelné az energiahatékonyságot, ugyanakkor munkahelyeket teremtene.
<SPEAKER ID="335" NAME="Alexandr Vondra">
a Tanács soros elnöke. - Teljesen egyetértek abban, hogy az energiahatékonyság fontos eszköz a környezetvédelmi megfontolások és az energiabiztonság igényének kezelésére.
<P>
Hazánkban ezt most vitatjuk meg - most kilépek az elnökségi szerepemből -, és Prágában két intézkedést tartunk valóban fontosnak. A többi is fontos, de vagy csak hosszú távon, vagy nem rendelkeznek jelentős hatással. Az egyik a lakhatás és az energiahatékonyság. A másik az atomenergia, de azt is tudom, hogy ez érzékeny téma néhány tagállam szemében. Ezek a legfontosabbak az éghajlatváltozás elleni küzdelemben és az energiahatékonysággal való foglalkozásban. Ezért ennek az időszaknak a kihívása a megfelelő eszközök megtalálása az energiahatékonyság és a lakhatási feltételek javítása.
<P>
Szeretnék foglalkozni a finanszírozás kérdésével. Az Európai Regionális és Fejlesztési Alap a Bizottság javaslatára talált forrásokat a háztartásba és az energiahatékonyságba történő beruházásba, tehát ez egy rendelkezésünkre álló eszköz az újjáépítési terv keretrendszerén belül.
<P>
Másik lehetőség a Romániához hasonló országok számára - ezt a saját országomból tudom - a kibocsátáskereskedelmi rendszer használata a kiotói rendszeren belül, tehát innen is lehetséges forrást teremteni.
<P>
Úgy gondolom, megvannak az eszközeink. Az új irányelvvel kapcsolatban azt gondolom, hogy a hatállyal kapcsolatos viták a legfontosabbak. Természetesen a cseh elnökség, a soron következő svéd elnökséggel együttműködve - mivel ez számukra is prioritás - megpróbál a lehető legtöbbet tenni, és nem sok időt pazarolni.
<P>
Tárgy: Energia, külkapcsolatok és a gazdaság a cseh elnökség alatt
<P>
Az elnökség, a hivatali idejére kinyilvánított prioritásainak fényében meg tudja-e pontosan nevezni, hogyan kívánják integrálni a három prioritást konkrét kezdeményezésekben? Különösen a keleti partnerekkel való tárgyalásokra gondolok a stratégiai energiafolyosóról, amely arra szolgálna, hogy garantálja az EU jövőbeli energiabiztonságát és gazdasági versenyképességét.
<SPEAKER ID="337" NAME="Alexandr Vondra">
a Tanács soros elnöke. - Szeretném megköszönni Burke úrnak a kérdést a déli folyosó tervéről, és a cseh elnökség alatt küszöbön álló tárgyalásokról. Gondoskodni fogunk arról, hogy ez legyen a három prioritás - energia, külkapcsolatok és a gazdaság -, amely teljesen integrált, egymással kölcsönösen összefügg és konkrét lépésekre koncentrál: ezek közül ez az egyik. Különösen a megbízható energiaellátás céljára helyez hangsúlyt, a harmadik országokkal és régiókkal való energiakapcsolatok kialakításával, valamint az energiaforrások szélesebb körű diverzifikációján való munkával és a tranzit útvonalakkal.
<P>
Az elnökség szeretné előrevenni ezt a munkát az energiapolitika második stratégiai felülvizsgálatáról szóló bizottsági közleményben található elemek alapján. A Tanácsnak februárban következtetéseket kell elfogadnia ennek a közleménynek az alapján, és az energiabiztonság a 2009. tavaszi Európai Tanács különleges középpontja lesz.
<P>
A munka részeként sok értekezletet tervezünk harmadik országokkal vagy harmadik országokban található szervezetekkel. Ezek az értekezletek vagy kizárólag az energiával kapcsolatos témákkal foglalkoznak, vagy érintik az energia témáját más témák között. Ami azokat a stratégiai energiafolyosókat illeti, amelyre a tisztelt képviselő utalt, az elnökség a következő értekezleteket szervezi. Először a legfontosabb a nemzetközi befektetési konferencia az ukrajnai gáztranzit-rendszerbe, amely 2009. március 23-án lesz Brüsszelben. A második az úgynevezett déli folyosó csúcstalálkozó, amelyet a keleti partnerség eseményével együtt kívánunk megrendezni Prágában, május elején. Az értekezlet célja egy kölcsönösen előnyös párbeszéd kezdete az EU és a kaszpi-tengeri régió tranzit- és termelő államaival. Ez elvezethet az energiaellátási útvonalak, a beszállítók és források szélesebb körű diverzifikációjához, így megerősíti az EU energiabiztonságát. Az egyik konkrét cél a Nabucco-projekt előmozdítása.
<P>
A stratégiai energiafolyosók kérdését valószínűleg tárgyalják az EU-Oroszország Energiaügyi Állandó Partnerségi Tanács ülésén, amelyet szintén a cseh elnökség idején szerveznek, valószínűleg májusban, hogy még egy fordulót szervezhessenek a 2009. május 22-ére tervezett EU-Oroszország csúcs előtt. Tehát a stratégiai energiafolyosók fontossága, amelyre a tisztelt képviselők utaltak, világosan megjelent január elején az ukrán-orosz gázvitában.
<P>
A Tanács 2009. január 12-én tartott rendkívüli ülésén, amelyet ennek a témának szentelt, olyan következtetéseket fogadott el, amelyek számos intézkedést tartalmaznak rövid-, közép- és hosszú távon. Tehát az elnökség annak biztosításán fog dolgozni, hogy megfelelő és konkrét utólagos intézkedések kövessék ezeket az intézkedéseket, annak részeként, hogy magas prioritást tulajdonít az energiabiztonság kérdésének.
<SPEAKER ID="338" NAME="Colm Burke" AFFILIATION="PPE-DE">
Szeretném megköszönni a soros elnök úrnak ezt az átfogó választ. Ezt a kérést valójában az orosz-ukrán gázvita kirobbanása előtt nyújtottam be. Az volt az érzésem, hogy kirobbanhat abban az időben, amikor megtörtént. A kérdésem a következő: Lisszabon után közös energiapolitikáról beszélhetünk; talán felvázolhatja soros elnökként a véleményét arról a továbbfejlesztett eszközrendszerről, amelyet Lisszabon nyújt kihívások jövőbeli kezelésére, és a teljes Lisszaboni Szerződés és megközelítés elfogadásának előnyeiről.
<SPEAKER ID="339" NAME="Justas Vincas Paleckis" AFFILIATION="PSE">
- (LT) Köszönjük ennek a nagyon fontos témának a magyarázatát. Szeretném megkérdezni, hogy a Cseh Köztársaság, az elnökséget betöltő ország, hogyan látja az Északi Áramlat projektet, amelynek van pozitív és negatív aspektusa, és tudjuk, hogy vannak bizonyos kételyek az ökológiai hatását illetően. Tehát elnökségének kezdetén hogyan értékeli ezt a projektet? Köszönöm.
<SPEAKER ID="340" NAME="Paul Rübig" AFFILIATION="PPE-DE">
(DE) Az iránt érdeklődöm, hogy kezdeményezi-e az ECOFIN, másrészről Kovács biztos úr a progresszív adókedvezmény bevezetését Európa-szerte a küszöbön álló energiaprojektekre, mint a Nabucco vezeték vagy új erőművek építése, hogy ösztönzőket biztosítsanak, így segítve ezeket a stratégiai kezdeményezéseket.
<SPEAKER ID="341" NAME="Alexandr Vondra">
a Tanács soros elnöke. - Ezek mind olyan kérdések, amelyeket szinte mindennap megvitatunk. A Lisszaboni Szerződés, mint tudjuk, szolidaritási szabályt tartalmaz, amely segíthet kikényszeríteni a jobb együttműködésre vonatkozó jogszabályokat, az energia területén az EU-n belül. Ez a történet egyik fele.
<P>
Ezzel egy időben, azt hiszem, megtanultunk néhány leckét a jelenlegi válságban. Az egyik a szolidaritás mint politikai szlogen. A másik pedig az, hogy a válság idején gyorsan kell reagálnunk és válaszolnunk például az olyan nehéz helyzetekre, amelyek Bulgáriában vagy Szlovákiában a válság során történtek. Fejleszteni kell a rendszerek összekapcsolását főleg Közép- és Kelet-Európában a gázellátás területén. Kompresszort kell telepíteni a csövekre, hogy meg lehessen fordítani az áramlást. Például a mi országunknak van ilyen berendezése, mert modernizációt hajtott végre és beruházott ebbe, de Szlovákiának nincs ilyen.
<P>
Ezzel elérkeztünk ahhoz a kérdéséhez, hogy van-e olyan beruházási program, amely a rövid- vagy közép távú igényeket kielégíti - igen, van. Valójában ma már volt egy tárgyalásom a Költségvetési Bizottság, az Ipari, Kutatási és Energiaügyi Bizottság, és a Mezőgazdasági és Vidékfejlesztési Bizottság elnökével, mivel 5 milliárd euro maradt tavalyról, és megállapodtunk az európai gazdaságélénkítési terven belül, hogy ezeket infrastrukturális projektekre fordítjuk. Amint azt a Bizottság a múlt hónap végén javasolta, az 5-ből 3,5 milliárd eurót kell fordítani az összekapcsolásra vonatkozó projektekre - a gázcsatlakozások, az elektromos hálózatok összekapcsolása, valamint a gáz- és a part menti szélturbinák összekapcsolása Észak-Európában -, amelyeket a következő két évben, 2009-ben és 2010-ben kell végrehajtani.
<P>
Tehát igen, van terv, és szerintem az Északi Áramlat az, amellyel kapcsolatban viták vannak, ezt mindannyian tudjuk. Azt hiszem, hogy a Moszkva és Kijev közötti jelenlegi válság egyik legfontosabb tanulsága ez: eszközök kellenek ahhoz, hogy megoldjuk a problémákat, amennyiben ezek megismétlődnek, Oroszország és Ukrajna vonatkozásában is.
<P>
Itt van a Nabucco-projekt, amelynek képesnek kell lennie Oroszországon kívül más országokból, más szóval a Kaszpi-tengeri medencéből is gázt szállítani Európába. Képesnek kell lennünk azonban diverzifikálni a gáz Európába irányuló tranzitútvonalait, és ez nem csak egyetlen ország. Azt hiszem, ebben a tekintetben Ukrajna csak szárazföldi szállítóként jöhet szóba.
<P>
Tehát vannak kételyek a lehetséges környezeti hatásról. Néhány tagállam felvetette a kérdést, tehát nincs ebben titok, de azt hiszem, végül diverzifikálnunk kell az utakat és a szállítókat is.
<P>
Tárgy: Dohányáruk ellenőrzése és dohányzási tilalom
<P>
A Dohányzás-ellenőrzési Keretegyezmény (FCTC) az első olyan nemzetközi egészségügyi megállapodás, amelyet a Cseh Köztársaságon kívül az EU minden tagállama aláírt és ratifikált. Mivel a Cseh Köztársaság fogja vezetni az FCTC-ről szóló tárgyalásokat, milyen tervei vannak a cseh elnökségnek az egyezmény ratifikálására?
<SPEAKER ID="343" NAME="Alexandr Vondra">
a Tanács soros elnöke. - Értem, Avril Doyle aszzony, és azt kérdezem magamtól, hogy én nem a kérdés másik oldalán állok-e: amikor utoljára tárgyaltuk ezt a kérdést, azt azon az egyetlen helyen tettük, ahol én, mint erős dohányos, dohányozhatom. Azt hiszem, észrevette ezt, és ezért ez az oka annak, hogy most erre a kérdésre válaszolnom kell. Az anyám azt tanácsolta, hogy minden alkalommal az igazat mondjam, ezért most azon gondolkodom, hogy felolvassam ezt, vagy beszéljek fejből.
<P>
Most azonban kihasználom a lehetőséget, hogy először is elmondjak valami személyeset. Egy 30%-os európai kisebbség tagja vagyok: erős dohányosként én szörnyű diszkriminációt érzek ebben az épületben. Most magánemberként szólok, nem a Tanács nevében, hogy jobb feltételeket biztosítsanak ennek a szokásnak a gyakorlásához. De most válaszolnom kell a kérdésre.
<P>
A kérdés arra vonatkozik, hogy áll a Cseh Köztársaságban a ratifikációs folyamat. Biztosíthatom arról, hogy a keretegyezmény ratifikációs folyamata a Cseh Köztársaságban folyamatban van. A folyamat 2003 óta tart, és most éppen újból kísérletet teszünk arra, hogy a Cseh Parlamentet rávegyük az egyezmény elfogadására. Az új cseh egészségügyi miniszter - aki elődeivel megegyezően dohányos - új javaslatának célja a ratifikáció megújítása, és intézményközi eljárásra bocsátotta a javaslatot, így az hamarosan a Parlament elé kerül.
<P>
A ratifikációs folyamat akkor fejeződik be, ha elegendő szavazatot kap a Parlamentben. Biztosíthatom Önöket, hogy ez a Szenátusban nem lesz könnyű, mivel szenátoraink Európa-szerte hasonló problémába ütköznek, mint én itt ebben az épületben. Azt hiszem azonban, hogy egy dolog fontos: hogy végre teljes mértékben végrehajtásra kerüljön ez a jogszabály, hogy az egyezmény részét képező kötelezettségvállalásoknak minden jogszabály megfeleljen.
<P>
Az elnökség álláspontja a következő: az FCTC keretrendszerében a következő formális ülés a dohánytermékek tiltott kereskedelme jegyzőkönyvéről létrejött nemzetközi tárgyaló testület harmadik ülése lesz. Országunk és az elnökség teljes mértékben elkötelezett a dohánytermékek tiltott kereskedelme ellen. Ez június 28-tól július 5-ig tart Genfben, tehát ezt megosztjuk valahogyan svéd barátainkkal, mivel ekkor mi, a csehek, átadjuk az elnökséget stockholmi barátainknak. Ez a válaszom lényege.
<SPEAKER ID="344" NAME="Avril Doyle" AFFILIATION="PPE-DE">
Szeretnék köszönetet mondani a soros elnök úrnak. Nem szeretném, ha paranoiássá válna a kérdésem kapcsán. Elvégre ezt a kérdést még tavaly decemberben nyújtottam be.
<P>
Én a dohányzás és nem a dohányosok ellen vagyok. Mindannyian egyetértünk abban, hogy minden segítséget meg kell kapniuk: nikotinhelyettesítő terápiát stb. Fel kell azonban ismernünk azokat a károkat, amelyeket a passzív dohányzás okoz azoknak, akik nem szeretnek dohányozni, tehát kérem, ne érezze magát vallatólámpa alatt.
<P>
Tudja-e nekem garantálni, hogy a cseh elnökség vége előtt ratifikálják keretegyezményt - igen vagy nem? Nagyon fontos lenne, hogy garantálni tudja nekem. Elvégre a cigaretta az egyetlen olyan termék a boltjainkban, amelyet ha a vásárlók rendeltetésszerűen használnak, két vásárlóból egyet megöl. Ez valóban lélegzetelállító.
<SPEAKER ID="345" NAME="Mairead McGuinness" AFFILIATION="PPE-DE">
Köszönjük a soros elnök úr őszinteségét. Ön az édesanyját idézte - én anyaként azt sürgetem, hogy hagyja abba a dohányzást, miközben együtt érzek Önnel az épületben elszenvedett nyomorúságaiért. Ha Írországban lenne, Önt kiküldenék a hidegbe.
<P>
A kérdésem a következő: megfordult már a fejében, hogy példát mutat, abbahagyja ezt a rossz szokást, és bátorítja a többi szenátort?
<SPEAKER ID="346" NAME="Alexandr Vondra">
a Tanács soros elnöke. - Összefoglalva ezt a szokatlan esti vitát, az anyám akkor is dohányzott, amikor terhes volt, és én most a Cseh Köztársaság miniszterelnök-helyettese vagyok, testvéreim jó egészségi állapotnak örvendenek. A feleségem is dohányzott, és most is dohányzik. Van három szép, egészséges, nagyon intelligens gyermekünk - ez az én magánvéleményem.
<P>
Észrevettem, hogy ez a kérdés nagy érdeklődést vált ki Írországban, és tudom, hogy Önök elfogadták az intézkedéseket. A ratifikáció dátuma a Cseh Parlament és a Szenátus képviselőinek a kezében van. A Parlament szuverén.
<P>
Most a Lisszaboni Szerződés lehető leghamarabbi ratifikációján dolgozom az országomban. A Lisszaboni Szerződés vitája alatt a Szenátus tagjai gyakran megkérdezték, hogy a Lisszaboni Szerződés elfogadása után szabadon rágyújthatnak-e egyes közterületeken.
<P>
Tehát dilemma előtt állok. Mi a fontosabb: a Lisszaboni Szerződés vagy ez? De biztosíthatom Önöket, hogy a kormány mindent megtesz mindkét szerződés ratifikációjáért. Mindkét szerződést aláírtuk, és a kormány felelőssége, hogy minden tőle telhetőt megtegyen.
<SPEAKER ID="347" NAME="Elnök">
- Az időhiány miatt fel nem tett kérdésekre írásban válaszolnak (lásd a mellékletet).
<SPEAKER ID="979" NAME="Elnök">
A Tanácsnak feltett kérdéseknek ezzel vége.
<P>
(Az ülést 19.15-kor felfüggesztik, majd 21.00 órakor ismét megnyitják.)
