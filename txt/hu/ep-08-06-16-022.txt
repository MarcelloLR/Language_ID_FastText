<CHAPTER ID="022">
2008. július 1., negyven éve vámunióban
<SPEAKER ID="140" NAME="Elnök">
A következő napirendi pont a Bizottság nyilatkozata lesz a vámunió 40 éves évfordulójára tervezett, 2008. július 1-jén megtartandó ünnepségekről.
<SPEAKER ID="141" NAME="László Kovács">
a Bizottság tagja. - Elnök úr, bármikor, amikor nemzetközi kereskedelemről, vagy európai integrációról beszélünk, gondolnunk kell a vámügyekre is, amelyek az EU külső határain felelnek a vámokkal kapcsolatos kettős kihívásnak megoldására irányuló valamennyi intézkedés megfelelő irányításáért: a kereskedelem elősegítéséért, valamint az európai polgárok és a környezet védelme.
<P>
Az elmúlt 40 év alatt az európai vámügy mindent megtett annak érdekében, hogy közös munkájával hatékony egységes szervként tudjon működi. Gyakran volt az európai integráció avantgárdja. Valóban figyelemre méltó, hogy egy olyan politika, amely a legritkább esetben kerül a címlapokra, képes volt a Közösség gazdasági fejlődése és integrációja új útjainak megnyitásában úttörő szerepet vállalni.
<P>
A mai napig is fontos, nehéz és sajnos a politikusok által nem olyan sokra értékelt szerepet tölt be a vámügy, mint amit megérdemelne. Ugyanakkor a vámügy megfelelően végzett munkája adja egységes piacunk és az áruk, személyek, tőke és szolgáltatások szabad mozgása sikerességének alapját. A vámügyi fellépés a közösségi munka velejét érinti, és polgáraink mindennapi életét is befolyásolja, anélkül, hogy az emberek tisztában lennének ezzel.
<P>
Annak érdekében, hogy polgáraink tudatosságát növeljük a vámügy kiemelten fontos szerepével kapcsolatban, egy, az egész Európai Unióra kiterjedő kommunikációs kampányt indítottam útjára a vámunió negyvenéves évfordulójának alkalmából. A tagállamok vámügyi hatóságai támogatták ezt az ötletet.
<P>
A múlt héten a közösségi árubeléptetés három legfontosabb helyszínét is meglátogattam az EU külső határain - a rotterdami kikötőt, a frankfurti repteret és a röszkei határátkelőt a magyar-szerb határon - a vámtisztviselők mindennapi munkájának és nagyfokú motiváltságának hangsúlyozása céljával. Ez a témája annak a média rendelkezésére bocsátott hírcsomagnak, amelyet a nyilvánosság tájékoztatására szántunk az elkövetkező hónapokban.
<P>
Visszatérve az alapvető kérdésekhez: a vámügynek ma öt különböző stratégiai célkitűzést kell teljesítenie:
<P>
Az első a Közösség pénzügyi érdekeinek és tagjainak védelme. 2007-ben az EU költségvetése 16,6 milliárd euró értékű vámbevételt könyvelt el, amely a közösségi költségvetés 16%-át teszi ki.
<P>
A második a jogszerű kereskedelem elősegítése, és az európai vállalatok versenyképességének támogatása: ennek két eszköze a közösségi Vámkódex korszerűsítése és az eVám bevezetése. A legutóbbi konkrét eredmény az engedélyezett gazdálkodók fogalmának bevezetése volt 2008. január 1-jén.
<P>
A harmadik az, hogy az áruk nemzetközi mozgatására használt ellátási láncok ellenőrzésével védjük meg polgárainkat a terroristáktól, drogoktól, valamint a hamisított és kalózáruktól, amelyek még egészségüket és életüket is veszélybe sodorhatják.
<P>
A negyedik az, hogy fenntartsuk, fejlesszük és fokozzuk az együttműködést a tagállamok vámhatóságai, a vámügyi és a kormányok más bűnüldöző szervei, valamint a vámhatóságok és a vállalkozói közösség között.
<P>
Az ötödik az Európai Unió és a harmadik országok közötti együttműködés a hamisított áruk és terrorista eszközök más célországaival, mint például az USA-val.
<P>
Megközelítésünk az információ cseréjén, a kockázatelemzés és kockázatkezelés terén történő együttműködésen, a biztonsági szabályok kölcsönös elismerésén, a biztonsági ellenőrzések eredményein, valamint a vámügyi-kereskedelmi partnerségen alapul; de azokkal az országokkal való együttműködésen is, mint a hamisított és kalózáruk származási országának számító Kína, ahonnan a hamisított áruk mintegy 60%-a érkezik. 2005-ben aláírtunk egy vámügyi együttműködési megállapodást, és létrehoztuk az évente összeülő vám-együttműködési vegyes bizottságot. A múlt év során kísérleti projektet indítottunk útjára az európai és kínai kikötők közötti intelligens és biztonságos kereskedelmi utak tárgykörében, és nemrégiben elkezdtük kidolgozni a decemberi EU-Kína csúcstalálkozón aláírandó cselekvési programot is. Hasonló együttműködést kell létrehoznunk más országokkal is, köztük Indiával, Törökországgal, és az Egyesült Arab Emírségekkel.
<P>
1993 óta, ha egy szállítmány már átesett egy nemzeti vámhatóság vámkezelésén, onnantól kezdve az a szállítmány szabadon mozgatható a tagállamok területén. Ez azt jelenti, hogy a vámhatóságoknak csupán egy lehetőségük van az áruk ellenőrzésére és az illegális forgalom megállítására. Ennek eredményeképpen a vámunió csak annyira lehet erős, mint leggyengébb láncszeme. Ezzel azt akarom mondani, hogy nagyon könnyű feladat volna a kereskedőknek megtalálni azt a pontot, ahol az ellenőrzések kevésbé pontosak vagy erősek, és ehhez a ponthoz irányítani az összes illegális szállítmányt. Ez kiemeli a külső határokkal rendelkező tagállamok vámhatóságainak felelősségét.
<P>
Figyelembe véve az egyre növekvő volumenű nemzetközi kereskedelmet, és a hamisítás ellen folytatott harcért vállalt felelősségünket, a vámtevékenység továbbra is élénk. Néhány adattal szeretném illusztrálni a 2007-ben elvégzett munkamennyiséget: 183 millió vámáru-nyilatkozatot dolgoztak fel, ami másodpercenként kb. 5,5 vámáru-nyilatkozatot jelent; 1 545 millió tonna tengeri rakományt és 3 millió tonna légi rakományt kezeltek; 43 esetben találtak és foglaltak le hamisított árukat, ez összesen 79 millió hamisított és kalózárucikket jelent, és ez növekvő tendenciát mutat.
<P>
Csak abban az esetben leszünk képesek a vámügy kettős kihívásaival szembe nézni, ha átgondoljuk munkamódszereinket. Ez azt jelenti például, hogy át kell térnünk a vámalakiságok és ellenőrzések jelenlegi tranzakció-alapú megközelítéséről ezek rendszeralapú, a gazdasági szereplők belső ellenőrzési intézkedéseire és ellátási láncára összpontosító megközelítéséhez.
<P>
Természetesen ez nem azt jelenti, hogy el kellene hagynunk az egyes szállítmányok ellenőrzését, hanem azt, hogy ezeknek az ellenőrzéseknek kockázatelemzéseken kellene alapulniuk. Egy ilyen új megközelítés új munka- és ellenőrzési módszereket, valamint közös kockázatkezelési stratégiát feltételez az EU minden vámszolgáltatójánál. Ez új platformot is kínál majd a tagállamokkal való együttműködésre egy a jövőben létrehozandó, a vámunió hatékony működését elősegítő, megfelelő működési struktúra keretében
<P>
Az új munkamódszerek azt is feltételezik, hogy a nemzeti vámhatóságok rendelkeznek azokkal a készségekkel, kompetenciákkal és forrásokkal, amelyek segítségével fenn tudják tartani, és növelni tudják eredményességüket és hatékonyságukat.
<P>
E célok elérése érdekében a Bizottság a vámunió fejlesztési stratégiájáról szóló közleményében javasolta egy stratégiai terv kidolgozását. Ez a hosszú távú tervezés lehetővé tenné a nemzeti hatóságok számára, hogy jobban előre tudják jelezni forrás-, képzési-, és eszközigényeiket, ami lehetővé tenné a fejlesztések szinkronizáltabb, harmonizáltabb kivitelezését a 27 tagállamban. Ez az állandó kommunikációs csatorna pedig lehetővé tenné a számunkra, hogy biztosítsuk az új intézkedések egyidejű végrehajtását.
<P>
A vámunió 40. évfordulója alkalmából politikai támogatásukat kérem a Bizottság vámunió fejlesztési stratégiájáról szóló kezdeményezéséhez. Örömmel tölt el, hogy a csütörtöki szavazás tárgyát képező állásfoglalás szövege figyelembe veszi a Bizottság vámunió fejlődésének legfontosabb irányvonalairól szóló elképzeléséinek nagy részét, mint például a szorosabb együttműködést és a vámügyek végrehajtása hatásosságának és hatékonyságának fokozását a belső piac érdekeit szem előtt tartva.
<P>
Nem szeretném anélkül befejezni, hogy köszönetet ne mondtam volna az Európai Parlamentnek mindazért a támogatásért, amelyet a vámügyi kérdések kaptak az évek során.
<SPEAKER ID="142" NAME="Malcolm Harbour">
a PPE-DE képviselőcsoport nevében. - Elnök úr, elsőként engedjék meg, hogy gratuláljak a biztos úrnak, hogy ilyen jól irányítja a vámügyi részleget a Bizottságban. Továbbá szeretném hozzátenni, hogy ma este nem csak arra kaptunk lehetőséget, hogy - amint azt a biztos úr is mondta - a 40. évforduló alkalmával elismerjük a Bizottság és a tagállamok vámhatóságai által elért jelentős eredményeket, hanem arra is adott a lehetőség, hogy előre tekintsünk. Szeretném biztosítani arról, hogy a mi részünkről teljes mértékben támogatjuk az általa felvázolt stratégiát. Az állásfoglalásból pedig ki fog derülni, hogy felkértük a tagállamokat különösen arra, hogy nyilvánítsák ki támogatásukat, és biztosítsák az ehhez a rendkívül fontos projekthez szükséges erőforrásokat.
<P>
Amint azt beszédében is mondta, a vámerők azok a hatóságok, amelyeknek szolgálatai a belső piac elismeretlen hőseivé teszik őket, de biztosan állíthatom, hogy a Belső Piaci és Fogyasztóvédelmi Bizottságban nem feledkezünk meg róluk. Amint azt ő is tudja, minket különösen érdekelnek a dossziék, de ezen kívül más dolgok is felkeltették az érdeklődésünket: amint azt a biztos úr is tette a múlt héten, mi szintén rendszeres látogatásokat tettünk az Európai Unióban és távolabb is - különösen nemrégiben Kínában - a különböző vámhatóságoknál, hogy megismerjük prioritásaikat és gyakorlati problémáikat, tehát ezzel mi is behatóan foglalkozunk.
<P>
Szeretném néhány pontban összefoglalni, hogy melyek azok a dolgok, amelyeket meg kell lépnünk. Úgy tűnik számomra, hogy az egyik feladat, amelyre több energiát kell fordítanunk az az, hogy rávegyük a vállalkozásokat, hogy jobban működjenek együtt a vámhatóságokkal a hamisított és illegális termékek elleni harc során. A vámhatóságoknak információra van ahhoz szükségük, hogy megállíthassanak bizonyos szállítmányokat. Értesülésekre van szükségük. Véleményem szerint a vállalkozások nem minden esetben vannak tisztában az információszolgáltatás fontosságával.
<P>
Másodsorban pedig - figyelembe véve a kereskedelem volumenének növekedését különösen az olyan országok irányából, mint Kína - tényleg meg kell kérnünk a tagállamokat, hogy komolyan tekintsék át, rendelkeznek-e az ilyen hatalmas árubeáramlás kezeléséhez, valamint a vámrendszert megkerülni szándékozó hamisítványok és termékek vámellenőrzéséhez szükséges forrásokkal. De nagyon szépen köszönjük Önnek, biztos úr az e területen végzett nagyszerű munkáját.
<SPEAKER ID="143" NAME="Evelyne Gebhardt">
a PSE képviselőcsoport nevében. - (DE) Elnök úr, tekintve, hogy a lakosság nagy része egyre szkeptikusabban áll az Európai Unióhoz, különösen fontos, hogy megünnepeljük az ilyen szimbolikus jelentéssel bíró napokat, a vámunió fennállásának 40. évfordulója pedig pont ilyen piros betűs nap. Amint arra Ön is utalt, biztos úr, azért fontos dátum ez, mert 40 évvel ezelőtt jelentős lépéseket tettek az egységes piac alapjainak lefektetése, valamint a személyek, áruk és szolgáltatások szabad mozgása érdekében. Véleményem szerint fontos megerősíteni az emberekben, és megmutatni nekik, hogy milyen előnyökkel jár számukra az Európai Unió, és milyen eredményeket értünk el annak idején, hogy mindez valóra válhasson.
<P>
Ebből az okból kifolyólag továbbra is elragadtatva fogok beszélni erről az eseményről, mert valóban nagyszerű volt. A Kínával és más, az Európai Unión kívüli országokkal folytatott munka, amelyet az imént említett, nemcsak gazdaságunk, de fogyasztóink szempontjából is fontos, hiszen természetesen biztonságos termékeket és szolgáltatásokat szeretnénk, amelyeket mi magunk fejleszthetünk tovább. Ez nagyon fontos. A legutóbbi, a vámunió tekintetében létrehozott irányelveket a korszerű technológia és az elektronikus vámrendszer bevezetése érdekében is alkottuk. Meggyőződésem, hogy ez lesz a jövő útja. Ha továbbra is képesek leszünk kiemelni az Európai Unió e pozitív vonatkozásait és tudatosítani tudjuk az emberekben mindazokat az előnyöket, amelyeket az Európai Unió biztosít számukra, akkor azzal már meg is kezdtük az Unióval szembeni bizalom helyreállítását. Ezért kellene közösen együtt dolgoznunk. Engedjék meg, hogy kifejezzem őszinte köszönetemet Önnek, biztos úr azért a munkáért, amelyet e területen az Európai Bizottságban végez.
<SPEAKER ID="144" NAME="Janelly Fourtou">
az ALDE képviselőcsoport nevében. - (FR) Elnök úr, biztos úr, hölgyeim és uraim, egy olyan időben, amikor Európa nehézségekkel kell, hogy szembe nézzen, egyre fokozódó kétségek és lohadó lelkesedés közepette, egy tagadhatatlan siker, a vámunió 40. évfordulójának megünneplésére készülünk.
<P>
1968 és 2008 között a vámügy a találékonyság és alkalmazkodási képesség ékes példája volt. Talán emlékeznek a határellenőrzések megszüntetésére 1993-ban. A vámhatóságok képesek voltak újra elosztani erőiket, méghozzá egy kifejezetten korszerű módon. Összetett szerepet játszanak, hiszen a globális kihívásokra kell válaszolniuk. Miközben biztosítaniuk kell, hogy az Európai Unió és polgárai, valamint a logisztikai láncok is biztonságosak maradjanak, Európa versenyképességének javítása céljából az ellenőrzések és a jogszerű kereskedelem elősegítése közötti megfelelő egyensúlyt is meg kell találniuk.
<P>
Annak érdekében, hogy feladatukban sikerrel járhassanak, a vámügy képes volt az új technológiák által biztosítandó papírmentes adminisztrációs környezetnek és az együttműködésnek köszönhetően egyszerűsített és messzebbre nyúló új vámkódexnek köszönhetően radikálisan alkalmazkodni az új helyzethez. Ennek a vámunió alapját képező együttműködésnek ugyanúgy vonatkoznia kell az olyan nemzetközi szervezetekre, mint a WTO és a WCO, mint az új ügyviteli osztályokra és iparágakra.
<P>
Ezen együttműködés eredményei különösen látványosak a hamisítványok lefoglalása terén. Sajnos a nemzetközi együttműködésnek is vannak határai, és jelenleg csak sajnálatunkat fejezhetjük ki az USA Kongresszusa által az EU kikötőiben lévő rakományok 100%-os átvilágításáról hozott egyoldalú döntés miatt.
<P>
A vámügynek szüksége van támogatásunkra ahhoz, hogy realista eszmecserét legyen képes folytatni. Körültekintő figyelemmel kell adóznunk a vámunió jövőjét meghatározó stratégia keretén belül bejelentett kezdeményezésekre, és készen kell állnunk, hogy minden olyan intézkedést támogassunk, amely még hatékonyabbá teheti azokat, különös tekintettel a hamisítás és a szervezett bűnözés visszaszorítása területén.
<P>
(Az elnök félbeszakítja az előadót.)
<SPEAKER ID="145" NAME="Andreas Schwab" AFFILIATION="PPE-DE">
(DE) Elnök úr, biztos úr, hölgyeim és uraim, ahogyan azt Gebhardt asszony is megemlítette, a vámunió negyven évének megünneplése felhívja az emberek figyelmét arra, hogy az Európai Unió eleget tett negyven évvel ezelőtti ígérete egy részének. A közbenső évek során a vámunió sokkal hatékonyabban védelmezte az Európai Közösség és a tagállamok pénzügyi érdekeit, mint ahogyan azt a tagállamok egyedül képesek lettek volna - itt jegyzem meg, hogy képviselőcsoportom, biztos úr, az Ön által az elmúlt hónapokban az Európai Parlament elé terjesztett összes jogalkotási javaslatot támogatta. A vámunió megkönnyítette az Unión belül a határokon átnyúló beruházásokat, míg a tagállamok saját maguktól nem lettek volna képesek ugyanezt elérni. A vámkódex modernizálásával és az elektronikus vámrendszer bevezetésével - amelyre Ön is utalt korábban - rengeteget tettünk azért, hogy biztosítsuk, hogy az efféle beruházási tevékenység a jövőben még egyszerűbbé válik. Hozzá kell tennem azonban, hogy a vállalatokra maradt az átváltás költségének terhe és ez az állapot elfogadhatatlan. Úgy vélem, hogy a vámrendszernek az elkövetkező években nagyon komoly kihívásokkal kell majd szembenéznie. Ezért tartom nagyon fontosnak biztos úr, hogy az ön stratégiája hatékonyan és eredményesen foglalkozzon ezekkel a kihívásokkal és szolgáltasson megoldásokat ezekkel kapcsolatban.
<P>
Saját választókörzetemen belül is - ahogyan Önök is tudják - gond van a svájci határnál történő vámkezelést illetően. Remélem, hogy a jövőben is hasonlóan konstruktív módon tudjuk megoldani majd ezeket a nap mint nap felmerülő apróbb problémákat, ahogyan tettük ezt a múltban is.
<P>
Az elkövetkező évek során - és ez az a kihívás, amelyet a stratégiának meg kell oldania - a vámrendszernek sokkal jobban az Európai Unió biztonsági érdekeire kell összpontosítania, mint tette azt a múltban. Ebbe természetesen beletartozik a hamísított és kalóz áruk elleni védekezés, de egyre nagyobb szükség van emellett arra is, hogy a vámszolgáltatások feladatai és a globális terrorizmus elleni harc között szorosabb kapcsolatokat alakítsunk ki. A globális kereskedelem területén belül, ahogyan erre Fortou asszony is rámutatott, egyre nagyobb szükség lesz arra - a WTO-n belül és egyéb szinteken is -, hogy megfontoljuk, hogy a vámügyintézés miként vállalhat hatékony szerepet a külső határok védelmében.
<P>
Legvégül kitérnék arra, hogy az általános ellenőrzés nem tűnik praktikusnak a mi szempontunkból az egységes transzatlanti közös piac fényében. További szerencsét kívánok!
<SPEAKER ID="146" NAME="Arlene McCarthy" AFFILIATION="PSE">
Elnök úr, a Belső Piaci és Fogyasztóvédelmi Bizottság vámpolitikáért felelés elnökeként üdvözlöm a lehetőséget, hogy felszólalhatok a vámunió 40 évéről szóló vita során. A Belső Piaci és Fogyasztóvédelmi Bizottság - ahogyan az már korábban elhangzott - nagy jelentőséget tulajdonít vámügyi munkánknak, hiszen ez az Európai Unió munkájának pragmatikus és gyakorlati oldala. A vámunió minden kétséget kizáróan segített fokozni az uniós vállalatok versenyképességét azáltal, hogy leegyszerűsítette és eltüntette a vállalatokra és legitim kereskedőkre vonatkozó felesleges szabályokat. Évente 175 millió vámárú-nyilatkozat kezelésére kerül sor és átlagosan vámkezelés összesen mintegy két percet vesz igénybe.
<P>
Ennek ellenére rengeteg tennivalónk van még. A KKV-knak segítségre van szükségük abban, hogy minimalizálni tudják az európai kereskedelem során fellépő nehézségeket. Az elektronikus vámkezelés, a központi vámkezelés és az egy-ablakos ügyintézés megkönnyítik a KKV-k dolgát és támogatják azokat, de ezeket természetesen a tagállamoknak nagyon szigorúan kell végezniük, ha szeretnénk élvezni az ezek által kínált előnyöket.
<P>
Ez továbbá lehetőség arra, hogy fokozzuk és megerősítsük elkötelezettségünket a hamísított és kalóz áruk beáramlása elleni harcot illetően. A hamisított termékek és gyógyszerek csak aláássák az EU kereskedelmét, emellett pedig súlyos és mindig jelenlevő veszélyt jelentenek a fogyasztók egészségére és biztonságára. Ez olyan probléma, amelyet a Fogyasztóvédelmi Bizottság is erősen aggasztónak talál.
<P>
A harmadik országokkal - főként Kínával - való munka során fejleszteni szeretnénk a veszélyes és illegális áruk feltartóztatását; de alapjában véve azt szeretnénk, ha a vámunió jobban működne. Ma este felszólítjuk a tagállamokat, hogy vegyék komolyabban a végrehajtással és érvényesítéssel kapcsolatos felelősségeiket, és hogy mindezt jelentős erőforrásokkal támogassák meg.
<P>
Biztos úr, továbbra is számíthat arra, hogy mi, azaz a Belső Piaci és Fogyasztóvédelmi Bizottság, Önnel együtt dolgozunk a vámunió fejlesztésén, hiszen a vámunió a belső piac egyik alappillére és az EU gazdasági működésének és sikerének központi eleme. Biztosítanunk kell azt, hogy a 27 tagállam szorosabban működjön együtt: kapcsolatot tartsanak fenn, információkat osszanak meg egymással és Európa működését jobbá és zökkenőmentesebbé tegyék a legitim vállalatok számára; továbbá hogy megoldjuk a piacainkra beérkező hamísított és kalóz áruk egyre súlyosabb problémáját.
<SPEAKER ID="147" NAME="Małgorzata Handzlik" AFFILIATION="PPE-DE">
(PL) Elnök úr, a vámunió az Európai Unió belső piacának létfontosságú alkotóeleme, amely nem működhet megfelelően, ha nem érvényesítjük közös elveinket a külső határokon. A vámok kivetésének nyilvánvaló feladatán túl a vámuniónak rendkívüli a szerepe polgáraink egészsége és biztonsága védelmének terén is.
<P>
Az elmúlt hónapokban, e Parlamentben tekintélyes időt szenteltünk olyan témák megvitatásának, mint a termékbiztonság, különös tekintettel a játékok biztonságára, vagy a hamisítással összefüggő kérdések. Mindannyiunk számára fontos, hogy olyan termékekhez jussunk, amelyek megfelelnek a követelményeknek, de mindenekelőtt annak az elvárásnak, hogy ne veszélyeztessék egészségünket vagy életünket. Szeretném emlékeztetni Önöket arra, hogy az általánosan elfogadott nézetek ellenére, a hamisított áruk nem kizárólag az exkluzív és drága árukat érintik, de találhatunk ilyent az autóalkatrészek, vagy olyan mindennapi fogyasztási termékek között is, mint az élelmiszerek és gyógyszerek.
<P>
Számos ilyen termék érkezik harmadik országokból az európai belső piacra. A statisztikai adatok jelzik a kérdés súlyát. 2007-ben a vámhatóságok mintegy 128 millió hamis terméket foglaltak le. Ez - 2005-höz viszonyítva - 70%-os emelkedést jelent. A gyógyszereknél az emelkedés 380%-os volt. Természetesen különböző okai lehetnek ennek az emelkedésnek. Okozhatja ezt az EU-ba érkező hamis termékek mennyiségének növekedése, de betudható ez a vámhatóságok sikeresebb felderítési akcióinak is.
<P>
Ne feledjük, a szabályozás önmagában nem elegendő, ha az nem egészül ki határainkon hatékony ellenőrzési rendszerrel, és különösen, ha az ellenőrzést nem ugyanúgy végzik külső határaink valamennyi pontján. Ahhoz, hogy az EU-ba áramló hamis termékek elleni fellépésünk hatékony legyen, arra van szükség, hogy erősödjék az együttműködés az uniós tagállamok vámhatóságai és felügyeleti szervei között, továbbá harmadik országok vámhatóságaival. Ennek a megerősített együttműködésnek lépést kell tartania a technológiai változásokkal. Ezért is igen fontos, hogy az Európai Unión belül minden vámhatóság a feladataik hatékony végrehajtását előmozdító, megfelelő eszközökkel rendelkezzék.
<SPEAKER ID="148" NAME="Zuzana Roithová" AFFILIATION="PPE-DE">
(CS) Negyven évvel ezelőtt a vámunió bizonyult az európai felvirágzás kulcsának, mert ez tette lehetővé az egységes piac létrehozását. Ma a kereskedelem globalizálódásának köszönhetően új gondokkal kerülünk szembe. Tudjuk, hogy a hatalmas mennyiségű behozatalnak mindössze 0,5%-a ellenőrizhető az európai kikötőkben, miközben minden harmadik konténerben hamis áruk lapulnak. Azok a termékek, amelyek ráadásul nem felelnek meg műszaki és biztonsági előírásainknak, még további veszélyek forrását is jelentik.
<P>
Szeretném hangsúlyozni, hogy az ilyen termékekkel szemben az európai fogyasztókat erőteljesebb védelemben kell részesítenünk. A hatékonyabb koordináció azoknak az új jogszabályoknak szigorú végrehajtásától függ, amelyek a vámunió születésnapjára ajándékként születtek. Jogszabályainkba belefoglaltuk a veszélyes és hamis termékek megsemmisítésének jogát. Ez tetemes munkát jelent a vámtisztviselőknek, de mondhatom, tökéletes ajándék számukra. Vannak további feltáratlan lehetőségeink: a vállalatokkal való szorosabb együttműködés, a még hatékonyabb tagállami együttműködés az e-vámkezelés révén, és a közelmúltban felvetődött lehetőségként, a harmadik országokkal való együttműködés. Remélhető, hogy sikerült valamelyest javítanunk a kis- és középvállalkozások feltételein is.
<SPEAKER ID="149" NAME="Andrzej Jan Szejna" AFFILIATION="PSE">
(PL) Elnök úr, az 1968. július 1-jén létrehozott vámunió az első intézkedést jelentette az akkori hat tagállam közötti gazdasági integráció megerősítésének irányában. El kell ismernünk, ez az európai integráció történelmének egyik sikere. A vámunió negyvenedik születésnapját ünnepelve érdemes rámutatni arra, hogy ez ragyogóan példázza azt, hogy még 27 tagállam közösségén belül is lehetséges hatékonyan együttműködni, hiszen - végül is - nem egyetlen vámhatóság létezik az Európai Unióban, hanem különböző felelősségi körökkel és eltérő szervezeti háttérrel rendelkező 20 nemzeti hatóság ügyködik egy közös európai politika alapján, valamint a vonatkozó szabályokat és eljárásokat meghatározó jogi kereteken belül. A 27 tagállam vámigazgatásának egységes igazgatásként kell megjelennie.
<P>
Negyven évvel ezelőtt a vámunió célja a vámoknak a tagállamok közötti belső határokon történő felszámolása, továbbá a közös piac eszméjének megvalósítsa volt. Ma a vámhatóságok együtt védelmezik az Európai Unió külső határait, lépnek fel a csempészet ellen, foglalnak le veszélyes, hamisított árukat, valamint tesznek eleget egyéb kötelezettségeiknek, amelyeket - és itt szeretném elismerésemet kifejezni Biztos úrnak - figyelembe vettek az Európai Bizottság által 2008 áprilisában közétett, a vámunió fejlődéséről szóló stratégiájában.
<SPEAKER ID="150" NAME="Marios Matsakis" AFFILIATION="ALDE">
Elnök úr, a vámunió csodálatos dolog, de még csodálatosabb volna, ha azt valamennyi érintett ország pontosan be is tartaná. Természetesen itt Törökországra gondolok, amely ország - az EU által rá gyakorolt tekintélyes nyomás ellenére - továbbra sem hajtja végre vagy ratifikálja Ciprus tekintetében az Ankarai Jegyzőkönyvet. Ezzel lényegében embargó alá helyezi a Ciprust érintő teljes tengeri és légi közlekedést.
<P>
Kérdem Önöktől: az EU miért engedi, hogy Törökország gúnyt űzzön szabályainkból és rendelkezéseinkből? Miért szabad Törökországnak ezt az elfogadhatatlan magatartást tanúsítania? Miért is nem kényszeríti a Bizottság Törökországot a vámunió teljes alkalmazására, vagy penderíti ki abból végérvényesen? Meddig kell még tűrnünk ezt a tiszteletlen és csúfolódó magatartást egy olyan tagjelölt részéről, amely magát európaiként igyekszik beállítani?
<SPEAKER ID="151" NAME="Jean-Pierre Audy" AFFILIATION="PPE-DE">
(FR) Elnök úr, Biztos úr, hölgyeim és uraim, először is szeretném elismerésemet kifejezni az Önök, valamint a hivatali szerveik által ebben, az Európai Unió számára elismerést hozó ügyben végzett munkát illetően. Köszönöm továbbá kollégáimnak és képviselőcsoportomnak, hogy támogatták benyújtott módosítási javaslatomat, amelyben sürgettem a KKV-k igényeinek figyelembe vételét azokra a nehézségekre mutatva rá, amelyek a kereskedelem egyik legfőbb, nem tarifális akadályát jelentik az export-import eljárások alkalmazásakor.
<P>
Azt gondolom, hogy az állásfoglalásban javasolt együttműködésen is túl kell lépnünk. Amikor a Lisszaboni Szerződés az Unió egyik céljaként a polgárok védelmét javasolja, és a WTO nagy gondban van, nekünk haladnunk kell, mert - amint azt a Biztos úr kifejtette - a vámstatisztikák riasztóak, és a hamisítás továbbra is veszélyezteti egészségünket, biztonságunkat, de gazdaságunkat is. Eljött az idő, hogy továbbhaladjunk, és napirendre tűzzük a vámigazgatás egyesítésének kérdését, amely túlmutatna a jelenlegin, amelynek korlátai nyilvánvalóak.
<SPEAKER ID="152" NAME="László Kovács">
a Bizottság tagja. - Elnök úr, először is hadd fejezzem ki köszönetemet a most lezárult, igen érdekes vitáért. Gondosan jegyeztem az elhangzott észrevételeket, hiszen azok rendkívül hasznosak számomra, a Bizottságnak, de a vámszolgálatoknak is, az Európai Parlament politikai prioritásainak figyelembevétele során.
<P>
Igen mély benyomást tett rám az az egyértelmű elismerés és támogatás, amelyben a vámunió működése részesült. Biztosíthatom Önöket arról, hogy a vámunió a jövőben is az eddigiekhez hasonlóan működik majd. Mik ennek a biztosítékai? Garanciát erre az jelent, hogy rendelkezünk az ehhez szükséges eszközökkel, a stratégiával, a korszerűsített Közösségi Vámkódex jelentette jogi alapokkal, azokkal a szabályokkal és eljárásokkal, amelyek biztosítják a jogszerű kereskedelem megkönnyítését, de egyben a belső piacnak, valamint polgáraink biztonságának, egészségének és életének védelmét is.
<P>
Az e-vámok keretében rendelkezésünkre áll az ID-technológia, és nagyon széles együttműködési hálózatunk van: együttműködünk a tagállamok vámhatóságaival, együttműködünk más bűnüldöző szervekkel, együttműködünk az üzleti élet képviselőivel. Harbour úr hozzászólására reagálva elmondhatom, hogy múlt héten Frankfurtban tájékoztatást kaphattam a gyógyszerhamisítást érintő MediFake projekttel összefüggésben, és amennyiben valamiféle megkülönböztetés tehető a különböző hamis áruk között, akkor nyilvánvaló, hogy a gyógyszerek a legveszélyesebbek.
<P>
Örömmel tájékoztathatom Önöket arról, hogy az általam leginkább ismert országban, Magyarországon, megállapodás született a vámhatóságok és a magyarországi Gyógyszergyártók Szövetsége között a hamis gyógyszerek piacra való bejutása megakadályozásának módjáról.
<P>
Együttműködünk nemzetközi szervezetekkel, de olyan harmadik országokkal is, mint Kína. Azt kell mondanom, hogy - három éve felügyelve e területet és rendszeresen találkozva a kínai hatóságok képviselőivel - bizonyos javulás érzékelhető a kínai magatartásban. Jóval konkrétabbak, tárgyszerűbbek, együttműködőbbek, konstruktívabbak.
<P>
Ennek lehetséges oka az, hogy ez a téma számukra mind határozottabban politikai presztízs kérdése. A nemcsak a világkereskedelemben, de a világpolitikában is egyre fontosabb szerepet játszó Kína nem engedheti meg magának, hogy a biztonságot, az egészséget, de még inkább a más országok polgárainak életét veszélyeztető hamis termékek eredetéül, legfőbb forrásául szolgáló országként bélyegezzék meg.
<P>
Egy másik ok, és ezt bizonyítékok támasztják alá, Kína maga is mind erőteljesebben cél- és nem eredet-országnak tekinthető.
<P>
Legalább két felszólaló érintette az USA Kongresszusának kezdeményezését a 100%-os ellenőrzésre vonatkozóan. El kívánom mondani Önöknek, hogy erőteljes nyomást gyakorlunk az USA kormányára, és közvetetten még a törvényhozására is, mert teljes mértékben bizonyosak vagyunk abban - és ennek hangot is adunk -, hogy ez a kezdeményezés a tengeri hajózáson keresztül bonyolódó nemzetközi kereskedelem felbomlásához vezet, a biztonság hamis képzetét kelti, és mindössze a valóságos ügyről tereli el a figyelmet és vonja el a forrásokat. Reméljük, hogy végül is sikerrel járunk.
<P>
Bizonyos vagyok abban, hogy az Önök támogatásával, a Parlament és az olyan, a vámuniót nagy lelkesedéssel támogató bizottságok, mint az IMCO és INTA Bizottságok segítségével az elkövetkező négy évben a vámunió sikeres működése biztosított.
<P>
Nagyon köszönöm észrevételeiket és támogatásukat!
<SPEAKER ID="153" NAME="Elnök">
Az eljárási szabályzat 103. cikke (2) bekezdésének megfelelően egyetlen állásfoglalás-tervezet érkezett.
<P>
A vitát berekesztem.
<P>
A szavazásra 2008. június 19-én, csütörtökön kerül sor.
<P>
Írásbeli nyilatkozatok (142. cikk)
<SPEAKER ID="998" NAME="Sirpa Pietikäinen" AFFILIATION="PPE-DE">
, írásban. - Számos okkal rendelkezünk, hogy megemlékezzünk a vámunió negyvenedik évfordulójáról. Kétségtelen tény, hogy az Európai Unió tagállamai közötti vámok messzire kiható felszámolása az Unió egyik legfontosabb eredménye. Ez tekintélyes haszonnal járt mind az üzleti élet, mind az európai fogyasztók számára.
<P>
Jelentős felelősség hárul az Unió külső határai mentén szolgáló vámtisztviselőkre. A hamis termékek, a kábítószerek és egyéb káros anyagok illegális kereskedelme, a veszélyeztetett fajok és készítmények csempészete kihívást jelent a mind kevesebb belső határellenőrzésre támaszkodó belső piac számára. A világon Európa az egyik olyan hely, ahol a legtöbb hamisított áru található. Az ilyen termékek megléte és kereskedelme súlyosan sérti a szellemi tulajdonjogokat. A helyzet rendezése jóval határozottabb intézkedések meghatározását és gyakorlati alkalmazását követeli meg.
<P>
Az ilyen kihívásoknak való megfelelés mindenekelőtt a különböző tagállamok vámhatóságai közötti összehangoltabb és eltökéltebb együttműködéstől függ. Mindent egybevetve azonban az európai egységes piac fejlődése tagadhatatlan siker, és megérdemli, hogy arról az egész EU jólétéhez hozzájáruló egyik kulcstényezőként emlékezzünk meg.
