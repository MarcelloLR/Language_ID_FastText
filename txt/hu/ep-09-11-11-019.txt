<CHAPTER ID="019">
Egyperces felszólalások fontos politikai kérdésekben
<SPEAKER ID="197" NAME="Elnök">
A következő napirendi pont az egyperces felszólalások fontos politikai kérdésekben, az eljárási szabályzat 150. cikke szerint.
<SPEAKER ID="198" NAME="Monica Luisa Macovei" AFFILIATION="PPE">
(RO) A romániai politikai helyzetre szeretném felhívni a figyelmüket, valamint arra, hogy ez a helyzet kihat Romániának a Közösség intézményeivel fennálló kapcsolataira is.
<P>
2009 októberében a Szociáldemokrata Párt kilépett a kormányból. Az újonnan létrehozott ellenzék egy bizalmatlansági indítvánnyal megbuktatta a kormányt, majd elutasította az új kormányra vonatkozó első javaslatot, miközben nem volt hajlandó részt venni a kormányalakítási tárgyalásokon. Ennek eredményeképpen Románia nem tudja teljesíteni az Európai Bizottsággal, a Világbankkal és az IMF-fel szemben vállalt kötelezettségeit a felvett hitelek vonatkozásában. Ezért kerültünk abba a helyzetbe, hogy az állam reformjával kapcsolatban vállalt kötelezettségek egy részét nem tudjuk időben teljesíteni.
<P>
A Romániában fennálló politikai bizonytalanságot elsősorban a Szociáldemokrata Párt politikai manőverei idézték elő. Az okok azonban nem csak a választási harcban keresendők. Középtávú céljuk az államigazgatási reformok, a jogállamiság és az igazságszolgáltatás ellehetetlenítése, valamint a korrupció elleni harc akadályozása.
<SPEAKER ID="199" NAME="Luís Paulo Alves" AFFILIATION="S&amp;D">
(PT) Az elmúlt hónapban az európai régiók álltak a reflektorfényben. Az Európai Régiók és Városok Hete konszolidálta a régiók helyzetét, ami alapvető részét képezi a globális kihívásokra adott európai válaszban megfogalmazott megoldásnak. Ezt a következtetést vonta le Barroso elnök úr, Samecki biztos úr, és minden kétséget kizáróan ez volt a végkicsengése annak a több száz vitának is, amelyet e tárgyban folytattak.
<P>
Még pontosabban arról van szó, hogy a legkülső európai régiók elnökeinek értekezlete, amely igen fontos értekezlet, és amelyen az Európai Parlament tagjai most első ízben vettek részt, mérföldkövet jelentett az európai integrációt elősegítő regionális politikában. A globális kihívások és az ezekre adott európai válaszok kiváló alkalmat nyújtanak a legkülső régiókra vonatkozó új stratégia kidolgozására. Ezek a régiók, például az Azori-szigetek, a mindannyiunk előtt jól ismert állandó nehézségek mellett egy sor olyan lehetőséget is kínálnak, amelyek egyértelmű alkalmat nyújtanak az előrelépésre, és amelyekből előnyt kovácsolhatnánk Európa számára olyan új területeken, amelyek létfontosságúak a globális kihívások megválaszolásában.
<P>
Ennél fogva a Bizottság elnökének határozottan véget kell vetnie annak a palotaforradalomnak, amely a Bizottság nem hivatalos feljegyzése szerint szerveződött, miközben mi, parlamenti képviselők és európai polgárok támogattuk a Lisszaboni Szerződés ratifikálását és a területi kohézió védelmében játszott szerepének fontosságát..
<P>
(Az elnök félbeszakítja a felszólalót)
<SPEAKER ID="200" NAME="Marian Harkin" AFFILIATION="ALDE">
Elnök asszony, a 2007 és 2012 közötti időszakra 465 millió eurót utaltunk ki az írországi LEADER finanszírozási program számára. Az ötéves program első két évében azonban a támogatásnak még csak 18%-át költötték el, mert a projekteket vezető helyi fejlesztő vállalatok belevesztek a hihetetlen mértékű bürokrácia útvesztőibe.
<P>
A betartandó szabályokkal köteteket lehetne megtölteni, ráadásul kiterjedt felügyeleti eljárások is tartoznak hozzájuk. A problémák egy részét az okozza, hogy a tengernyi szabályt minden felügyelő másképpen értelmezi. Az is gondot jelent, hogy néhány szabály eleve értelmetlen. Egy projektmunkatárs azt mondta, hogy az idejének 50%-át azzal tölti, hogy dokumentálja, hogy mit csinált az idejének másik 50%-ában.
<P>
Természetes, hogy szükség van pontos elszámolásokra, de ezek már olyan mértéket öltenek, hogy valósággal visszarettentik a helyi csoportokat a pályázatoktól. Így aztán több millió euró marad elköltetlenül, ami azért is nagy bűn, mert a gazdaságaink beindításához minden fellelhető támogatásra szükségünk van. Dublin azt kéri tőlünk, hogy hallgassunk a józan eszünkre, és gondoskodjunk arról, hogy az Európai Bizottság is így tegyen.
<SPEAKER ID="201" NAME="Karima Delli" AFFILIATION="Verts/ALE">
(FR) Elnök asszony, Václav Havel elnök úrnak az Európai Parlamentben tartott beszéde rávilágított az Európai Unió egyik legfontosabb alapelvére: az emberek közötti szolidaritásra.
<P>
A szégyenletes berlini fal leomlásának 20. évfordulóját ünnepeljük. 1989. november 9. után azt mondták nekünk, hogy az emberiség végre szabad lesz. Az egész földgolyón a demokrácia és az emberi jogok uralkodnak majd, minden fal leomlik, és eltűnnek a népeket elválasztó gátak.
<P>
Azt kérdezem azonban, hogy az egy leomlott fal helyett hány másikat emeltek a kontinensünkön?
<P>
Ott vannak például a Ceutában és Melillában emelt falak, melyek célja a háború, a szegénység és a globális felmelegedés elől menekülő férfiak és nők távoltartása, ott vannak a fogolytáborokból és a városaink kapuiból kinyúló falak, melyek egészen a líbiai sivatagig érnek, azon a Lampedusán keresztül, ahol még gyermekeket is bezárnak a visszatérési irányelv nevében.
<P>
Bontsuk hát le az Európa-erőd falait, és építsünk inkább hidakat, ne falakat ...
<P>
(Az elnök félbeszakítja a felszólalót)
<SPEAKER ID="202" NAME="Evžen Tošenovský" AFFILIATION="ECR">
(CS) A berlini fal leomlása után 20 évvel már árnyaltabban látjuk a világban manapság történő események némelyikét. Ma már reálisan fel tudjuk mérni az oroszországi eseményeket is. Korábban a Szovjetunióban történt minden eseményt ideológiai nyomásként éltünk meg, ma pedig már a teljes egyéni szabadság feltételei mellett tárgyalunk a kereskedelemről. A tél közeledtével természetesen egyre nő az izgalom azzal kapcsolatban, hogy mi történik majd az Ukrajnán keresztül szállított orosz gázzal. A januári válságról készített tanulmányok egyértelműen kimutatták, hogy mennyire eltérő volt a helyzet Európa nyugati és keleti részein. Ennek alapján a válságra vonatkozó forgatókönyveket is nagyobb gonddal kell elkészítenünk. Fontos, hogy megtaláljuk a lehető legjobb megoldást a szerződéses kapcsolatokban nemzetközi szinten, ugyanakkor több információt kell szolgáltatnunk az ilyen helyzetekről. A technikai intézkedések magas költségei is arra köteleznek minket, hogy alaposan fontoljuk meg, hogy közpénzekből vagy az európai irányelvek alapján finanszírozzuk-e ezeket. A kérdés az, hogy valójában mennyi gázt kell tárolnunk, és hogyan finanszírozzuk ezt. Fontos, hogy különbséget tegyünk egy igazi válság és egy üzleti kérdés között a gázzal kapcsolatban, és tudnunk kell, hogy a vezető politikusoknak mikor kell beavatkozniuk a tárgyalásokba, és mi az, amit a piacnak kell irányítania. El kell kerülnünk azt, hogy belerángassanak vég nélküli bürokratikus folyamatokba.
<SPEAKER ID="203" NAME="Joe Higgins" AFFILIATION="GUE/NGL">
Elnök asszony, az EU Bizottsága ma azt követeli az ír kormánytól, hogy radikálisan kurtítsa meg Írország költségvetését, és ennek keretében nyirbálja meg a közszolgáltatásokat, és csökkentse a dolgozó emberek, sőt akár a nyugdíjasok és a munkanélküliek életszínvonalát is.
<P>
A Bizottságnak azonban tudnia kell, hogy egy hazugságot támogatva összejátszik az ír kormánnyal, ha úgy tesz, mintha a bankoknak mentőövként dobott pénz nem állami támogatás lenne, miközben az állami szektort hagyják tönkremenni.
<P>
Az ír munkások és közösségi aktivisták azonban felveszik a harcot. Múlt pénteken több tízezren tiltakoztak; ma több ezer munkás tüntetett Dublinban; november 24-én pedig az állami szektor dolgozói fognak sztrájkolni azért, hogy álljanak le ezek a támadások.
<P>
A helyzet súlyosságára való tekintettel a sztrájkot 24 órás általános sztrájkká kellene bővíteni, hogy megbuktassuk ezt a borzalmas kormányt, amely nem kapott mandátumot ilyen politika folytatásához, és hogy gátat vessünk a Bizottság és az ír kormány arra irányuló politikájának, hogy tönkretegyék a munkavállalók életszínvonalát és kiszolgálását.
<SPEAKER ID="204" NAME="Paul Nuttall" AFFILIATION="EFD">
Elnök asszony, szeretném felhívni a Tisztelt Ház figyelmét arra, hogy milyen katasztrofális hatásai vannak a biocidirányelvnek egész Nagy-Britanniában. Ez a büntető jellegű és értelmetlen irányelv betiltja a sztrichnin használatát, noha az elmúlt 70 évben ezzel szabályoztuk a vakondpopulációt Nagy-Britanniában. Egészen addig, amíg az EU bele nem szólt. Most a vakondirtók csak alumínium-foszfátot használhatnak, amely kétszer annyiba kerül, mint a sztrichnin, ezért sokan közülük fel is hagynak ezzel a vállalkozással.
<P>
Mégsem ez a legrosszabb az egészben. Míg a sztrichnin 15 perc alatt végez a vakonddal, az alumínium-foszfátnak erre három nap kell, vagyis minden vakond lassú és fájdalmas halállal pusztul el.
<P>
Ez az őrült irányelv nem csak munkahelyek elvesztéséhez vezet Nagy-Britanniában, hanem kegyetlen és embertelen is, és egyben újabb apró ok arra, hogy Nagy-Britanniának miért lenne jobb az EU kapuin kívül.
<SPEAKER ID="205" NAME="Corneliu Vadim Tudor" AFFILIATION="NI">
(RO) Az Atra Kadisha Világszervezet elnöke, David Schmidl főrabbi felkért, hogy - idézem - "legyek a szóvivőjük az Európai Unióban”, ahol szeretnének felállítani egy bizottságot a temetők meggyalázásával kapcsolatos panaszok kezelésére. A Genfi Egyezményt is aktualizálni és javítani kellene.
<P>
Nem akarok konkrét példákat felhozni, és senkit nem akarok vádolni, de saját szememmel láttam fényképeket olyan zsidó temetőkről, amelyekben lovak és marhák legelésztek a sírokon. Olyan képeket is láttam, amelyek sírkövekből készített egyszerű illemhelyet ábrázoltak, és láttam olyan 2000 éves zsidó katakombákat, amelyekben a szent emberi maradványok borzalmas állapotban találhatók. A fennmaradt temetőket pedig sokszor bulldózerek és markolók lepik el, hogy kiforgassák a földből az elhunytak földi maradványait.
<P>
Ez nagy vétek Isten ellen. A holokauszt tragikus sebhely az emberiség arcán, és soha nem szabad megismétlődnie, még kis léptékben sem. Jómagam a gyermekeimmel együtt elzarándokoltam Auschwitzba, és higgyék el, nagyon jól tudom, hogy miről beszélek.
<P>
Ez a szervezet tehát azt kéri tőlünk, az Európai Parlamenttől, hogy minden vallás minden emlékét védjük meg Európában, tehát nem csak a zsidó emlékeket, hanem a román emlékeket is.
<P>
(Az elnök félbeszakítja a felszólalót)
<SPEAKER ID="206" NAME="János Áder" AFFILIATION="PPE">
(HU) Elnök asszony! Az osztrákok, kedves szomszédaink, évek óta szennyezik Magyarország egyik legszebb folyóját, a Rábát. Két héttel ezelőtt fél méter vastagságú habot láthattunk a folyón, ami ezt világosan mutatja. De nem elég, hogy a vizünket szennyezik kedves szomszédaink, hanem a tervezett heiligenkreuzi szemétégetővel a levegőt is szennyezni akarják. Heiligenkreuzban egy olyan szemétégetőt akarnak megépíteni 300 méterre a magyar határtól, ami Burgenland éves szemetének közel tízszeresét tudná elégetni. Mindezt európai uniós támogatással. A tervezett beruházás sérti a 2008/98/EK irányelvet, ezért felszólítom az Európai Unió Bizottságát, hogy semmilyen uniós támogatást ne hagyjon jóvá a heiligenkreuzi szemétégető megépítéséhez.
<SPEAKER ID="207" NAME="Kriton Arsenis" AFFILIATION="S&amp;D">
(EL) Elnök asszony, az éghajlatváltozás vonatkozásában az emberiség előtt álló legnagyobb kihívás az, hogy hogyan tudnánk megállítani a szén felhalmozódását a légkörben, és hogyan tudnánk azt inkább a felszínen tárolni.
<P>
Tekintettel arra, hogy a következő 50 évben nem fogjuk tudni csökkenteni a széntartalmú gázok kibocsátását, az egyetlen reményünk a földfelszínen történő széntárolás bővítése, ezért a probléma megoldására kidolgozott politikákban erre kell a hangsúlyt helyeznünk. Ennek érdekében növelnünk kell a növénytakarót. Ebből a célból Kína 54 millió hektárnyi fát ültetett, ami látványosan javította az ivóvíz rendelkezésre állását és a mezőgazdaság termelékenységét. Ugyanígy, a ruandai fásítási programok eredményeképpen olyan mértékben megnőtt a főváros felé tartó folyók vízhozama, hogy a várost ma már egyetlen vízerőmű is el tudja látni árammal.
<P>
Ugyanebből a célból az amerikai képviselőház olyan törvényt fogadott el, amelynek értelmében az USA 5 milliárd dollárt fog az erdőirtás kezelésére fordítani.
<P>
Ezen okoknál fogva a Tanács által képviselt álláspont, mely nem csak nem ígért semmilyen konkrét összeget a fejlődő országoknak, de a világon található erdők fenntartásához szükséges finanszírozásról sem szólt, teljes mértékben elfogadhatatlan olyan időkben, amikor európai uniós szinten nem rendelkezünk egységes politikával vagy koordinációval a Dél-Európában veszélyben lévő erdők ökorendszerének védelmére.
<P>
Mindazonáltal bízom benne, hogy az Európai Unió koppenhágai tárgyalásai tevékenyen támogatják majd azokat a globális erőfeszítéseket, melyekkel gátat lehet vetni az erdők irtásának és növelni lehet a fásítást.
<SPEAKER ID="208" NAME="Giommaria Uggias" AFFILIATION="ALDE">
(IT) Elnök asszony, hölgyeim és uraim, a neurodegeneratív betegségekkel kapcsolatos vita alkalmat ad arra, hogy szóljak a szklerózis és az amiotrófiás laterális szklerózis (ALS) problémájáról, és a Parlament tudomására hozzam azt a tényt, hogy Olaszországban már 150 ember kezdett éhségsztrájkba azért, hogy támogatásáról biztosítsa az ALS kórban szenvedő Salvatore Usalát, aki azért hagyta abba az evést, hogy tiltakozzon a közömbösség ellen, melyet az olasz kormány tanúsít a szörnyű betegséggel együtt élő betegek és családjaik problémái iránt. A kampányt az olasz parlament tagjai is támogatják, például Antonietta Farina, valamint a Liberálisok és Demokraták Szövetsége Európáért Képviselőcsoporthoz tartozó kollégánk, Rinaldi úr.
<P>
Ezt a harcot azonban mindenekfelett az ALS kórban szenvedőknek és családjaiknak kell nap mint nap megvívniuk, méltóságteljes és csendes módon, a tragikus és szörnyű betegség egyik velejárójaként. Az ALS fiatalokat támad meg, és nincs ellenszere; ennek ellenére az olasz kormány mindenre odafigyel, csak a betegekre és a családjaikra nem. A kutatás Európa feladata, de a tagállamoknak kell emberhez méltó létet biztosítaniuk a betegeknek.
<SPEAKER ID="209" NAME="Michèle Rivasi" AFFILIATION="Verts/ALE">
(FR) Elnök asszony, a magam részéről az AH1N1 influenza vakcinájával kapcsolatban szeretnék néhány kérdést feltenni önnek.
<P>
Az európai parlamenti képviselőket és az asszisztenseiket felkérték, hogy oltassák be magukat, ezért szeretnék néhány aggályt megosztani önökkel.
<P>
Először is, milyen arányban állnak egymással a kockázatok és az előnyök? Jelenleg előnyből kevés van, mivel ez nem olyan influenza, amely sok halálesetet okozna - a halálesetek száma mindenesetre meg sem közelíti a szezonális influenzában előforduló halálesetek számát.
<P>
Ami viszont a kockázatokat illeti, lenne időnk átgondolni ezt a szempontot, és szeretnék most konkrétan a segédanyagok problémájára rámutatni. Egy meglehetősen furcsa dologra szeretném felhívni a figyelmüket: az Egyesült Államokban betiltották a szkvalén segédanyagokban történő használatát, az Európai Gyógyszerügynökség azonban engedélyezte, hiszen a legtöbb vakcina tartalmaz szkvalént.
<P>
A második aggályom az, hogy az Európai Gyógyszerügynökség megerősítette nekünk, hogy gyerekeken és terhes nőkön nem végeztek klinikai kísérleteket, és nincs hozzáférésük a prototípus extrapolációjához. A fentiek alapján úgy gondolom, hogy nagyobb harmonizációra lenne szükség.
<SPEAKER ID="210" NAME="Mirosław Piotrowski" AFFILIATION="ECR">
(PL) Elnök asszony, az Emberi Jogok Európai Bíróságának azon botrányos döntése, mely elrendeli a kereszt eltávolítását egy olasz iskola faláról, valamint 5000 eurós kártérítés fizetését írja elő az egyik tanulónak úgynevezett erkölcsi sérelmekért, nem csak Olaszországban keltett aggodalmat, hanem az Európai Unió más országaiban is. A kereszt mind a keresztény vallás, mind az európai történelem és tradíciók szimbóluma. A kereszt állami tisztviselők által történő eltávolítása az első lépést jelenti Európa kulturális "harakirije” felé.
<P>
Sajnálatos módon az ilyesfajta pragmatizmus már az európai értékek elleni következetes harccá kezd válni. Elég arra gondolnunk, hogy az Európai Unió legfontosabb dokumentumaiból eltávolították a kereszténységre utaló hivatkozásokat. Ideje visszatérnünk az Európai Unió alapítóinak eredeti eszméihez és elképzeléseihez, akik maguk kereszténydemokraták voltak. Azzal a kéréssel fordulok tehát az Európai Parlament elnökéhez, hogy szervezzen olyan vitát, melynek a végén határozat születik a vallásgyakorlás szabadságáról Európában, valamint azokról az alapvető értékekről, amelyekre az Európai Unió épül.
<SPEAKER ID="211" NAME="Ilda Figueiredo" AFFILIATION="GUE/NGL">
(PT) Portugáliában, különösen az ország északi részében, egyre súlyosabb a gazdasági és a társadalmi válság, és emelkedik a munkanélküliség, így ez a régió az Európai Unió egyik legszegényebb régiójává kezd válni, ahogyan azt a legújabb Eurostat dokumentumok is kimutatták. Egyre több nagyvállalat jelenti be, hogy csökkenti a tevékenységét, és munkahelyeket szüntet meg. Az egyik legsúlyosabb példa a Vila do Conde-ban található Qimonda, amely 600 munkavállalót készül elbocsátani, miután már tavaly is elbocsátott ezret. Ezzel lényegében tönkreteszik a stratégiai fontosságú technológiai fejlesztési ágazat egyik legnagyobb és legfontosabb vállalatát.
<P>
Ezt a helyzetet nem fogadhatjuk el. Elfogadhatatlan, hogy sem az Európai Bizottság, sem a Tanács nem talál más megoldást, mint hogy megszüntesse a mikrochipgyártó és nanotechnológiai ágazatot. Felháborító, hogy közömbösek maradnak az Európai Unió nagykiterjedésű régióiban tapasztalható növekvő munkanélküliség és szenvedések láttán.
<SPEAKER ID="212" NAME="John Bufton" AFFILIATION="EFD">
Elnök asszony, eredetileg arról kellett volna beszélnem, hogy milyen nagy terheket ró az EU-n belüli korlátlan migráció Nagy-Britanniára. Bocsássák meg nekem azonban, ha egy másik fontos ügyet vetek fel, amelyre a közelmúltban hívták fel a figyelmemet. Mint a Regionális Fejlesztési Bizottság koordinátora és Wales egyik európai parlamenti képviselője, nagy aggodalommal kaptam kézhez az Európai Bizottság egyik közleménytervezetének kiszivárogtatott példányát, melynek a címe: Reformprogram a globális Európa számára: a költségvetés reformja, Európa átalakítása.
<P>
Ez a dokumentum azt javasolja, hogy alapjaiban rendezzük át az EU kiadásait, és helyezzünk nagyobb hangsúlyt - idézem - a globális Európára, és kisebbet a mezőgazdaságra és a gazdagabb régióknak adott juttatásokra. Ez jelentős hatást fog gyakorolni a brit mezőgazdaságra és a strukturális alapokkal kapcsolatos programokra a jelenlegi ciklusban. Mint nettó befizető, Nagy-Britannia kénytelen lesz még több visszatérítésről lemondani, és más országok lesznek a fő kedvezményezettek.
<P>
A kohéziós politika keretében Nagy-Britanniára kiosztott összeg 11,8%-át Wales legszegényebb régiói kapják. Nagyon aggasztó, hogy ez a kiszivárgott dokumentum a jelenlegi program végén, 2013-ban esedékes kifizetéseket is befolyásolhatja. Itt az ideje, hogy a britek népszavazást tartsanak az EU-val fennálló kapcsolatukról, hogy ők maguk dönthessék el a sorsukat, ne pedig azok a bürokraták, akiket nem is ők választottak.
<SPEAKER ID="213" NAME="Krisztina Morvai" AFFILIATION="NI">
(HU) Amikor olyan lelkesen ünnepeljük itt, az Európai Unióban a fal és vele a kommunizmus összeomlását, kérdezzük meg, mi lett az egykori kommunista fővezérekkel? Megmondom. Őbelőlük lettek a leglelkesebb nagytőkések, neoliberálisok, a globális világuralmi rend éllovasai. Visszakerülve a hatalomba megszüntettek mindent, ami - lássuk be, néhány dolog - jó volt a kommunizmusban, a munka biztonságát és a szociális biztonságot, viszont visszahozták a legnagyobb szörnyűségeket, a brutalitást, terrort.
<P>
Az 50. évfordulóján annak az '56-os forradalomnak, amely lehetővé tette a fal lebomlását, szemeket lőttek ki, most is Magyarországon, ahogy mi itt beszélünk és ahogy ünnepeljük a kommunizmus összeomlását, ezek a kommunista elvtársak 16 politikai foglyot tartanak börtönben.
<P>
Én majd akkor fogok ünnepelni, amikor a politikai foglyok kiszabadultak, amikor a kilőtt szemű áldozatoknak igazságot tettek, és amikor ezek a kommunisták a vérengzéseiket befejezve eltűnnek a történelem süllyesztőjében.
<SPEAKER ID="214" NAME="Jarosław Kalinowski" AFFILIATION="PPE">
(PL) Elnök asszony, az Európai Unió költségvetésének 2013 után végrehajtandó reformjára vonatkozó javaslatról szeretnék beszélni. Igaz-e az, hogy a javaslat jelentősen csökkentené a regionális alapokat? Tudatában van-e az Európai Bizottság annak, hogy ez nagymértékben gyengíteni fogja az EU regionális és mezőgazdasági politikáját?
<P>
Egy olyan javaslat, amely tovább gyengítené az EU legszegényebb régióit azért, hogy finanszírozza az éghajlatváltozás elleni harcot, aligha nevezhető racionálisnak vagy logikusnak. Ez a változás az EU 271 régiójának többségét érintené. Bizonyára lehet úgy segíteni az EU szegényebb régióit, hogy közben megfelelő projektekkel harcolunk az éghajlatváltozás ellen is, csökkentjük a gázok kibocsátását és megújítható energiaforrásokat és modern technológiai megoldásokat vezetünk be.
<P>
Amikor a Bizottság előterjeszti a költségvetés reformjára vonatkozó javaslatot, szándékában áll-e megkerülni a regionális és a helyi hatóságokat az összegek kiosztásában? Ezzel ugyanis megvonná a területi hatóságoktól a beleszólást olyan ügyekben, amelyek rendkívül fontosak számukra.
<SPEAKER ID="215" NAME="Vilija Blinkevičiūt" AFFILIATION="S&amp;D">
(LT) Az Európai Unió kötelezettséget vállalt arra, hogy hatékony mechanizmust hoz létre a gyermekek szexuális zaklatásának megelőzése érdekében. Nyolc hónap telt el azóta, hogy az Európai Parlament plenáris ülése megvitatta ezt a rendkívül fontos kérdést. Üdvözölnünk kell azt a tényt, hogy időközben a Tanács megkezdte egy irányelvjavaslat megvitatását, melynek a célja a jogalkotás javítása ezen a területen. Az idő azonban nem áll meg, és újabb és újabb fájdalmas események emlékeztetnek minket arra, hogy a gyermekeink még mindig nem élveznek megfelelő védelmet. Sajnos e bűntények pusztító és hosszú távú következményekkel járnak. A gyermekek szexuális zaklatása és a pornográfia terjesztése gyakran nemzeteken átívelő problémák, ezért csak nemzetközi együttműködéssel lehet hatékonyan megelőzni őket. Meg kell határoznunk a gyermekek szexuális kizsákmányolásának és szexuális zaklatásának a jelenlegi törvények által még nem lefedett új formáihoz tartozó büntetőjogi felelősséget. Szeretném felhívni tehát a Parlament figyelmét erre a fontos problémára, és kérem a Tanácsot, hogy gyorsítsa fel a javaslattervezetek vitáját.
<SPEAKER ID="216" NAME="Jelko Kacin" AFFILIATION="ALDE">
(SL) Elnök asszony, örömmel látom, hogy fejlődnek a horvát és a szlovén kormány közötti kapcsolatok, amelyek nagy politikai lépést tettek előre, és mindkét kormány nagyobb érettségről tett tanúbizonyságot. Az aláírt határmegállapodás pozitív üzenetet közvetít, és kiváló példát mutat a régió más országainak is.
<P>
Sajnálattal értesültem azonban arról, hogy mindössze néhány nappal a megállapodás aláírása után a horvát miniszterelnök aláírt egy egyoldalú nyilatkozatot, amely egyoldalúan értelmezi a közelmúltban aláírt megállapodást. Nem szabadna semmi olyat tennünk, ami a kétely magjait ülteti el, vagy bizonytalanságot terjeszt, mert ez nem visz minket előre. Az egyoldalú nyilatkozatok és egyoldalú intézkedések soha nem jó megoldások, és nem a megfelelő üzenetet közvetítik. Az ilyen lépések nem erősítik a szavahihetőséget, nem építik ki a szükséges kölcsönös bizalmat, és kételyeket támasztanak a szándékaink komolysága felől, valamint a megállapodás realitása és életképessége felől. Ha sikert akarunk elérni ezen a téren, nagyobb erőfeszítéseket kell tennünk, és meg kell erősítenünk a bizalmat egymás között otthon, a szomszédjaink között és az egész régióban.
<P>
Felszólítom a horvát kormányt, hogy tartózkodjon újabb egyoldalú intézkedésektől, és kérem a miniszterelnököt, hogy inkább tanúsítson politikai bátorságot és határozottságot, hogy le tudjuk győzni a múltból ránk maradt nehézségeket.
<SPEAKER ID="217" NAME="Marek Henryk Migalski" AFFILIATION="ECR">
(PL) Arra szeretném felhívni a figyelmüket, hogy múlt héten nagy riadalommal töltött el minket az a helyzet, illetve az az információ, hogy Putyin miniszterelnök felkérte az Európai Bizottságot, hogy fizesse ki Ukrajnának a Gazprom felé fennálló tartozását. Szeretném megkérdezni, hogy valóban érkezett-e ilyen kérés. Az Európai Bizottságnak valóban szándékában áll-e kifizettetni ezt az adósságot az Európai Unióval? Ha az első két kérdésre igen a válasz, milyen alapon tenné ezt a Bizottság?
<P>
Elnök asszony, azt is szeretném közölni önnel, hogy én vagyok az egyetlen képviselő, aki nem használta fel teljesen a rendelkezésére álló időt.
<SPEAKER ID="218" NAME="Kyriacos Triantaphyllides" AFFILIATION="GUE/NGL">
Elnök asszony, azért kértem ma szót, hogy tájékoztassam önöket egy meglehetősen nyugtalanító tényről, amely akkor jutott tudomásomra, amikor Washingtonban jártam az Állampolgári Jogi, Bel- és Igazságügyi Bizottság delegációjának tagjaként.
<P>
Az adatvédelemmel (a SWIFT-tel, a légiutasok adataival (PNR)) kapcsolatos jelenleg folyó transzatlanti tárgyalások margóján az Egyesült Államok bővíti a Nemzetbiztonsági Ügynökségének adatgyűjtési lehetőségeit, hogy az el tudjon fogni minden egyes elektronikus üzenetet a területén belül, valamint az országba bemenő és onnan kimenő üzeneteket is.
<P>
Hogyan állíthatja az USA, hogy tiszteletben tartja a magánélethez való jogot, ha közben hatalmas lehallgató ügynökséget épít ki - mi pedig hogyan nézhetjük ezt ölbe tett kézzel?
<P>
Az a feladatunk, hogy mindenkit tájékoztassunk a hatalommal való súlyos visszaélésről és az alapvető jogaink megsértéséről. Remélem, hogy csatlakoznak hozzám abban, hogy nyilatkozatokban és újságcikkekben tájékoztatjuk a szavazóinkat és a honfitársainkat erről az esetről.
<SPEAKER ID="219" NAME="Nick Griffin" AFFILIATION="NI">
Elnök asszony, az elmúlt két hónapban magam is szenvedő alanyává váltam a brit munkáspárti rendszernek, mivel bevonták a képviselői igazolványomat, nem engedtek be a sellafieldi atomerőműbe - annak ellenére, hogy tagja vagyok a Környezetvédelmi, Közegészségügyi és Élelmiszer-biztonsági Bizottság egyik albizottságának -, az Állampolgári Tanácsadó Iroda pedig nem adott el nekem egy olyan információs adatbázist, amelyet nyíltan hirdetnek eladásra minden más képviselőnek.
<P>
Elnök asszony, egyetért-e azzal, hogy a politikai diszkrimináció nem csak törvényellenes, de egyben támadás is nem csak ellenem, hanem e parlament működése ellen is, és legfőképpen a szavazók és a teljes demokratikus folyamat ellen?
<SPEAKER ID="220" NAME="João Ferreira" AFFILIATION="GUE/NGL">
(PT) Az Európai Munkahelyi Biztonsági és Egészségvédelmi Ügynökség által folytatott vizsgálat aggasztó következtetésekre jutott, amelyek szerint az általános munkanélküliség kedvezőtlen hatást gyakorol a munkavállalók biztonságára és egészségére. A tanulmány szerint - melyben 27 tagállam 27 000 válaszadója vett részt - 10 munkavállalóból 6 úgy érzi, hogy a gazdasági válság és a növekvő munkanélküliség miatt romlanak a munkafeltételek. A válaszadók 75%-a azt mondta, hogy az egészségük romlása az általuk végzett munkának tudható be. Ez az információ alátámasztja az Eurostat tanulmányát, amely kimutatja, hogy 27 millió munkavállaló szenved balesetet vagy szenved foglalkozási megbetegedésben, és 137 millió munkavállaló naponta veszélynek van kitéve. Csak ezen a héten egy újabb munkahelyi balesetben 5 portugál munkás vesztette életét Andorrában.
<P>
Az Európai Uniónak és a tagállamoknak mielőbb reagálniuk kell erre a helyzetre. Ennek keretében jogokat is biztosító munkahelyeket kell teremteni, oda kell figyelni a munkára és a munkavállalókra, és meg kell büntetni azokat a munkáltatókat, amelyek a nyereségük növelése érdekében megnyirbálják a munkavállalókat érintő megelőzési és -védelmi intézkedéseket.
<SPEAKER ID="221" NAME="Elnök">
Keveredés történt a mikrofon kiosztásában. Teixeira úrnak kellett volna szót adnom. Valószínűleg hibásan ejtettem ki az ön nevét, ez okozta a zavart.
<SPEAKER ID="222" NAME="Nuno Teixeira" AFFILIATION="PPE">
(PT) Az Európai Bizottság a közelmúltban benyújtott egy közleménytervezetet a költségvetés reformjáról, és ez olyan hivatkozásokat tartalmazott a kohéziós politikára, amelyek nyugtalanságot és zavart okoznak, különösen a legkülső régiók körében.
<P>
Sürgősen meg kell vitatnunk a Közösség költségvetését, de úgy gondoljuk, hogy a 2013 utáni pénzügyi keretrendszernek a szolidaritásra és a területi kohézióra kell épülnie, mivel ez létfontosságú az állandó nehézségekkel küzdő és folyamatos támogatásra szoruló régiók, például Madeira számára.
<P>
Elfogadhatatlan az a szándék, hogy a kohéziós politikát úgy módosítsuk, hogy a jelenlegi regionális alapú megközelítés helyett a hozzáadott értéket tartalmazó ágazatok kerülnének a középpontba. Ez a változtatás a 2. célkitűzés eltörléséhez vezethet, amely jelenleg az európai régióknak körülbelül a felét támogatja.
<P>
Érthetetlen, hogy a Bizottság miért akarja a támogatások kiosztását regionális alapról nemzeti alapra, vagy akár európai szintre módosítani, elutasítva ezzel a közelség kritériumát, amely mindig is alátámasztotta a kohéziós politikát. Elfogadhatatlan, hogy egy tagállam sokéves EU-tagsága is egy változó lehet abban a képletben, amellyel kiszámítják a strukturális támogatások kiosztását, mivel ezzel régi és új tagállamokra osztjuk a tagokat, és így a legkülső régióknak a strukturális alapokhoz történő hozzáférése tekintetében értelmezhetetlenné válik az EK-Szerződés 299. cikkének (2) bekezdése.
<SPEAKER ID="223" NAME="Estelle Grelier" AFFILIATION="S&amp;D">
(FR) Elnök asszony, mint normandiai európai parlamenti képviselő, szeretném felhívni a Bizottság és a Parlament figyelmét a partmenti Natura 2000 területekkel kapcsolatos javaslatokra, melyeket a francia kormány éppen most adott át az európai hatóságoknak. A javaslatokban nem szerepel az Etretat mellett található Antifer-fok, de kárpótlásul megnövelik a kerületet 12 tengeri mérföldre.
<P>
Ez a döntés megnyitja az utat a Poweo számára a metán terminál létrehozásához Antifernél, és nem engedi meg a partmenti szélerőmű megépítését Fécamp mellett, annak ellenére, hogy ezt a projektet a helyi képviselők, a lakosság, sőt még a halászok is támogatják. Tudományos és következetes javaslat született a régió számára, amely élvezi a helyi vállalkozók támogatását is. A javaslat szerint hat mérföldes zónát alakítanának ki a teljes partvonal mentén, beleértve Antifert is.
<P>
Három kérdésem van: milyen előrehaladást ért el a Bizottság a zónára vonatkozó javaslatok vizsgálatában? Elfogadja-e őket annak ellenére, hogy ellentétben állnak a tudományos véleményekkel és a régió társadalmi, gazdasági és kulturális tevékenységeivel? Végül pedig, tekintettel a közelgő koppenhágai csúcstalálkozóra, elfogadhat-e Európa olyan döntést, amely a gázt támogatja a megújítható energiaforrások ellenében?
<SPEAKER ID="224" NAME="Elżbieta Katarzyna Łukacijewska" AFFILIATION="PPE">
(PL) Elnök asszony, szeretném felhívni a figyelmet az ukrajnai egészségügyi helyzetre. A rendelkezésre álló adatok szerint már több mint egymillió influenzás esetet jelentettek, melyen belül több tucatot az AH1N1 vírus okozott. Ukrajna nemzetközi segítséget kért, mégpedig elsősorban oltóanyagokat, gyógyszereket, fertőtlenítő szereket, maszkokat, kesztyűket és laboratóriumi kellékeket.
<P>
Tudjuk, hogy a Bizottság az EU országok által Ukrajnának nyújtott segítség koordinálására elindított egy speciális polgári segítségnyújtási mechanizmust, és felállított egy monitoring és információs központot. Milyen koordinációról van szó? Milyen segítséget nyújtunk? Hogyan működik ez a monitoring rendszer? Szerintem a közvélemény szeretne választ kapni ezekre a kérdésekre.
<SPEAKER ID="225" NAME="Kinga Gál" AFFILIATION="PPE">
(HU) Tisztelt elnök asszony, képviselőtársaim! Két évtized telt el azóta, hogy a berlini fal leomlott, aminek ugye 20 éves évfordulóját ünnepelték, a vasfüggönyöket átvágták, és mégis kevésnek bizonyult ez a 20 év ahhoz, hogy lássuk, számos kommunizmus alól szabadult országban végleg nem tudtunk még megszabadulni az elmúlt rendszer beidegződéseitől.
<P>
2006 őszén rendőrök még semmibe vették Budapest utcáin a gyülekezési jogot, a tisztességes eljáráshoz való jogot, és a sértettek mai napig hiába keresik igazukat és jogaik érvényesülését. Az idén márciusban Budapesten a miniszterelnök leváltását követelő bekiabálásért még elvezetés, embertelen, megalázó bánásmód járt. Az Európai Unióban ma még előfordulhat, hogy valaki saját szülőföldjén, saját anyanyelven - mint például Szlovákiában - nem élheti meg, nem élheti ki a demokrácia által biztosított jogokat, ha éppen kisebbségi sorsba kényszerítette a történelem. Romániában pedig szobrot készülnek állítani annak az egykori vezérkari főnöknek, aki a tüntetők közé lövetett a megmozdulásokért.
<SPEAKER ID="226" NAME="José Manuel Fernandes" AFFILIATION="PPE">
(PT) A jelenlegi gazdasági válság miatt bizonytalanná váltak a munkahelyek. A gazdasági nehézségek miatt a munkavállalók néha vakon elfogadnak olyan állásajánlatokat, amelyek semmibe veszik a munkajogot, és kibújnak a jogszabályok végrehajtása és a kormányzati hatóságok felügyelete alól. Sajnos már többször is tanúi lehettünk az Európai Unióban súlyos munkahelyi kizsákmányolásnak, ami gyakran valóságos rabszolgatartásnak felelt meg, akár európai, akár nem európai állampolgárokkal szemben. Láttuk továbbá, hogy a migráns munkavállalók közül szokatlanul sokan életüket vesztették, köztük sok honfitársam is, portugál állampolgárok, még törvényes munkahelyeken is. Ezek a balesetek a munkahelyeken történtek, és főleg az építőipari ágazatban.
<P>
Ennél fogva kérjük az Európai Uniót és szerveit, valamint a tagállamokat, hogy határozottan és hatékonyan fogjanak össze az ilyen esetek megelőzése érdekében.
<SPEAKER ID="227" NAME="Sophie Briard Auconie" AFFILIATION="PPE">
(FR) Elnök asszony, hölgyeim és uraim, szeretném meghúzni a vészharangot azzal kapcsolatban, hogy milyen lassan halad az Európai Regionális Fejlesztési Alap, az Európai Szociális Alap és a Kohéziós Alap előirányzatainak a tervezése és a kifizetése.
<P>
Még attól is messze vagyunk, hogy a rendelkezésre álló összeg felének a felhasználását megtervezzük. Ami a kifizetéseket illeti, a regionális politikára szánt 347 milliárd euróból csak 9,62%-ot fizettek ki a projektvezetőknek. Ez minden országot érint, néhányat jobban, mint másokat. Spanyolországnak, Luxemburgnak és Svédországnak meg kell próbálnia felzárkózni azokhoz az országokhoz, amelyek élen járnak az európai támogatások kifizetésében, mint például a balti országok, Írország és Szlovénia.
<P>
Az Európai Unió regionális politikája az egyik leghasznosabb politika a polgártársaink számára. Garantálja ugyanis a gazdasági, társadalmi és területi kohéziót a praktikus és gyakran létfontosságú projektekhez.
<P>
Azt kérem tehát, hogy a nemzeti irányító hatóságok is vegyenek részt ebben a folyamatban. Ugyanakkor azt is gondolom, hogy gazdasági válság idején az európai szabályokat hozzá kell igazítani a főbb problémákhoz.
<SPEAKER ID="228" NAME="Bogusław Sonik" AFFILIATION="PPE">
(PL) Elnök asszony, ma ünnepeltük a közép- és kelet-európai demokratikus változások 20. évfordulóját. Tartottunk egy nagyon helyénvaló és szép ünnepséget, melyen Havel úr és Buzek úr is részt vettek, az Európai Parlamentben pedig kiállítások láthatók. Ez így helyes, de az lenne a jó, ha az európai intézmények nem csak sok évente egyszer tartanának ilyen megemlékezéseket.
<P>
Képezze ez részét a történelmünknek - a változásokkal kapcsolatos igazságot az oktatásban is el kell mondanunk, és ezt az európai intézményeknek kell kezdeményezniük. Közös történelemkönyvet kellene írnunk azokról az időkről, amely bemutatná, hogy hogyan ment végbe Európa egyesítése, hogy az iskolás gyermekek is hozzáférjenek az igazsághoz és a tudáshoz.
<P>
Ugyanakkor számos példát említhetnénk fölöslegesen elköltött pénzekre is. A brit Open Europe nevű szervezet állítása szerint 7 millió eurót költöttünk egy olyan blog finanszírozására, amely arról szólt, hogy egy szamár körbeutazza Hollandiát. Ideje lenne, hogy hatékonyabban költsük el az Európa számára rendelkezésre álló pénzeket.
<SPEAKER ID="229" NAME="Elnök">
Hölgyeim és uraim, az eljárási szabályzat 150. cikke szerint sajnos most be kell fejeznünk az egyperces felszólalásokat. A 150. cikk szerint ezt a fajta vitát maximum 30 percig folytathatjuk. A felszólalások most már majdnem 40 perce tartanak, mert sajnos sok felszólaló nem tartotta be az egy percet.
<P>
Próbáltam azoknak elsőbbséget adni, akiknek nem állt módjukban felszólalni a legutóbbi két vita egyikében sem, és remélem, hogy ez az önök számára is megfelelő volt így. Ma este még négy vita vár ránk, és mint tudják, legkésőbb éjfélkor be kell zárnunk az ülést.
