<CHAPTER ID="015">
Az Európa déli részén átvonult "Klaus” vihar drámai következményei (vita) 
<SPEAKER ID="350" NAME="Elnök">
A következő napirendi pont a Bizottság nyilatkozata az Európa déli részén átvonult "Klaus” vihar drámai következményeiről.
<SPEAKER ID="351" NAME="Androulla Vassiliou">
a Bizottság tagja. - Elnök úr! Az Európai Bizottság sajnálatát szeretné kifejezni a Klaus vihar által követelt számos emberélet miatt, és részvétét nyilvánítja azoknak a francia, olasz és spanyol családoknak, akik elvesztették szeretteiket. Ez valójában emberi tragédia, amelynek letaroló következményei vannak az emberek életére, otthonára és vállalkozására. Egyben ökológiai katasztrófa is.
<P>
Bár a vihar különösen erős volt, csak egy keskeny sávot érintett, és a nemzeti erőforrások megbirkóztak a katasztrófára adott azonnali válaszlépésekkel.
<P>
Ezért a Közösségi Polgári Védelmi Mechanizmust nem aktiválták. A Bizottság megfigyelési és tájékoztatóközpontja azonban a vihar előrejelzését követő első pillanattól kezdve közvetlen kapcsolatban állt az érintett tagállamokkal.
<P>
Más tagállamok tudatában voltak a helyzetnek, és felkészültek az érintett régiók támogatására. A Cseh Köztársaság például spontán módon felajánlotta a segítségét.
<P>
A Bizottság most együttműködik az érintett tagállamok hatóságaival, hogy az EU támogatására lehetőséget találjanak. A lehetőségekben benne van az EU Szolidaritási Alapja vagy a strukturális és vidékfejlesztési alapok átgondolása.
<P>
A Klaus vihar kellemetlen emlékeztető arra, hogy a természeti katasztrófák növekvő veszélyt jelentenek az EU tagállamaira. Mindent elsöprő áradások pusztítottak Közép-Európában 2000-ben és 2002-ben, az Egyesült Királyságban 2007-ben, és tavaly Romániában és a szomszédos országokban. A 2003. évi hőhullám tízezrek életét követelte. 2003-ban és 2007-ben erdőtüzek pusztítottak Portugáliában és Görögországban. Ezek az események bemutatják, hogyan érintheti az éghajlatváltozás az EU jövőjét, mivel az éghajlatváltozással egyidejűleg egyre szélsőségesebb időjárási jelenségeket várunk.
<P>
A tagállamoknak és a Közösségnek össze kell fognia a katasztrófák megelőzéséért, azok hatásainak csökkentéséért, és az Unió katasztrófareagálási képességének fejlesztéséért.
<P>
A Bizottság hamarosan közleményt fogad el "A természeti csapások és az ember okozta katasztrófák megelőzésére irányuló közösségi koncepcióról” címmel. Várjuk a Parlament véleményét a közleményben található gondolatokról.
<P>
A Bizottság szeretné hangsúlyozni, hogy mennyire fontos továbbhaladni a Szolidaritási Alapról szóló rendelet felülvizsgálatával. A javaslat segít a reakció felgyorsításában az előzetes fizetés lehetőségével, és egyszerűbb kritériumokat határoz meg az Alap rövidebb idő alatt történő aktiválásához. Míg a Parlament többsége támogatta a Bizottság javaslatát, a Tanácsban nincs előrelépés.
<P>
Ezek a kezdeményezések hozzájárulnak a valódi európai katasztrófakezelési politika alakításához, és a Bizottság reméli, hogy az Európai Parlament továbbra is támogatja majd ezeket az erőfeszítéseket, hogy megerősödjenek az EU képességei a természeti és az ember által előidézett katasztrófák kezelésében.
<SPEAKER ID="353" NAME="Christine De Veyrac">
a PPE-DE képviselőcsoport nevében. - (FR) Elnök asszony! Munkatársam, Alain Lamassoure nevében is beszélek. 1999 novemberében szót kértem ebben az ülésteremben egy olyan vihart követően, amely Délnyugat-Franciaországban dühöngött, hogy az európai szolidaritásra apelláljak, amikor egy nagyszabású katasztrófa söpör végig az országainkon. Tíz éve azt mondták nekem, hogy nincs olyan európai alap, amely segítséget nyújt polgártársainknak ilyen szükséghelyzetben.
<P>
1999 óta, miközben a katasztrófák sajnos további halálos áldozatokat szedtek és károkat okoztak Európában, az EU szerencsére elszánta magát a cselekvésre, és 2002-ben létrehozta az EU Szolidaritási Alapját, a Bizottság és Bariner úr kezdeményezésére. Az Alap gyors, hatékony cselekvést tesz lehetővé rugalmas kereteken belül.
<P>
A dolgok mai állása szerint az a véleményem, hogy mobilizálnunk kell ezt az Alapot, hogy segítsük az érintett régiókat, és ebben a tekintetben támogatom a francia kormány felhívását, hogy a lehető leggyorsabban tegyük ezt. Vassiliou asszony, tudomásul vettem a Bizottság kívánságát, hogy gyorsítsuk fel a dolgokat. Valóban sürgősen szükség van erre, ha a megrongálódott infrastruktúráról beszélünk.
<P>
Sürgős segítségre van szükség az erdőkkel kapcsolatban. Szeretném hangsúlyozni ezt a szempontot, mivel a vihar elpusztította Gironde déli részei és Landes erdeinek 60-70%-t, pedig ezeknek az erdőknek, amelyek Európa legnagyobb erdei közé tartoznak, alig sikerült kiheverniük az 1996 és 1999 között keletkezett károkat. Tudják, hogy nincs biztosítás az ilyen károkra, és az erdészek teljesen pénztelenek az ilyen károkkal szemben. Meg kell mutatnunk nekik szolidaritásunkat, és segítenünk kell ezeknek a régióknak a természeti és kulturális örökségük újjáépítésében.
<P>
Végül engedjék meg, hogy megemlékezzem a Klaus vihar franciaországi, spanyolországi, olaszországi áldozatairól, és támogatásomat fejezzem ki a családjaiknak.
<SPEAKER ID="354" NAME="Kader Arif" LANGUAGE="FR">
Elnök asszony, Vassiliou asszony, hölgyeim és uraim! Az 1999-es vihar képei, amelyet az előbb említettek, és amely Délnyugat-Franciaországot sújtotta hatalmas károkat okozva, mélyen bevésődött kollektív emlékezetünkbe.
<P>
Keveset mondok, ha azt állítom, hogy Európa nem készült fel egy további hasonló tragédia túlélésére ilyen hamar. Vannak, akik a sors kezét látják a dologban, szerintem azonban ez az éghajlatváltozás borzalmas példája, amire Ön utalt, Vassiliou asszony, amelyre csak hozzávetőleges megoldásokat javasolunk, pedig valójában sürgősen tettünk kell valamit. Ez az a helyzet, amelyben kezelnünk kell a felelősséget. Sajnos fel kell készülnünk ennél több természeti katasztrófára is.
<P>
Ebben az évben január 24-én és 25-én a Klaus vihar, amely Európa déli részét sújtotta, megölt 11 embert Franciaországban, 14 embert Spanyolországban, és hármat Olaszországban. Jelentős károkat okozott, elpusztított iskolákat és számos otthont, sok embert elvágott az elektromosságtól, fűtéstől, ivóvíz- és telefonvezetékektől, és számos gazdasági szektort kritikus helyzetbe hozott, ilyen például a faipar.
<P>
Miközben szeretném kifejezni a szolidaritásomat az áldozatok családjaival és minden érintettel, és támogatásomat a helyi vezetőknek, szeretném kihasználni ennek a fórumnak az előnyeit, hogy felhívjam az Európai Közösség figyelmét, hogy - amint már elhangzott - az ilyen helyzetek európai válaszokat igényelnek, és először és elsősorban európai szolidaritást.
<P>
Kétségtelen, hogy Franciaországban katasztrófa sújtotta területté nyilvánították a pusztítás zónáját, amely megkönnyíti a katasztrófa áldozatainak megsegítését, de nem csökkenti azt az igényt, hogy összehangolt európai cselekvés szükséges a tagállamok erőfeszítéseinek kiegészítésére az emberek, a környezet és a tulajdon védelmére a katasztrófa sújtotta városokban és régiókban.
<P>
A gyakorlatban ez elsősorban azt jelenti, hogy európai szinten centralizálnunk kell az információkat, hogy pontos becslést adhassunk a károkról. Ezután fel kell szabadítanunk a megfelelő alapokat, hogy támogatást nyújthassunk a helyi hatóságoknak, amelyek hatalmas kihívással néznek szembe. Különösen támogatnunk kell a közszolgáltatásokat, amelyek kivételes munkát végeznek, és nagy szükségük van az energia, vízellátás, szennyvíz, közlekedés és telekommunikációs, valamint az egészségügyi és oktatási infrastruktúra és felszerelések helyreállítására.
<P>
Az elmúlt katasztrófák bemutatták, hogy az európai szintű cselekvés sürgős és lehetővé tették, hogy a természeti kockázatok megelőzése az Európai Regionális Fejlesztési Alap egyik célkitűzése legyen. Mostantól kezdve Európának be kell bizonyítania reakcióképességét, és szolidaritását gyakorlati intézkedésekre kell váltania. Ezért remélem - bár ezt Ön már mondta -, hogy a Bizottság napirenden tartja majd ezt az üzenetet, és minden szükséges eszközt megmozgat, hogy választ adjon erre a sürgős helyzetre, különösen az EU Szolidaritási Alapján és a polgári védelmi pénzügyi eszközön keresztül.
<P>
Összefoglalva végül szeretném emlékeztetni Önöket arra, hogy mint a 2007-es görögországi tüzeknél, a veszélyes vihar megmutatta a polgári védelem szükségességét, amelyet mobilizálni lehet az összes válságterületen. Szeretném meghallgatni az Ön véleményét erről, Vassiliou asszony, valamint az Ön válaszát a Parlament 2006. április 26-i állásfoglalásában szereplő igényre, amely a természeti katasztrófák európai megfigyelőrendszerének létrehozását sürgeti, hogy egy hatékonyabb európai-szintű választ biztosítson e szerencsétlen események bekövetkeztekor.
<SPEAKER ID="355" NAME="Jean Marie Beaupuy" LANGUAGE="FR">
Vassiliou elnök asszony! Tavaly november 18-án ezen a helyen a következőket mondtam: nem tudjuk, mi lesz a következő katasztrófa, azt sem, milyen méretű lesz, csak egy dologban vagyunk biztosak, hogy hamarosan bekövetkezik egy újabb katasztrófa. Amikor eljön ez az idő, polgártársaink, akik 50 év alatt hozzászoktak ahhoz, hogy egy állítólag egyesült Európát építenek, megfordulnak, és ezt kérdezik tőlünk: "mit tettetek?”. Megismétlem, ezt tavaly novemberben mondtam el ebben a Házban.
<P>
2006 novemberében, ugyanebben az ülésteremben, két évvel ezelőtt nagyjából ugyanezt mondtam: ha van olyan terület, amelyen minden európai hatékony közösségi választ vár, az a nagy kiterjedésű természeti katasztrófák.
<P>
Azt mondtam, hogy bárki láthatja ezt, amikor olyan természeti katasztrófa következik be, mint a cunami, és így folytattam: "ezért képviselőcsoportommal szeretném, ha végrehajtanánk megelőző intézkedéseket, és készenlétbe helyeznék a kapacitásokat, hogy a tragédiák következményeire nagyon gyors választ tudjunk adni. Ezzel kapcsolatban szeretném felhívni a figyelmet a Barnier-jelentés minőségére, amely nagyon jól meghatározza a problémát, és olyan megoldásokat javasol, amelyek nemcsak hatékonyságukban, hanem szubszidiaritásukban is konstruktívak”. Vassiliou asszony, továbbra is mindannyian nagyszerűnek tartjuk ezt a jelentést, mivel nagyon gyakorlatias és konkrét intézkedéseket tartalmaz. Még költségvetési tételeket is tartalmaz, és kifejti, hogy a Szolidaritási Alap 10%-a elegendő lenne a megoldásra. A legpragmatikusabban azt taglalja, hogyan kell együtt dolgozni az érintettekkel minden államban.
<P>
A Barnier-jelentés tizenkét javaslatában minden olyan európai szinten szükséges intézkedést megtalálunk, amelynek néhány héttel a júniusi választások előtt a működő európai szolidaritás hasznosságának és hatékonyságának további indikációját kellett volna mutatnia.
<P>
Az előbb mondta, Vassiliou asszony, hogy reméli, hogy megkapja a Parlament támogatását. Önnek megvan ez a támogatása, és továbbra is meg fogja kapni. Mit tesz a Tanács, mivel Ön mondta, hogy a Tanács jelenti a kérdést? A Tanács nincs itt ma este. Reméljük, hogy ezen a vitán túl és azon felül figyelmesen hallgatja a felhívásunkat, amely nem segélykiáltás, nem egy újabb kifejezése a meglepetésnek a mostanában történt tragédiával kapcsolatban, hanem felhívás arra, hogy tisztán hallják a mostanában feltett kérdést: "mit tettek?”.
<SPEAKER ID="356" NAME="Gérard Onesta">
a Verts/ALE képviselőcsoport nevében. - (FR) Elnök asszony, Vassiliou asszony, hölgyeim és uraim! Szeretném, ha röviden reflektálnánk az este feladatának természetére. Úgy tűnik számomra, hogy ezt gyakran, túl gyakran tesszük. Minden katasztrófa alkalmával összegyűlünk itt, ebben a Házban, és elkezdjük a sajnálkozó kórusunkat, amiben természetesen azt mondjuk, hogy ami történt, az tragédia, és fejet hajtunk az áldozatok előtt.
<P>
Természetesen én is ezt teszem Önökkel együtt, de nem hiszem, hogy a mi szerepünk itt befejeződik. A mi szerepünk talán az, amit képviselőtársaim mondtak, hogy tervezzük meg a jövőt, mivel lesznek még természeti katasztrófák. Ma reggel is ezt mondtuk a Florenz-jelentésre leadott szavazatainkkal. Tudjuk, hogy az éghajlat egyre nyugtalanabb lesz. A század viharai most már minden évtizedben bekövetkeznek, és lassan minden évben megtörténnek. Amikor nincs vihar, jön az áradás, amikor nincs áradás, súlyos erdőtüzek pusztítanak.
<P>
Mindezekkel szembenézve mit csinál Európa? Nagyon jól tudom, hogy a Tanács képtelen tovább látni a nemzeti köldököknél. 27 köldök egymás mellé helyezése önmagában nem eredményez nagyszerű kontinentális projektet. Ennek a következményeit szenvedjük minden egyes tragédiánál. Megmondták, hogy felhívnak bennünket szolidaritásra, de melyik alap használatával? Emlékszem, hogy amikor a Költségvetési Bizottságban az alapokról tárgyaltunk, konkrétan az éghajlattal kapcsolatban, akkor néhány tízmillió euróról beszéltünk. Csak ez a vihar 1,4 milliárd euróba került. Mennyit kell még fizetnünk a biztosítási számlákra, hogy megértsük, hogy a környezet és az éghajlat védelme nem teher, hanem befektetés a jövőbe?
<P>
Még ma is arról tárgyalunk, hogy tragédia esetén szükség van az európai érintettek mobilizálására. Ezt azonban már mondtunk, ha jól emlékszem, itt, ebben az ülésteremben, 2001-ben, amikor városomban felrobbant az AZF gyár. Azt mondtuk, hogy meg kell fontolnunk egy európai cselekvőképességet, hogy megmutassuk, hogy Európában humanitárius katasztrófa esetén a "szolidaritás” szó nemcsak egy jelentés nélküli fogalom, hanem gyakorlati lépéseket is jelent. Most, évekkel később, mi valósult meg ebből az európai cselekvőképességből?
<P>
Otthon, Toulouse-ban voltam, hölgyeim és uraim, amikor a vihar kitört. Most már tudom, mivel jár egy nagyobb környezeti katasztrófa. Ha meg kellett tanulnom, akkor most tapasztaltam az otthonomban bekövetkezett kárt, amikor a tetőcserepek lezuhantak, és a fák gyökerestől kifordultak a talajból. Ezért tudom, mit gondoltak az emberek, azok, akik látták, hogy egész életük munkája egy éjszaka alatt teljesen elpusztult.
<P>
Amíg azonban mi, itt a Parlamentben, és Ön, Vassiliou asszony, a Bizottság tagjai, és azok, akik nincsenek itt ma este az elkeserítően üres tanácsi padokon, amíg nem ismerjük fel, hogy valódi költségvetési forrásokat kell felszabadítanunk a katasztrófák elleni küzdelemre, és amíg végre nem elégszünk meg üres szavakkal, amíg félünk végrehajtani az európai szolidaritást a gyors reagálású, egész kontinensre kiterjedő polgári cselekvőképesség azonnali létrehozásával, addig minden tragédia után ugyanitt fogjuk folytatni újra és újra a sajnálkozó kórus hangján.
<P>
Lehetséges, hogy a Klaus viharra a valódi válasz már megérkezett ma reggel Koppenhágára való készülődésünk közepette, és lehetséges, hogy eljön holnap, Vassiliou asszony, azzal, hogy végre felszabadítunk pénzalapokat, és végre létrehozzuk ezt az európai szinten nagyon hiányzó polgári erőt.
<SPEAKER ID="357" NAME="Jean-Claude Martinez" AFFILIATION="NI">
- (FR) Elnök asszony, Vassiliou asszony! A németül Klaus-nak, franciául Nicolas-nak hívott vihar letarolt nyolc megyét a délnyugat-franciaországi választókerületemben, különösen Landes-ben, legfőbb hatását az erdőkre gyakorolta. Hat évi kitermelésnek megfelelő fa fekszik a talajon, azaz 50 millió köbméter, több mint 300 000 hektárnyi széldöntötte fa és szélfogó erdősáv.
<P>
Először meg kell tisztítani az erdőket, nehogy a fák rothadásnak induljanak. Ez köbméterenként 5-10 euróba kerül, azaz 500 millió euróba a régióban, ezt a számot adták meg a francia segélyszervezetek a sajtónak. Ezután az erdőket újra kell telepíteni, ami 20 évnyi kiesést okoz a faiparnak. Ebbe az iparba tartoznak a favágóktól kezdve azok a kávézók, ahol a favágók a frissítőiket fogyasztották, a szállítók, a faiskolai kertészek, a vevők és így tovább.
<P>
A második érintett iparág a baromfi-, juh- és szarvasmarha-tenyésztés. A tetők leszakadtak, az állatok elvesztek, és a takarmánytárolók megsemmisültek. Úgy látjuk, szükség van egy európai mezőgazdasági biztosítási alapra az éghajlat- és egészségkárosodási kockázatok ellen. A francia elnökség már tárgyalt erről, és ugyanezt kell tennie a cseh elnökségnek is.
<P>
Az áldozatok harmadik csoportja csendes, mivel ezeket az áldozatokat soha nem említik meg: a francia falvakban élő idős és elszigetelt emberek, akik még mindig áram nélkül vannak. Létre kell hoznunk egy, az "éghajlat-energia-csomaghoz” hasonló európai "negyedik generációs éghajlati” stratégiát, vagyis le kell győznünk az éghajlat azon hatásait, amelyek a 80-85 éves emberek millióit érik. Modern, negyedik generációs gazdaságot kell létrehoznunk, hogy kiemelkedjünk a válságból, és el kell kerülnünk a geriátriai európai Ruandát, amely felé tartunk, egy olyan gazdasággal, amely modern építőiparral, gyógyszeriparral és orvosi kutatással rendelkezik, és olyan új hálózattal, amellyel elkerülhetővé válik egy gaboni stílusú egészségügy. Mindezek felett, meg kell előznünk az éghajlatváltozásból adódó incidenseket, lehetőséget adva Darwinnak és a természetes kiválasztódásnak, míg Európát felépítjük az élet számára.
<SPEAKER ID="358" NAME="Maria Badia i Cutchet" AFFILIATION="PSE">
(ES) Elnök asszony, biztos asszony, hölgyeim és uraim! Először is szeretnék köszönetet mondani a biztos asszonynak a szolidaritás szavaiért.
<P>
Amint már elhangzott, január 24-én és 25-én számos déli uniós tagállam szenvedett a súlyos vihar hatásaitól, a szél közel 200 km/h sebességgel fújt az Ibériai-félsziget nagy részén, és az éves csapadékmennyiség 30 százaléka néhány óra leforgása alatt lezúdult.
<P>
A vihar következtében az ingatlanok, a szolgáltatások és a közművek jelentősen károsodtak, mind a vidéki, mind a városi településeken, és sok helyen elszakadt az elektromos hálózat. A legsúlyosabb következmény azonban a 11 halálos áldozat Spanyolországban a házak összedőlése és a heves széllökések okozta balesetek következtében.
<P>
Az egyik legtragikusabb esemény négy, 9-12 év közötti gyermek halála a katalóniai Sant Boi de Llobregatban, amikor a szél elpusztított egy sportcsarnokot, ahol a gyerekek baseballoztak.
<P>
A sok pótolhatatlan emberélet elvesztésén való sajnálkozáson és a családoknak a gyászukban való szolidaritásunk kifejezésén felül az Európai Uniónak cselekednie kell, más esetekhez hasonlóan, vagy a Szolidaritási Alap vagy pedig más megfelelő alap mobilizálásával, hogy helyrehozhassa azokat az anyagi károkat, amelyeket ez a természeti katasztrófa okozott.
<P>
Katalóniában húszezer hektárnyi erdőt érintett a vihar, amelynek 70%-a vagy súlyosan vagy nagyon súlyosan megrongálódott. Cselekvésre van szükség a tűz kitörése jövőbeni kockázatának csökkentésére, egyértelmű, hogy ezt a feladatot még a nyár előtt el kell végezni.
<P>
Továbbá mindenféle hulladékból sok rakódott le a folyókban, patakokban és más vízfolyásokban. Ezek megakaszthatják a víz áramlását, és helyi árvizeket idézhetnek elő.
<P>
Ezeknek és a többi hatásnak a figyelembevételével és tudva azt, hogy még nincs végleges adatunk az anyagi károkról, amelyet természetesen Spanyolország meg fog adni az Alaphoz benyújtott segélykérésén keresztül, úgy gondoljuk, hogy az Európai Bizottságnak segítenie kell ezeknek a területeknek a normalizálódását. Ez kiegészítheti az érintett tagállamok roppant erőfeszítéseit, és prioritást adna a súlyos károk helyreállításának azzal a céllal, hogy a lehető leghamarabb helyreállítsák az életfeltételeket és a gazdasági stabilitást ebben a régióban. Az érintett területek a gazdasági tevékenység csökkenésével, a környezet pusztulásával, a mezőgazdasági termelés veszteségeivel, sok vállalat tevékenységének megszűnésével, hatalmas fapusztulással és ehhez hasonlókkal néznek szembe.
<P>
A vihar jellemzőinek és hatásainak ismeretében kérem, hogy a Bizottság a lehető leghamarabb tegye elérhetővé ezeket a forrásokat. Ezeket főleg olyan természeti katasztrófákra szánták, amelyek súlyosan veszélyeztetik az emberéletet, a környezetet, egy tagállam vagy az Unió egy régiójának gazdaságát. A támogatás legyen igénybe vehető többek között az infrastruktúra működőképességének helyreállítására, az elektromos és vízellátó berendezések javítására és az érintett területek megtisztítására.
<P>
Biztos asszony, kérem tehát Önt, hogy a lehető leghamarabb mobilizálják ezeket az alapokat, amint a szükséges információkat megkapták.
<SPEAKER ID="359" NAME="Anne Laperrouze" AFFILIATION="ALDE">
- (FR) Elnök asszony! Amint képviselőtársaim emlékeztettek minket, a vihar súlyos veszteségeket okozott. Áldozatai voltak Franciaországban és Spanyolországban, és ma este rájuk és a családjaikra gondolunk. 200 000 hektárnyi erdő pusztult el Délnyugat-Franciaországban.
<P>
Valójában a vihar megrongálta Landes erdeinek 60%-át. 1,7 millió otthon maradt áram nélkül a vihar magasságában, ezek közül Landes-ben 3200-ban még mindig nincs áram. Ezreknél szakadt meg a telefonösszeköttetés, és megrongálódott a vízhálózat is. Sok út még mindig járhatatlan, az útra dőlt fák, vezetékek, árvizek és földcsuszamlások miatt. A szolgáltatók a lehető leggyorsabban igyekeznek mindent helyreállítani.
<P>
Miközben elégedett vagyok, amiért a francia kormány formálisan elkötelezte magát kérelem benyújtására, tehát az érintett franciaországi területek élvezhetik ennek az alapnak az előnyeit, sajnálom, hogy a francia elnökség nem ítélte szükségesnek ennek az alapnak a felülvizsgálatát.
<P>
Ezt az alapot - amint Ön, biztos asszony, és képviselőtársaim említették - a Miniszterek Tanácsa továbbra is elzárva tartja. Amint az a Parlament is tudja, ez bármilyen nagyobb természeti katasztrófa esetén felhasználható, amely súlyos károkat okozott a lakosságnak és a környezetnek, ilyenek például az árvizek, tüzek és az aszályok. Mi azonban ennél továbbmegyünk, és ideértjük az emberek okozta katasztrófákat is, mint például a terroristatámadásokat is.
<P>
A Parlament azt is kinyilvánította, hogy támogatja a segítségnyújtási határ küszöbértékének leszállítását. Ha feltesszük a kérdést, hogy ez a Szolidaritási Alap működik-e az érintett régiókban, akkor azt láthatjuk, hogy a károk a küszöbérték alatt lehetnek. Ez egy olyan helyzet, amelyben végül számos ország érintett. Ezért úgy gondolom, hogy ezt a küszöbértéket is felül kell vizsgálni, hogy megmutassuk, hogy az európai szolidaritás valóban létezhet.
<P>
Amint ezt Ön, biztos asszony, említette, és képviselőtársaim is aláhúzták, az ilyen események ismétlődni fognak az éghajlatváltozásnak köszönhetően. A Bizottság közleményt jelentetett meg az éghajlatváltozáshoz való alkalmazkodásról.
<P>
Nagyon fontos, hogy mostantól a Szolidaritási Alap valódi európai eszköz legyen a polgárok védelmére. Itt az ideje, hogy Európa megmutassa, hogy tragikus helyzetekben cselekszik a polgárai védelme érdekében.
<SPEAKER ID="360" NAME="Gilles Savary" AFFILIATION="PSE">
- (FR) Elnök asszony! Nyilvánvalóan először én is szeretném kinyilvánítani részvétemet, és együttérzésemet a gyászoló családok és az áldozatok felé, különösen azok felé, akiket a vihar elvágott a külvilágtól, és akiknél még ma sincs áram, víz vagy más közszolgáltatás.
<P>
Biztos asszony, hallgattam az ígéretét - és azt hiszem, igaza van -, hogy a katasztrófák megelőzésére tett intézkedéseket össze kell hangolnunk, de ma este a kérdés, ha mondhatom így, a legutolsó katasztrófa kompenzálásáról szól.
<P>
Ez a harmadik katasztrofális vihar 20 éven belül. Emlékeznek, az első 1988 júliusában Bretagne-ban pusztított. Itt mérték a legnagyobb szélsebességet: több mint 250 km/h-t. A másik példátlan méretű vihar 1999. december 27-én csapott le. Először történt, hogy egy vihar kidöntötte erdeink nagy részét. A harmadik vihar 2009. január 24-én tört ki. Azért emlékszem ilyen pontosan, mert Gironde-ban élek, a gironde-i erdők közvetlen közelében.
<P>
Először azt kell megkérdeznünk magunktól, hogy milyen értéket tud hozzáadni az Európai Unió. Az erdőgazdálkodás területén katasztrofális állapotok uralkodnak, és az fenyeget bennünket, hogy az erdészek felhagynak az erdészettel, úgy értem, hogy többen úgy gondolják, hogy ez a szakma nem fenntartható.
<P>
Ezért tervet kell készítenünk, és én azok között vagyok, akik már csaknem tíz éve készen állnak egy közös válságszervezet felállításának mérlegelésére, hogy el tudjuk adni az összes fát, amely akaratunk ellenére most a piacra került, de úgy, hogy ne legyen hatással az árakra: ez úgy tehetjük meg, hogy blokkoljuk a többi európai régióból érkező készleteket, támogatjuk a szállítást, és gondoskodunk arról, hogy ezt a területet gyorsan újratelepítsék, egyébként véleményem szerint a terület spekuláció tárgya lenne, vagy elhagyatottá válna. Itt van egy olyan probléma, amelyben az Európai Uniónak közvetlen érdekeltsége van.
<P>
Másodszor az osztrigatenyésztőkre is gondolok. Ez a szakma manapság rettenetes helyzetben van. Már 2002-ben nagy bajban volt egy másik, nem természeti katasztrófa, a Prestige elsüllyedése után, és most az Archacon-medence osztrigatermelői elveszítenek minden reményt, hogy ismét talpra tudnak állni.
<P>
Végül szeretném, ha az Európai Unió mobilizálná a Szolidaritási Alapot. Nyilvánvalóan szimpatizálok Laperrouze asszony mondanivalójával. Ma este a Tanács nincs itt. Ez nem fog fájni, és úgy gondolom, hogy nagyon kiábrándító, hogy elutasította a szabályok megváltoztatását, így ezt az alapot nagyon nehéz mobilizálni.
<P>
Azt kérdezem még Önöktől, hogy maga a francia kormány mobilizálta-e. Azok között vagyok, akik nagyon szeretnék azt látni, hogy ezt teszi, mert azt hiszem, hogy ez nagyon fontos a választások előtt néhány hónappal, hogy a polgárok tudják, hogy az európai szolidaritás valóban létezik, és Európát nem a piac uralja.
<SPEAKER ID="361" NAME="Rosa Miguélez Ramos" AFFILIATION="PSE">
(ES) Elnök asszony, biztos asszony! Január 23-án Galíciában voltam, amikor a majdnem 200 km/h sebességgel száguldó szélvihar lecsapott a régiónkra: több mint 40 000 hektárnyi erdő elpusztult, biztos asszony.
<P>
Galíciában vannak a legsűrűbb erdők az Európai Unióban. A vihar elvonulása után fák százezrei dőltek ki, az utakat elzárták, és több mint 500 km magas és alacsony feszültségű elektromos kábel rongálódott meg, amelyeket még nem sikerült teljesen helyrehoznunk.
<P>
Több, mint 300 000 fogyasztó, magamat is beleértve, volt elvágva az áramellátástól és a telefonszolgáltatástól, néhány esetben napokig.
<P>
A vihar baleseteket okozott és súlyosan megrongálódott házakat, infrastruktúrát, farmokat, vállalkozásokat, ipari üzemeket, sportlétesítményeket és köz- és önkormányzati épületeket hagyott maga mögött.
<P>
Galícia kormánya az írott történelem legsúlyosabb viharára válaszul 17 millió euró gyorssegély kiosztását szavazta meg az érintettek elsődleges kompenzációjára és a károk helyreállításának támogatására.
<P>
Már itt és elhangzott, és tudjuk, hogy január 26-án a két leginkább érintett tagállam, Franciaország és Spanyolország európai segélyekért folyamodott a vihar okozta károk miatt. Mivel az elszenvedett károk rendkívüli katasztrófának minősülnek a Szolidaritási Alapra vonatkozó jelenleg hatályos rendelet szerint, a két tagállam kormányai bejelentették, hogy elkezdtek dolgozni az Alapból való segítség igénylésén.
<P>
Most azonban, mint a Romániában nemrég bekövetkezett árvizek esetén, újból úgy találjuk, hogy a rendelet követelményei annyira korlátozóak, hogy a jelenlegi helyzetben ezt a katasztrófát nem minősítik súlyosnak, biztos asszony.
<P>
Szeretném felidézni azt, amit Ön és más képviselők már megtettek, hogy a Bizottság benyújtotta javaslatát 2005-ben, és a Parlament által kibocsátott vélemény is az Alapról szóló rendelet reformját javasolta 2006-ban. Azóta az ügy elakadt a Tanácsnál, ami már több mint két éve ül a reformjavaslatokon.
<P>
Mindezen okok miatt, biztos asszony, és figyelembe véve, hogy ezek a körülmények kivételesek és a katasztrófának súlyos kihatásai voltak az adott régiók életkörülményeire és a gazdasági stabilitására, arra kérem Önt, hogy nyissa meg az Alapot az érintett tagállamokkal és mindenek felett az érintett polgárokkal való szolidaritás és bizonyítékaként. Pénzügyi segítséget kell nyújtanunk nekik, és azt hiszem, hogy annak ellenére, hogy nem túl nagy összeg került szóba, ez közvetlen és sürgősen szükséges módja lenne az európai szolidaritás kifejezésének.
<SPEAKER ID="362" NAME="Flaviu Călin Rus" AFFILIATION="PPE-DE">
(RO) Először szeretném kifejezni a támogatásomat azon családok felé, akik megszenvedték a katasztrófa következményeit. Másokkal együtt láttam, milyen drámai következményei voltak a Klaus vihar kitörésének. A helyszínen néztem végig a beavatkozás első erőfeszítéseit, amelyet az érintett államok és más európai országok tettek.
<P>
Mivel főleg a hatásokról és a segélyalapokról beszélünk, a Bizottságot azokról a meghatározott programokról kérdezem, amelyek végre tudják hajtani az ilyen események megelőző mechanizmusait, hogy legalább a jövőben ne veszítsünk el több emberéletet.
<SPEAKER ID="363" NAME="Mairead McGuinness" AFFILIATION="PPE-DE">
Elnök asszony! Amint mások is tették ma este, hadd fejezzem ki én is együttérzésemet azok felé a családok felé, akiket sajnálatosan és mélyen érintett a vihar, és hadd ajánljam fel támogatásomat a Szolidaritási Alap rugalmasabbá tételéhez!
<P>
A nagyobb kérdés azonban az, amire szeretném felhívni az Önök figyelmét. Nem olyan súlyos, mint amiről ma este beszélünk, de minden tagállamban vannak időnként természeti katasztrófák, és az általam képviselt megyékre - Offaly-ra, http://en.wikipedia.org/wiki/County_Laois" \o "County Laois" -ra és Louth-ra - gondolok, ahol rendkívül természetellenes és szezonon kívüli árvíz történt. Csupán kevés családot érintett mélyen az esemény, amely nem volt elegendő ahhoz, hogy bárki is észrevegye, de ők szenvednek a súlyos következményektől. Talán meg kell néznünk a vidékfejlesztés és a közös agrárpolitika finanszírozását, és fel kell állítanunk egy nélkülözési alapot, hogy gondoskodjunk az ehhez hasonló esetekről is, ahol segítségre van szükség.
<SPEAKER ID="364" NAME="Kathy Sinnott" AFFILIATION="IND/DEM">
Elnök asszony! A biztos asszony számos katasztrófáról beszámolt nyitóbeszédében, többek között a néhány évvel ezelőtt Franciaországon végigsöprő hőhullámról, amely 12-14 ezer ember életét követelte. A pontosság kedvéért elmondom, hogy ez nem vihar volt, sem pedig hirtelen árhullám, sem pedig valamilyen más természeti katasztrófához hasonló esemény. A hőhullám 5-6 hétig tartott, és ez alatt az 5-6 hetes időszak alatt következtek be a halálesetek. Szinte minden elhunyt fogyatékos vagy idős ember volt, akik gondozóotthonokban vagy otthoni ápolás során halt meg, vagy abban az időszakban, amikor a családjuk nyaralni volt. A francia kormány egyetlen alkalommal sem szólította fel a családokat vagy az alkalmazottakat, hogy térjenek vissza a nyaralásból, nem vezényelte ki a hadsereget, sem más szolgálatot. Egyszerűen hétről hétre hagyták, hogy az emberek meghaljanak.
<P>
Nagyon sok emberrel beszéltem Franciaországban erről az esetről, mivel részt veszek a Bizottság által finanszírozott projektben, amely a fogyatékosok katasztrófahelyzetben történő mentésével foglalkozik. Botrány volt, botrány, amelyre senki sem tapintott rá és senki sem azonosított. Megkérném a Bizottságot, vizsgálja ki a hőhullámot, vizsgálja meg a halottak számát, és ismerje fel, hogy Franciaország semmit sem tett ellene, és amikor jött az ősz, és ezeket az embereket eltemették, 14 000 emberrel kevesebbet tartottak nyilván a társadalombiztosítás rendszerében.
<SPEAKER ID="365" NAME="Androulla Vassiliou">
a Bizottság tagja. - Elnök asszony! Hadd mondjam azt, hogy mindannyiunknak van valamennyi tapasztalata a környezeti, természeti vagy ember által előidézett katasztrófáról a saját országában. Ezért osztom mindannyiuk érzelmeit és gondolatait.
<P>
A Szolidaritási Alap a mai napig 20 tagállamnak ajánlott fel segítséget, ezek közül négyszer Franciaországnak, Németországnak, Görögországnak, Ciprusnak, Portugáliának, és sok más, összesen 20 országnak, azonban tudom, és egyetértek Önökkel, hogy fejlődnünk kell. Sokkal gyakorlatiasabbá kell tennünk, és nagyobb segítséget kell adnunk a tagállamoknak. Folytatnunk kell az erőfeszítéseinket, hogy a fejlesztéseket elfogadja a Tanács. Örülök, hogy a Parlament is egyetért ebben, és az Önök támogatása nagy segítség a saját erőfeszítéseinkhez.
<P>
Amint azt a bevezetőben mondtam, a Bizottság teljes mértékben elkötelezett Franciaország és Spanyolország megsegítésére, amelyekre a téli Klaus vihar lecsapott, és minden európai eszközt mobilizálni fog annak érdekében, hogy kifejezze feléjük az európai szolidaritást. A Bizottság kész megvizsgálni a Szolidaritási Alap mobilizálásának lehetőségét, de első lépésként szükség van Franciaország és Spanyolország kérelmére. Tíz hetük van arra, hogy pályázzanak erre a segítségre.
<P>
Azt kérdezték, van-e a tarsolyunkban más intézkedés, amellyel fejleszthetjük a szolidaritás rendszerét a tagállamokban a természeti katasztrófák esetén, ezért szeretném elmondani, hogy a Szolidaritási Alap felülvizsgálatán kívül most készítünk egy közleményt, amelynek célja azoknak az intézkedéseknek az azonosítása, amelyeket fel lehet venni a természeti és az ember által okozott katasztrófák megelőzésére irányuló közösségi stratégiába.
<P>
Összefoglalva, a Bizottságnak az a véleménye, hogy a Szolidaritási Alap már most is nagyon hasznos eszköz, de természetesen van fejlesztési lehetőség, és továbbra is erőfeszítéseket fogunk tenni ebbe az irányba.
<SPEAKER ID="366" NAME="Elnök">
A vitát berekesztem.
<P>
Írásbeli nyilatkozatok (142. cikk)
<SPEAKER ID="367" NAME="Zita Pleštinská  " AFFILIATION="PPE-DE">
írásban. - (SK) A Klaus vihar keresztülfújt Délnyugat-Európán január 23. és 25. között, és jelentős károkat okozott. A vihar alatt a szél sebessége elérte a 194 km/h-t. A vihar 18 áldozatot követelt Spanyolországban, Franciaországban és Németországban, és az áldozatok száma sokkal magasabb is lehetett volna, ha a korai viharjelző rendszerek nem működnek.
<P>
Szlovákiában a televíziók képernyőjén mély együttérzéssel néztük, amikor borzalmas tragédia történt Sant Boi de Llobregat faluban, ahol négy gyermek vesztette életét, miután egy sportcsarnok tetejét elvitte a szél. Szeretném őszinte részvétemet kifejezni minden családnak, akik elveszítették családtagjukat.
<P>
A Szolidaritási Alap hasznos eszköz. Az EU a 2002 augusztusában történt áradások után hozta létre. Segítséget azok a tagállamok és csatlakozásra váró államok kaphatnak az alapból, amelyek súlyos természeti katasztrófát szenvedtek. Ez olyan katasztrófát jelent, amelyben a becsült károk meghaladják az érintett ország GDP-jének 0,6 %-át. A 2004 novemberében bekövetkezett vihar után, amelyben 2,5 millió köbméter fa pusztult el, Szlovákia 5 667 578 eurót kapott ebből az alapból.
<P>
A katasztrófák száma folyamatosan emelkedik Európában az éghajlatváltozás eredményeként, és ez arra kényszerít bennünket, hogy olyan szabályokat hajtsunk végre, amelyek nemcsak gyors és rugalmas pénzügyi segítségnyújtást tesznek lehetővé közvetlenül a katasztrófa után, hanem megelőző intézkedések végrehajtását is különféle természeti katasztrófák ellen.
