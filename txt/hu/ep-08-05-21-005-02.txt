<CHAPTER ID="005-02">
2. A fémhigany kiviteli tilalma és biztonságos tárolása (
<P>
- A szavazás előtt
<SPEAKER ID="127" NAME="Dimitrios Papadimoulis" LANGUAGE="EL">
Elnök úr, még egyszer köszönöm az árnyékelőadók kitűnő együttműködését. A Tanácsnak minden szakaszban jelenlévő képviselőivel folytatott párbeszédünk során - a Bizottság közreműködésének is köszönhetően - igen kielégítő kompromisszumot alakítottunk ki.
<P>
Fennáll azonban veszélye, hogy amennyiben az Almadénra vonatkozó 37. és 41. módosítás elfogadásra kerül, ez a kompromisszum meghiúsul, és visszajutunk a kiindulási ponthoz.
<P>
Emlékeztetném Önöket, hölgyeim és uraim, hogy az első olvasatkor magam, mint előadó, is támogattam az Almadén-módosításokat. Most azonban a valósággal állunk szemben. Sem a Tanács, sem a Bizottság nem fogadja el ezeket a módosításokat. Amennyiben azok mégis elfogadásra kerülnek, visszaesünk a kezdőpontra. Egy évvel ezelőtt a Tanács az Európai Parlamentnek egyetlen módosítását fogadta el. Most, valamennyi politikai csoportosulás közreműködésével, sikerült 22 módosítást elfogadtatnunk a megállapodás szövegében. Kérdem Önöket, készek vagyunk-e feláldozni ezt a sikert? Tegnap, Dimas biztos úr elég világosan beszélt. A Bizottság nem fogadja el a 37. és 41. módosítást. A Tanácsban még a spanyol kormány sem ragaszkodott a módosításokhoz.
<P>
Felszólítom tehát Önöket, hogy utasítsák el e módosításokat, hogy hasznosíthassuk a környezetvédelem és közegészségügy témájában a Tanáccsal kötött megállapodásunkban elért jelentős haladást. Ezzel, nagyon nagy többség mellett, lehetővé válik egy, a higany-export betiltásához vezető lépés megtétele.
