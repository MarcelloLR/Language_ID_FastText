<CHAPTER ID="004-05">
5. 6/2010. számú költségvetés-módosítási tervezet: II. szakasz - Európai Tanács és Tanács; III. szakasz - Bizottság; X. szakasz - Európai Külügyi Szolgálat (
<SPEAKER ID="118" NAME="Elnök">
Hölgyeim és uraim! Ezennel lezártuk az Európai Külügyi Szolgálatra vonatkozó jogalkotási folyamatot. Mindenekelőtt szeretnék köszönetet mondani mindazoknak, akik itt vannak most velünk a Parlamentben, a képviselőknek, rendkívül kemény és nagy kihívást jelentő munkájukért. Az Európai Parlament több bizottságának elnöke is vezető szerepet játszott e munkában. Szeretném megköszönni a bizottsági elnökök alapos munkáját, de szeretnék külön köszönetet mondani néhány embernek, aki tárgyalóként és előadóként képviselte a Parlamentet, és akiket név szerint is szeretnék most megemlíteni: ők Elmar Brok, Guy Verhofstadt, Roberto Gualtieri, Ingeborg Gräßle, Crescenzio Rivellini és Bernhard Rapkay, valamint azok az európai parlamenti képviselők, akik a költségvetésen dolgoztak, Surján László és Sidonia Jędrzejewska.
<P>
Különösen azért emeltem ki őket név szerint, mert óriási energiát fektettek annak biztosításába, hogy jó megállapodást érjünk el az Európai Külügyi Szolgálatról. Meggyőződésünk, hogy ez a megállapodás hasznos lesz az Európai Unió számára. Szeretnék mindenkinek gratulálni, de hadd gratuláljak különösen Lady Ashtonnak és azoknak is, akik az ő részéről tárgyaltak, továbbá hadd gratuláljak a Tanácsnak is az eredményhez. Jelen van körünkben Christoffersen nagykövet úr is, aki szintén részt vett a tárgyalásokon. Kérem, tapsolják meg őket!
<P>
(Taps)
