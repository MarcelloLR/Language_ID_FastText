<CHAPTER ID="030">
Alkalmazott kutatás a közös halászati politika területén (rövid ismertetés) 
<SPEAKER ID="322" NAME="Elnök">
A következő napirendi pont Miguélez Ramos asszony Halászati Bizottság nevében készített jelentésének rövid ismertetése a közös halászati politika területén alkalmazott kutatásról.
<SPEAKER ID="323" NAME="Rosa Miguélez Ramos" LANGUAGE="ES">
Elnök úr, biztos úr, hölgyeim és uraim, az ökológiai rendszerek megfelelő megőrzésének a tengeri erőforrások fenntartható kiaknázásával való összeegyeztetése, az emberi tevékenység környezetre gyakorolt hatásának ellenőrzése, az ismeretek és a technológia fejlesztésének javítása kezelhetetlen feladat, ha az európai tudományos közösség nem támogat bennünket.
<P>
A halászati kutatás a jogalkotókhoz intézett ajánlások kidolgozása és a nekik szánt tudományos tanácsadás során is fontos. A több kutatási és fejlesztési beruházás, valamint a megbízható adatok gyűjtése és feldolgozása stabilabb és fenntarthatóbb közös halászati politikát eredményezne.
<P>
Bár egy tudós szájából elhangzott mondás ("Not money, but human resources are the problem”) kedvező képet fest a helyzetről, nem leszek az, aki azt állítja, hogy a halászati kutatásra rengeteg pénzügyi forrás van. Ehelyett azt mondom, hogy kettős probléma áll előttünk.
<P>
Először is, biztos úr, a hetedik keretprogramban az eredetileg átfogó kérdésnek szánt tengerkutatásra megállapított összegek nem tűnnek elegendőnek a kérdéshez jelenleg kért integrált megközelítéshez.
<P>
Ezenkívül, biztos úr, a tudósoknak - és biztosítom arról, hogy e jelentés kidolgozásához sokukkal beszéltem, a folyamat előtt és közben is - problémáik merülnek fel a hetedik keretprogramra vonatkozó projektek benyújtásakor. Ezek a problémák egyrészt részben az - alapvetően ipari természetű - akvakultúrához szükséges eltérő hangsúlynak, másrészt pedig a halászat és a tengertudomány - multidiszciplináris természetű és hosszú távú - kutatásának tulajdonítható.
<P>
A hetedik keretprogramig mindkét említett területre ugyanazokat a pénzeszközöket fordították, és ezekről a Halászati Főigazgatóság jelentést kapott, ami lehetővé tette, hogy kiegészítsék egymást. Jelenleg a Kutatási Főigazgatóság a felelős, ennek pedig az az eredménye, hogy a tudományos közösség nehezebben közli az ágazat problémáit és szükségleteit a pályázati felhívásokkal kapcsolatos iránymutatásokat szövegező személyekkel.
<P>
Ezenkívül a tudományos közösségen belül létezik egy olyan felfogás, amely szerint úgy tűnik, hogy a főigazgatóság az alapkutatás előtérbe helyezését választotta - anélkül, hogy lehetőséget biztosítana a közpolitikákra összpontosító kutatásra. Mondok Önöknek egy példát: a Közösség tengerstratégiájának tudományos szempontból történő gazdagítása, vagy a halászat és az éghajlatváltozás közötti kapcsolat vizsgálata érdekében.
<P>
Összefoglalásképpen: a tiszta tengeri környezetben folytatott jövedelmező halászat megvalósítására irányuló európai uniós tengerpolitikával kapcsolatos célkitűzés szükségessé teszi, hogy az e területen tevékenykedő tudósok hozzáférjenek a hetedik keretprogramon belüli horizontális finanszírozási mechanizmusokhoz.
<P>
Zárásképpen szeretnék megemlíteni egy második problémát: a halászati kutatás területén tevékenykedő fiatal tudósok aggasztó hiányát, ami láthatóan annak az eredménye, hogy a szakmai kurzusok a többi alaptudományhoz képest nem túl vonzóak.
<P>
Elengedhetetlenül fontos, hogy olyan, érdekes és kifizetődő egyetemi kurzusokat hozzunk létre, amelyek jó szakmai lehetőségeket kínálnak. Ezenkívül úgy tűnik, hogy egységesítenünk kell a különböző tagállamokban alkalmazott kutatási modelleket ahhoz, hogy jobban összehasonlíthassuk az eredményeket, és elősegíthessük az adatok összesítését, valamint ahhoz, hogy fokozzuk a nemzeti kutatóintézetek közötti együttműködést. Emellett természetesen elengedhetetlennek tartom, hogy a halászok tapasztalata és szakértelme jobban beépüljön azoknak a tudományos véleményeknek a kidolgozásába, amelyeken a KHP részét képező politikai döntéseknek alapulniuk kell.
<SPEAKER ID="324" NAME="Janez Potočnik">
a Bizottság tagja. - Elnök úr, nagyra becsülöm, hogy saját felelősségi területemről beszélhetek. A Bizottság üdvözli a közös halászati politika területén alkalmazott kutatásról szóló parlamenti jelentést, és szeretné megköszönni az előadónak, Rosa Miguélez Ramos asszonynak és a Halászati Bizottságnak is kiváló munkájukat.
<P>
A jelentés megfelelő időpontban érkezik tengerkutatásra és a tengerhasznosítási célú kutatásra vonatkozó, folyamatban lévő közös felhívás előkészítésével. Összhangban van a hetedik keretprogram 2010-es munkaprogramjával és a közös halászati politika reformjáról szóló, a kutatással foglalkozó fejezetet is tartalmazó zöld könyv elindításával. A Bizottság elvileg egyetért a jelentés legfőbb elemeivel.
<P>
Örömmel fogadjuk a tengerkutatás és a tengerhasznosítási célú kutatás európai stratégiájának támogatását, amelyben a kapacitásépítés, az új infrastruktúra, az új készségek és oktatási kezdeményezések fokozása, a már kialakult tenger- és tengerhasznosítási célú kutatási tudományágak integrációjának fejlesztése, a tagállamok és a Bizottság közötti szinergia előmozdítása, valamint az új kutatásirányítás kap prioritást.
<P>
A Bizottság elismeri annak jelentőségét, hogy elegendő költségvetést kell kiutalni a hetedik keretprogramon belül a halászatra és az akvakultúrára, eközben megfelelő egyensúlyt tartva fenn a többi kutatási ágazattal, különösen a mezőgazdaság, az erdészet és a biotechnológia területén: a KBBE kódú 2. témakörben és a környezetvédelemre vonatkozó 6. témakörben. A hetedik keretprogram éves költségvetése a program utolsó három évében fokozatosan növekedni fog, és ez bizonyára kedvezni fog a halászati és az akvakultúra-ágazatnak is.
<P>
A Bizottság a jelentéssel összhangban folytatni fogja a kutatás támogatását, fokozva a hetedik keretprogramon belül a halászat és a kutatás átláthatóságát, megfelelő egyensúlyt teremtve a politikát támogató kutatás és a több alapkutatás között, megerősítve a munkaprogramokban a társadalomtudományt, előmozdítva az eredmények terjesztését, és több koordinációt ösztönözve a nemzeti kutatási programok között.
<P>
Végezetül, a Bizottság elő fogja segíteni a halászat és az akvakultúra területén folytatott kutatás felvételét a stratégiai kutatási menetrendjének, az Európai Kutatási Térségnek és az Európai Unió új tengerkutatási és tengerhasznosítási célú kutatási stratégiájának szélesebb összefüggésébe.
<P>
Az előbb ismertetett kezdeményezésekre tekintettel úgy vélem, hogy immár létezik egy olyan szilárd alap, amelyre építve - a keretprogramon belüli innovatív kutatáson keresztül - javíthatjuk halászati és akvakultúra-ágazatunkat. Másfelől ezek - az Európai Kutatási Térség különböző kezdeményezésein keresztül és a közös halászati politika irányvonalán belül - szintén profitálnak a nemzeti kutatás javított együttműködéséből és koordinációjából.
<P>
Hadd egészítsem ki egy saját mondattal: garantálhatom Önöknek, hogy nem bonyolultabb a korábbinál, egyszerűen azért, mert ugyanazok az emberek dolgoznak rajta, és a kollégámmal, Borg úrral folytatott együttműködésünk valóban kiváló. Úgy vélem, hogy a jövőben így kellene a kutatást folytatni. Több ágazatban együttműködünk, és ez valóban jobb eredményeket hoz, ami aligha következett volna be, ha ágazatspecifikus módon valósul meg. Őszintén megköszönöm az Önök remek munkáját.
<SPEAKER ID="325" NAME="Elnök">
A napirendi pontot lezárom.
<P>
A szavazásra 2009. február 19-én, csütörtökön kerül sor.
