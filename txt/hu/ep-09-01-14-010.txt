<CHAPTER ID="010">
Kérdések órája (a Tanácshoz intézett kérdések)
<SPEAKER ID="405" NAME="Elnök">
A következő napirendi pont a kérdések órája (B6-0001/2009).
<P>
A Tanácshoz a következő kérdéseket intézik.
<P>
Tárgy: Az igazságszolgáltatás Oroszországban
<P>
Mi a Tanács elnökségének véleménye az oroszországi igazságszolgáltatási rendszerről, különös tekintettel az ellenzéki politikusok - például Platon Lebegyev és Mihail Hodorkovszkij - bebörtönzésére, akiknek a bírósági tárgyalása és fogva tartásuk feltételei még az orosz jog értelmében is jogsértést jelentenek? Milyen jelentőséget tulajdonítanak majd ezeknek a visszaéléseknek az Oroszországgal a partnerségi és együttműködési megállapodásról folytatandó tárgyalások során?
<P>
Tárgy: Az igazságszolgáltatás Oroszországban
<P>
Az Oroszországgal kialakítandó, korlátoktól mentes politikai és gazdasági kapcsolatok és az új partnerségi megállapodás egyik fő akadálya az orosz igazságszolgáltatási rendszer komoly hiányosságaiban keresendő. Milyen lépéseket tesz a Tanács annak érdekében, hogy ösztönözze a politikai ítéletek- például a Jukosz esetében, amely Hodorkovszkij, Lebegyev és Bahmina bebörtönzésével végződött -, és ezen ítéletek éppoly jogtalan végrehajtásának felülvizsgálatát, valamint hogy elősegítse egy, a tekintélyelvű politikai struktúrától független igazságszolgáltatási rendszer létrehozását?
<P>
Tárgy: Jogállamiság és igazságszolgáltatás Oroszországban
<P>
Az EU-nak értékeken alapuló közösségként a harmadik országokkal meglévő kapcsolatainak egyik alapkövévé kellene tennie a jogállamiságot és az emberi jogok tiszteletben tartását. Az oroszországi igazságszolgáltatási rendszert áthatja a politika, és a Kreml urai nem titkoltan eszközként használják. Az EU-nak tehát kiemelten kellene kezelnie a jognélküliség és a korrupció kérdését, amikor jövőbeni kapcsolatok folytatásáról gondolkodik.
<P>
Tekintettel a Hodorkovszkijt, Lebegyevet és Bahminát érintő legutóbbi látványos esetekre, a következő kérdést intézem a Tanácshoz: Hogyan reagál a Tanács az ilyen jogtalan és korrupt bírósági határozatokra Oroszország felé? Hogyan fogja a Tanács kezelni ezt a kérdést az EU és Oroszország kapcsolatában, és milyen intézkedéseket tesz a Tanács annak érdekében, hogy Oroszország változtasson az igazságszolgáltatási rendszerén?
<SPEAKER ID="407" NAME="Alexandr Vondra">
a Tanács soros elnöke. - Tudom, hogy barátom, Milan Horáček olyan ember, aki régóta elkötelezetten figyeli az emberi jogok helyzetét Oroszországban, én pedig szeretném ezt megköszönni neki, mivel pontosan ez ennek a testületnek, ennek a szervezetnek a feladata.
<P>
Ami a konkrét kérdést illeti, szeretném őt biztosítani arról, hogy a Tanács teljes mértékben osztja az oroszországi jogállamiság és demokrácia alakulásával kapcsolatos aggályait.
<P>
A Tanács azon a véleményen van, hogy az Oroszországhoz fűződő partnerségi kapcsolatunknak a nemzetközi jog, a demokratikus elvek és az emberi jogok tiszteletben tartásán kell alapulnia. A Tanács ennek megfelelően továbbra is nyomást fog gyakorolni Oroszországra annak érdekében, hogy minden tekintetben teljesítse azokat a kötelezettségeit, amelyeket az Európa Tanács, és természetesen az EBESZ tagjaként, valamint a PEM - az EU-val kötött partnerségi és együttműködési megállapodás - keretében vállalt.
<P>
Az Ön és kollégái által felhozott esetek komoly aggályokra adnak okot, és a Tanács továbbra is figyelmesen követi a fejleményeket.
<P>
A Tanács az Oroszországgal folytatott politikai párbeszéd során - és különösen a 2005 márciusában bevezetett, évente kétszer sorra kerülő emberi jogi tanácskozásokon - rendszeresen kifejezi az aggályait.
<P>
Oroszországnak az említett területen és más területeken folytatott tevékenységét figyelembe vesszük az Oroszországgal kötendő új megállapodásról szóló tárgyalásokon - ez nagyon fontos -, de az EU Oroszországhoz fűződő kapcsolatának egyéb elemeiben is.
<P>
Az EU prioritásai között szerepel emellett, hogy a tárgyalás alatt lévő új PEM-be sikerüljön erős emberi jogi rendelkezéseket beilleszteni, amint azt a Tanács által tavaly elfogadott, tárgyalásokra vonatkozó irányelv meghatározta.
<P>
Az EU és Oroszország közötti stratégiai partnerségi megállapodásnak, amelyet néhányan emlegetnek, közös értékekre kell épülnie; különben semmi értelme. Az EU-nak új megállapodásra van szüksége, csakúgy, mint Oroszországnak. Alapvetően fontos, hogy a tárgyalások és maga a megállapodás szövege is tükrözze a számunkra becses értékeket, például a jogállamiságot. A magam részéről megígérhetem, hogy szeretném hangsúlyozni, hogy az eredmények szempontjából abszolút meghatározó, hogy az EU egységes legyen ebben a kérdésben.
<SPEAKER ID="408" NAME="Milan Horáček" AFFILIATION="Verts/ALE">
(DE) Elnök asszony! Problémásnak találom azt a tényt, hogy a Tanács a múltban többször is elmondta nekünk, hogy kiemelten kezeli az Oroszországhoz fűződő kapcsolatokat, de konkrétan Mihail Hodorkovszkij, Platon Lebegyev, valamint Szvetlana Bahmina esetében semmiféle előrelépést nem látunk.
<SPEAKER ID="409" NAME="Bernd Posselt" AFFILIATION="PPE-DE">
(DE) Vondra úr, nagyra becsülöm Önt, mint tapasztalt emberi jogi aktivistát, és ugyancsak igen nagy értékelem a cseh kreativitást, ebből adódnak kérdéseim. Tudnak-e segíteni abban, hogy új módszereket találjunk a Jukosz-foglyok ügyének megoldására azok után, hogy évek óta csak beszélünk erről, vagyis, hogy kialakuljon egy bizonyos fokú cselekvés? Kérdezném továbbá, hogy az emberjogi kérdés hogyan kerülhetne gyakorlati értelemben is határozottabban a központba az Oroszországgal folytatott tárgyalásokon?
<SPEAKER ID="410" NAME="Tunne Kelam" AFFILIATION="PPE-DE">
Miniszter úr, köszönöm a válaszait. Egyetért-e abban, hogy ha a Tanács erélyesen és meggyőzően tálalta volna ezt a problémát az orosz félnek, bizonyítva, hogy az EU komolyan veszi az igazság ilyenfajta botrányos megcsúfolását, akkor most a gazdasági kapcsolatok biztosabb alapon állnának?
<P>
Egyetért-e azzal, hogy amennyiben a Hodorkovszkij- és Lebegyev-ügynek nem lesz igazságos és átlátható megoldása, úgy az EU a gazdasági kötelezettségek teljesítését sem várhatja el Oroszországtól?
<SPEAKER ID="411" NAME="Alexandr Vondra">
a Tanács soros elnöke. - Úgy vélem, hogy mivel most cseh elnökségünk van, senki nem várhatja el tőlünk, hogy némák maradjunk. Akkor sem voltam néma, amikor az energiabiztonságról beszéltünk, és nem voltam néma a múltban sem, amikor a Hodorkovszkij-ügy és más ügyek kerültek szóba.
<P>
Talán tudják, hogy lesz februárban a trojkának egy megbeszélése, ahol az elnökséget Karel Schwarzenberg külügyminiszter úr fogja képviselni. Természetesen meg fogjuk fontolni, hogy milyen lépéseket tegyünk az Önök által említett ügyekben, de hogy lesz-e eredmény, vagy sem, az nyilvánvalóan teljes mértékben az oroszokon múlik. Mi csak annyit tehetünk, hogy megteremtünk egy bizonyos légkört, amellyel fenntartjuk a nyomást Oroszországon, de rajtuk múlik, hogy erre reagálnak-e.
<SPEAKER ID="412" NAME="Daniel Hannan" AFFILIATION="NI">
Üdvözlöm a miniszter urat az ülésteremben, és üdvözlöm a Cseh Köztársaságot az elnökségi poszton. Bárcsak ugyanezt mondaná a Ház minden tagja! Be kell vallanom, hogy megdöbbentett az a hangnem, ahogyan néhányan kérdéseiket ma a cseh miniszterelnöknek feltették. Az egyik kollégánk, De Rossa úr az Ír Köztársaságból felszólította a miniszterelnököt, hogy vonja vissza azt a megjegyzését, miszerint a Lisszaboni Szerződés talán nem annyira nagyszerű, mint azt De Rossa úr gondolta, ami minden mástól függetlenül meglehetősen sértő volt De Rossa úr saját választókörzete többsége számára...
<P>
(Az elnök félbeszakítja a felszólalót.)
<P>
Tárgy: A világkereskedelem liberalizációja
<P>
A Cseh Köztársaság az elnökségi honlapján a cseh elnökség prioritásai között tünteti fel a világkereskedelem liberalizálásával kapcsolatos törekvéseit. Ismertetné-e az elnökség részletesebben is az ezzel kapcsolatos céljait, valamint konkrétan az EU élelmiszerbiztonságával kapcsolatban tervezett lépéseket?
<SPEAKER ID="414" NAME="Alexandr Vondra">
a Tanács soros elnöke. - Köszönöm ezt a kérdést, mivel olyan országból származom, amelyik nagy barátja a szabad kereskedelemnek. Ez gazdaságunk alapja - GDP-nk körülbelül 80%-át valamilyen formában olyan tevékenység állítja elő, amely kapcsolódik ehhez a kereskedelemhez. Biztosra vehetik tehát, hogy elnökségünk nagyon szeretné, ha az Unió továbbra is maximálisan elkötelezetten törekedne arra, hogy kiegyensúlyozott, ambiciózus és átfogó megállapodást érjen el a Kereskedelmi Világszervezet (WTO) keretében folytatott tárgyalások dohai fordulóján. Keményen fogunk dolgozni ezen.
<P>
Ami az elnökségem világkereskedelem liberalizálásával kapcsolatos céljaira vonatkozó kérdést illeti, az elnökség világosan meghatározta ezen a téren a legfőbb prioritásait a Tanács francia, cseh és svéd elnökségnek szóló 18 hónapos programja keretében, valamint saját munkaprogramjában is, amelyet a múlt héten tett közzé, illetve ma részben a miniszterelnök úr is ismertetett.
<P>
E program szerint a kereskedelempolitika továbbra is nagyon fontos eszköz lesz a globalizáció lehetőségeinek és kihívásainak megválaszolásában, valamint a gazdasági növekedés, az állásteremtés és Európa minden polgára boldogulásának előmozdításában. Folyamatos erőfeszítéseket teszünk egy mindenki javát szolgáló nyitott, piacorientált és szabályokon alapuló világkereskedelmi rendszer előmozdítása érdekében.
<P>
A kereskedelempolitikáknak hozzá kell járulniuk az Unió környezeti és éghajlati céljkitűzései megvalósításához is, főként azzal, hogy ösztönzik a környezettel kapcsolatos termékek és szolgáltatások kereskedelmének bővítését. Az Unió továbbra is teljesen elkötelezett amellett, hogy kiegyensúlyozott, ambiciózus és átfogó megállapodást érjen el a WTO keretében folytatott tárgyalások dohai fordulóján.
<P>
Hazám emellett három kiemelt területet határozott meg a tanácsi elnöksége idejére. E prioritások egyike az Európai Unió a világban. Ebben az összefüggésben hazám hangsúlyozza, milyen jelentős szerepet játszik a kereskedelempolitika a külső versenyképesség, a gazdasági növekedés és az új munkahelyek teremtésének előmozdításában, mind az EU "Globális Európa” elnevezésű új kereskedelempolitikai stratégiája, mind pedig a növekedést és foglalkoztatást célzó felülvizsgált stratégia értelmében.
<P>
A Cseh Köztársaság a multilaterális rendszerrel párhuzamosan támogatni fogja a Bizottság arra irányuló erőfeszítéseit, hogy kereskedelmi megállapodásokról tárgyaljanak ígéretes partnerekkel és régiókkal - ilyen például Korea, India, az ASEAN, a Mercosur és az Andok Közösség országai, valamint Közép-Amerika és potenciálisan Kína is -, és szabadkereskedelmi megállapodásokról tárgyaljanak az EU legközelebbi szomszédaival, például Ukrajnával, vagy az előírt feltételek teljesítése esetén ilyen tárgyalásokat kezdjenek Oroszországgal.
<P>
Az elnökség a kereskedelem területét érintő programját 2009. január 20-án ismerteti a Nemzetközi Kereskedelmi Bizottság előtt.
<P>
Ami az EU élelmiszerbiztonságát illeti, az elnökség azon a véleményen van, hogy a protekcionizmus sem Európában, sem máshol a világon nem segít biztosítani az élelmiszerellátást. Az elnökség ezért a világkereskedelem liberalizációját támogatja a Doha Fejlesztési Menetrend keretén belül, valamint a KAP reformjáról folytatott tárgyalásokat az európai mezőgazdaság versenyképesebbé tétele céljából. Ez annyit jelent, hogy meg kell szüntetni az export-visszatérítéseket.
<P>
Ezek az elemek - például a világkereskedelem átlátható liberalizálása és a versenyképes mezőgazdaság - az élelmiszerbiztonság javításának is alapelemei. Az EU élelmiszerbiztonsága nagyban összefügg az élelmiszeripari termékek nemzetközi kereskedelmével, amely lehetővé teszi, hogy ezek a termékek versenyképes áron elérhetők legyenek, és megfelelő ösztönzőket jelent azoknak a tagállamoknak, ahol azokat a leghatékonyabban lehet előállítani.
<P>
Napjainkban az élelmiszerbiztonság titka nemcsak az élelmiszer helyi előállításában rejlik, hanem abban is, hogy egy ország képes legyen más termékek exportja révén finanszírozni az élelmiszerimportot. Ebben az értelemben jobb garanciákat kínálhat a stabil és biztonságos ellátásra egy nyitott, multilaterális kereskedelmi rendszer, amelyen belül sokféle ország kínál élelmiszeripari termékeket.
<SPEAKER ID="415" NAME="Mairead McGuinness" AFFILIATION="PPE-DE">
Köszönöm a Tanácsnak a részletes választ, amelyen még el kell gondolkodnom, habár nem hiszem, hogy egyet fogunk érteni. Felhívnám a figyelmüket egy globális élelmiszerbiztonságról szóló jelentésre, amelyet ez a Parlament megszavazatott, és amelynek előadója voltam. Ez a jelentés teljesen világosan kimondja, hogy a piac nem teremti meg számunkra az élelmiszerbiztonságot, és egészen bizonyosan nem nyújt a mezőgazdasági termelőknek olyan jövedelem-stabilitást, amire szükségük van. Egyértelművé tenné tehát, kérem, hogy Ön szerint az előre vezető út a szabad kereskedelem a mezőgazdaságban, és hogy ez az Önök prioritása az elnökségük alatt?
<SPEAKER ID="416" NAME="Alexandr Vondra">
a Tanács soros elnöke. - Röviden válaszolhatok a kérdésére - igen! Ha megvalósul a mezőgazdaságban a szabad kereskedelem, akkor nem lesz éhezés a világban.
<SPEAKER ID="417" NAME="Bernd Posselt" AFFILIATION="PPE-DE">
(DE) Vondra úr! Azt szokták mondani, hogy az agrárpolitika csak annak a 3%-nak szól, aki gazdálkodik, de 100%-unk eszik. Ami engem illet, én jó étvággyal eszem, és szeretném nagyon világosan kijelenteni, hogy meggyőződésem szerint az élelmiszerbiztonság létkérdés. Látjuk, milyen problémákat okoz az energiafüggőség. Támogatom a szabad világkereskedelmet, de képeseknek kell lennünk arra, hogy saját termőföldünkön megtermeljük az élelmünket, ezért meg kell őriznünk gazdálkodási struktúráinkat: nem bízhatjuk magunkat kizárólag a piacra.
<SPEAKER ID="418" NAME="Syed Kamall" AFFILIATION="PPE-DE">
Először is előttem szóló kollégámhoz, Hannan úrhoz hasonlóan szeretném üdvözölni a cseh elnökséget - érdekes lesz a kontraszt az EU előző elnökségéhez képest -, és én is elnézést kérek az ülésteremben jelen lévő néhány kollégám szégyenteljes viselkedéséért.
<P>
Nagyon szép az a kijelentés, hogy szeretnénk lendületesen kezdeni a WTO tárgyalásokat, de most voltak az indiai választások, most volt az amerikai elnökválasztás, és itt vannak az európai választások. Hogyan kezdhetnénk valóban lendületesen a WTO tárgyalásokat úgy, hogy mindenfelé választások folynak, és változik a kormányzat?
<SPEAKER ID="419" NAME="Alexandr Vondra">
a Tanács soros elnöke. - Ami a KAP reformját illeti, úgy vélem, hogy azok közé tartoztunk, akik megpróbálták arra ösztönözni a Bizottságot, hogy álljon elő egy új költségvetési javaslattal, a fehér könyvvel. Még valamiféle közös erőfeszítést is megpróbáltam összehangolni svéd kollégámmal, mivel 2009 a cseh és a svéd elnökségek éve, és a nézeteink igen hasonlóak. De nem a mi dolgunk jogalkotási javaslattal előállni.
<P>
Barátomnak, Bernd Posseltnek azt mondom, hogy hasonló kulturális háttérből érkeztünk, de szerintem Önök is tudják, hogy mindketten élő példái vagyunk annak, hogy Európában nincsen éhezés, köszönhetően egyszerűen annak a ténynek, hogy a mezőgazdasági termékek kereskedelme az elmúlt évtizedekben folyamatosan nőtt. Tudom, hogy szükség van arra is, hogy néhány finom termék a piacon maradjon, például a bajor és a cseh sör, de általánosságban továbbra is úgy gondolom, hogy a szabad kereskedelem előmozdítja Európa és a világ jólétét.
<P>
Elhangzott egy kérdés a KAP-pal kapcsolatban. A Tanács emlékeztet arra, hogy a KAP állapotfelmérésről a Tanácsban tavaly november 20-án létrejött politikai megállapodással összefüggésben a Tanács és a Bizottság közös nyilatkozatban egyezett meg arról, hogy a Franciaországban, Annecyben szeptember 23-án a KAP 2013-at követő jövőjéről megkezdett megbeszélések keretében, és anélkül, hogy ez érintené az említett időszak új pénzügyi kilátásait, a Tanács és a Bizottság elkötelezi magát amellett, hogy alaposan megvizsgálja a közvetlen közösségi kifizetések kidolgozására kínálkozó lehetőségeket, és foglalkozik a tagállamok közötti közvetlen kifizetések különböző szintjeivel.
<P>
Elmondhatom Önöknek, hogy a most munkába álló cseh elnökségnek szándékában áll megbeszéléseket szervezni ebben a témában a mezőgazdasági miniszterek nem hivatalos májusi találkozóján Brnóban. A kormányban dolgozó kollégám, Petr Gandalovič már nagyon várja, hogy megnyithassa ezt a vitát.
<P>
Szeretnénk levezetni egy megbeszélést a KAP jövőjéről, amelynek célja olyan agrárpolitikai eszközök felkutatása - elsősorban a közvetlen kifizetések területén -, amelyek lehetővé tennék az európai adófizetőktől összegyűjtött és a KAP-ra fordított pénzügyi források megkülönböztetésmentes és hatékony felhasználását, megszilárdítva ezzel az európai mezőgazdasági termelők versenyképességét, javítva Európa agrár- és élelmiszeriparának helyzetét egy globalizált és nyitott világpiacon, javítva a mezőgazdasági termékek minőségét és biztosítva a mezőgazdasági termékek nem forgalmazható eredményeit, valamint hozzájárulva a fenntartható vidékfejlesztéshez.
<P>
Az imént említett párbeszéd eredményének ki kellene köveznie az utat a - szeretném hangsúlyozni - korszerűsített KAP felé, azonos feltételeket biztosítva valamennyi tagállam számára.
<P>
Tárgy: A közös agrárpolitika jövője 2013 és 2020 között
<P>
A cseh elnökség prioritásai között szerepel a közös agrárpolitika. Milyen intézkedéseket tesz a cseh elnökség annak érdekében, hogy megállapodjon a közös agrárpolitika jövőjéről?
<SPEAKER ID="422" NAME="Seán Ó Neachtain" AFFILIATION="UEN">
(GA) Elnök asszony, szeretnék köszönetet mondani a soros elnök úrnak a válaszáért. Szeretnék feltenni neki egy kérdést a cseh elnök arra irányuló terveiről, hogy támogatást kapjanak a hátrányos helyzetben lévő területek. Úgy tudom, hogy a hátrányos helyzetben lévő területeknek további segítségre van szükségük, méghozzá nagyon nagy szükségük, az európai közös agrárpolitika keretében. Szeretném tudni, mit tervez az elnökség ezen a téren?
<SPEAKER ID="423" NAME="Alexandr Vondra">
a Tanács soros elnöke. - A hátrányos helyzetben lévő területek problémája egész Európában azok közé a problémák közé tartozik, amelyekről folyamatos tárgyalások folynak a KAP-pal kapcsolatban. Azt hiszem abban mindannyian - vagy szinte mindannyian - egyetértünk, hogy ha szeretnénk valamiféle újraelosztást, akkor a jelenlegi protekcionista intézkedések fenntartása helyett a közvetlen kifizetésekről át kell térnünk a fejlődő vidéki területeknek nyújtott kifizetésekre.
<P>
Vannak tehát módszerek és eszközök, és természetesen szoros munkakapcsolatban vagyunk Fischer Boel biztos úrral. Nem vagyok mezőgazdasági szakértő, de azt hiszem egészen biztosan lesz lehetőségük a mezőgazdasági miniszterünket is megkérdezni és részletesebben is beszélni erről a kérdésről.
<SPEAKER ID="424" NAME="Avril Doyle" AFFILIATION="PPE-DE">
Sok sikert kívánok a cseh elnökségnek a hivatali idejére! Szeretném hallani a miniszter úr észrevételeit arról, hogy milyen tapasztalatokat szereztek eddig a cseh mezőgazdasági termelők és a cseh agrár-élelmiszeripar a közös agrárpolitikával kapcsolatban, elégedettek-e vele, és hozott-e javulást konkrétan az ő különböző vállalkozásaik számára? Hogyan látják ők - és hogyan látják Önök, a cseh nép - a közös agrárpolitikát annak a Cseh Köztársaságbeli alkalmazásán keresztül?
<SPEAKER ID="425" NAME="Silvia-Adriana Ţicău" AFFILIATION="PSE">
(RO) Sajnos a gazdasági válság következtében munkahelyek szűnnek meg. A vásárlóerő csökken. Az életminőségbe ugyanakkor az egészséges élelmiszer is beletartozik.
<P>
Romániában rengeteg mezőgazdasági termelő van, gazdaságaik azonban kicsik. Szeretném megkérdezni, hogy milyen támogatást terveznek a mezőgazdasági kistermelők számára, különösen az új tagállamokban?
<SPEAKER ID="426" NAME="Alexandr Vondra">
a Tanács soros elnöke. - Az új tagállamokban mások a feltételek. Az én hazámban például nincsen annyi kisméretű gazdaság, mint más európai országokban. Mezőgazdasági ágazatunk nagyon versenyképes, nagy gazdaságaink vannak, a helyzet azonban némileg eltérő például a szomszédos Lengyelországban.
<P>
Ami Doyle asszony kérdését illeti arról, hogy miként boldogulunk: nos, egyfelől Észak-Csehországban, a választókörzetemben van néhány mezőgazdasági termelő, akik most jobban boldogulnak, mert több pénzt kaptak. Szóval most már vannak olyan mezőgazdasági termelők, akik Hugo Boss nyakkendőt viselnek. Öt-tíz évvel ezelőtt ilyen nem volt. Másfelől éreznek némi igazságtalanságot is, mert a kifizetésekben vannak különbségek a régebbi és az új tagállamok között. Ez elemi igazság kérdése, és a rendszer e tekintetben kiigazításra szorul.
<P>
Úgy gondoljuk ugyanakkor, hogy szükség lenne a KAP reformjára. Ez az egyetlen módja annak, hogy megőrizzük Európa versenyképességét. Összetett problémával állunk tehát szemben. Nem vagyok szakértő, így nem tudok belemenni a részletekbe, de úgy vélem, hogy legalább az alapvető irányvonalakban meg kellene tudnunk állapodni.
<SPEAKER ID="427" NAME="Elnök">
És Ţicău asszony kérdése?
<P>
Elnézést, miniszter úr, nem voltam biztos benne, hogy mindkét kérdésre válaszolt.
<SPEAKER ID="428" NAME="Alexandr Vondra">
a Tanács soros elnöke. - Megpróbáltam mindkét kérdésre válaszolni.
<SPEAKER ID="429" NAME="Elnök">
A kérdések óráját ezennel berekesztem.
<P>
Az idő hiányában megválaszolatlanul maradt kérdések írásban kerülnek megválaszolásra (lásd a mellékletet).
