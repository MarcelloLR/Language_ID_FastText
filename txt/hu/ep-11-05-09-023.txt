<CHAPTER ID="023">
Egyperces felszólalások (az eljárási szabályzat 150. cikke) 
<SPEAKER ID="203" NAME="Elnök">
A következő napirendi pont a politikai jelentőségű ügyekkel kapcsolatos egyperces felszólalások.
<SPEAKER ID="204" NAME="Czesław Adam Siekierski" AFFILIATION="PPE">
(PL) Elnök asszony! Ma van a Schuman-terv bejelentésének 61. évfordulója. Számos hivatalos megemlékezést, ünnepséget és felvonulást rendeznek ennek megünneplésére. De ne hagyjuk, hogy az ünnepi hangulat elhomályosítsa a látásunkat, hogy ne vegyük észre azokat a problémákat, amelyekkel az EU jelenleg küzd. Először is felelnünk kell a következő kérdésekre: Összeegyeztethető-e a nemzeti érdek, amely a következő pénzügyi tervről szóló tárgyalások során megmutatkozott, az alapító atyáink által hangoztatott szolidaritással? Másodszor, összeegyeztethetőek-e Európa szellemiségével azok a kezdeményezések, amelyek visszafordítják az európai integrációt, mint például a legutóbbi, a schengeni térség korlátozására irányuló kezdeményezés? Végül pedig, nem jelent-e veszélyt ezen ambiciózus terv számára a jelenlegi euróövezeti válság és az annak kezelése során a tagállamok részéről tanúsított szolidaritás hiánya?
<P>
Sajnos sokkal több példát is említhetnénk, amelyek rámutatnak az európai integráció válságára. Ezen az évfordulón azonban ragadjuk meg a lehetőséget, és gondolkozzunk el komolyan azon, mit tegyünk, hogy megállítsuk ezeket a romboló tendenciákat, és hogy a jövőben visszatérjünk a helyes, dinamikus integrációhoz. Újítsuk meg Európa szellemiségét Robert Schuman elképzelései mentén, hogy e közös projektünk során elért sikereinket ne kelljen kidobnunk az ablakon.
<SPEAKER ID="205" NAME="Csaba Sándor Tabajdi" AFFILIATION="S&amp;D">
(HU) Tisztelt Elnök Asszony! Európa napján a közösségi gondolatról szeretnék szólni. Az Unió életében a gazdasági kormányzásról szóló jogszabálycsomag új fejezetet jelent. Betartása és betartatása esetén az új gazdaságpolitikai irányítási rendszer végre felelős gazdaságpolitikára sarkallhatja az uniós tagállamokat. Ez azonban Európa stabilitásának csak az egyik feltétele.
<P>
Aggasztó jelenség, hogy az utóbbi időben több tagállamban tapasztalható a demokratikus visszarendeződés. Egyes tagállami kormányok átlépnek a korábban sérthetetlennek tartott jogállami kereteken, korlátozzák a valódi demokrácia érvényesüléséhez elengedhetetlen sajtószabadságot.
<P>
A demokratikus visszarendeződés elleni fellépésben az Európai Bizottságnak és a Tanácsnak nyíltan fel kellene lépnie, mindez súlyos problémákhoz fog vezetni a jövőben, ha a Bizottság és a Tanács nem lép az uniós demokratikus deficit ellen. Köszönöm a figyelmet!
<SPEAKER ID="206" NAME="Filiz Hakaeva Hyusmenova" AFFILIATION="ALDE">
(FR) Elnök asszony, hölgyeim és uraim! Az Európai Unió 976 milliárd eurót különített el a 2007-2013 közötti időszakra. Ennek az összegnek a nagy részét olyan programoknak ítélték oda, amelyek esetében az Európai Bizottsághoz kell támogatásért folyamodni.
<P>
Egy bolgár tanulmány kimutatta, hogy a jóváhagyott projektek többségéhez kapcsolódó pénzeszközök három vagy négy európai országhoz kerültek, csupán néhány más ország részvétele mellett. A Bizottságnak sajnos nincs a birtokában az ezen eredmények és ezek okainak, illetve e programok hozzáadott értékének összefoglalása, és attól tartok, hogy ezért ezt nem is fogják figyelembe venni a következő pénzügyi keret kidolgozásakor.
<P>
A Bizottság ígéretet tett arra, hogy e programok esetében alkalmazni fogja az átláthatóság és egyenlő bánásmód elvét. Ez azt is jelenti, hogy többet tesz a lehetőségek előmozdításáért és az információhoz való tisztességesebb hozzáférés biztosításáért.
<P>
Meggyőződésem, hogy a Bizottságnak lépéseket kell tennie a programoknak az érdekelt európai polgárok körében való népszerűsítése érdekében, ugyanakkor gondoskodnia kell az újonnan csatlakozó országok kedvezményezettjeinek szükségleteiről is.
<SPEAKER ID="207" NAME="Marina Yannakoudakis" AFFILIATION="ECR">
Elnök asszony! A múlt héten találkoztam egy férfivel az otthoni, helyi templomomban, aki a fia emlékmiséjét intézte. A fiú tavaly, 37 évesen hunyt el rákban. Egyetlen szülőnek sem lenne szabad átélnie a gyermeke elvesztése miatti fájdalmat. Anyaként el sem tudok képzelni ennél rosszabbat. De több mint kétezer olyan szülő, fivér, anya és nővér él Cipruson, akik nap mint nap szenvednek ettől, és nem tudnak napirendre térni szeretteik sorsa felett.
<P>
1963-64-ben a társadalmi feszültség, majd Ciprus ezt követő, 1974-es török megszállása következtében kb. kétezer török és görög ciprusi tűnt el. Sorsukról azóta sem tudunk semmit. 1981-ben létrehozták az eltűnt személyek bizottságát, amelyet elsősorban európai uniós forrásokból finanszíroznak. A munka, amelyet e bizottság végez, eddig is sok család számára hozott békét. De még mindig túl sok tennivaló vár rájuk, hiszen még mindig több mint másfél ezer eltűntről tudunk.
<P>
Felkérem a tisztelt Házat, hogy támogassa az eltűnt személyek bizottságának munkáját, és támogassa a 10. írásbeli nyilatkozatot, amely humanitárius célkitűzései mentén igyekszik nyugalmat, emlékezést és megbékélést hozni ezekbe a családokba.
<SPEAKER ID="208" NAME="Michail Tremopoulos" AFFILIATION="Verts/ALE">
(EL) Elnök asszony! Ma van az Európa nap, ami azokra a célkitűzésekre emlékeztet bennünket, amelyekre az Európai Uniónak alapulnia kell: az európai intézményrendszer elmélyülése, a közös gazdaságpolitika, amelynek véleményem szerint a társadalmilag igazságos jólétet és a fenntarthatóságot kell prioritásnak tekintenie. Az euróval kapcsolatos megállapodás azonban alapjában véve rossz irányt jelez, mivel nem tesz mást, mint a hagyományos, ortodox gazdaságpolitikát erőlteti ránk. Az arra irányuló kísérletek, hogy a szociális állam megszorításaihoz kapcsolják az eurót, valamint a bérekre és nyugdíjakra nehezedő folytonos nyomás hosszú távon nem csak a politikai kohéziót rombolja le, de az európai eszményt is.
<P>
Erre válaszul mi, Zöldek, a fenntartható jólétre vonatkozó megállapodást javasoljuk: integrált költségvetési konvergencia, egy valódi intervencionista és ambiciózus európai költségvetés, valamint a társadalmi és környezeti dimenzió központivá tétele. Ezért lehetőséget szeretnénk teremteni arra, hogy más irányba induljunk el.
<P>
Arra azonban senkinek sincs felhatalmazása, hogy életeket megváltoztató döntéseket hozzon anélkül, hogy egyeztetett volna a polgárokkal. Az egyetlen megoldás a polgárokkal folytatott alapvető párbeszéd és a hozzájuk való közvetlen odafordulás. Az európai alkotmánnyal foglalkozók korábbi hajthatatlansága megakadályozott bennünket abban, hogy intézményesítsük az európai népszavazásokat. Találhatunk azonban alternatív megoldásokat, feltéve, hogy megvan az ehhez szükséges politikai akarat. Tartozunk ezzel Európának és Európa jövőjének.
<SPEAKER ID="209" NAME="Georgios Toussas" AFFILIATION="GUE/NGL">
(EL) Elnök asszony! Ma van a jelentős, alulról szerveződő antifasiszta mozgalom győzelmének a 66. évfordulója, amelynek során 1945. május 9-én ledöntötték a Németország, Japán, Olaszország és szövetségeseik közötti fasiszta-imperialista tengelyt. Tisztelettel adózunk az elhunytak, a megkínzott munkások, a férfiak és nők előtt, akik azért harcoltak, hogy eltiporják a fasizmust a kommunista pártok keretei között, valamint a nemzeti szabadságharcosok és az antifasiszta mozgalmak előtt. A nép fasiszta-imperialista tengely elleni döntő győzelmének szervező erejét a kommunista pártok adták; a Szovjetunió embereinek hősies küzdelme változtatta meg a háború folyását, közel 20 millió halott, több ezer sérült, lerombolt és a földdel egyenlővé tett falvak és városok és a gazdaság tönkretétele árán. Arcátlanság a több millió halottal és sebesülttel, valamint a fasiszta és náci kegyetlenség görögországi és egyéb európai áldozatával szemben, hogy az Európai Unió igyekszik kitörölni és meghamisítani a történelmet azzal, hogy május 9-ét, a népek antifasiszta győzelmének napját az Európa Nap útszéli ünneplésévé változtatja, olyan nappá, amely az európai monopóliumokat élteti. Ma a munkásosztály és a nép alsó, szegény rétegei ismét a legrosszabb kapitalista válságok egyikétől szenvednek. A legnagyobb csapást szenvedik el a második világháború vége óta...
<P>
(Az elnök félbeszakítja a felszólalót)
<SPEAKER ID="210" NAME="Gerard Batten" AFFILIATION="EFD">
Elnök asszony! Az egyik londoni választóm tájékoztatott arról, hogy komoly vádak értek egy bizonyos Vladimir Perisic urat, akit Dr Vladmir De Rothschild néven is ismernek, és aki azt állítja magáról, hogy orvos és sebészspecialista.
<P>
Perisic úr állítólag orvosilag nem képzett, nem szerepel a General Medical Council (Általános Orvosi Tanács) nyilvántartásában, és arra használja hamis orvosi bizonyítványát, hogy pénzt csaljon ki kiszolgáltatott emberektől. Állítólag azt is állítja, hogy találkozott David Cameronnal és meggyőzte az Egészségügyi Minisztériumot, hogy fontolja meg az állami egészségbiztosítási utalványrendszerre vonatkozó javaslatát. Ennek eredményeképpen a közelmúltban megjelent róla egy jóhiszemű cikk egy országos, vasárnapi lapban. Ez további hamis legalitást nyújthat neki, hogy becsapja a komoly orvosi ellátásra szorulókat. Ez a személy súlyos veszélyt jelenthet a lakosságra nézve.
<P>
Perisic úr esetét ki kell vizsgálniuk a megfelelő egyesült királysági hatóságoknak, és amennyiben az állítások beigazolódnak, megfelelő módon fel kell lépni vele szemben. Ezenkívül az országos sajtó is dönthetne úgy, hogy hasznos szerepet kíván játszani az ügy felderítésében.
<SPEAKER ID="211" NAME="Corneliu Vadim Tudor" AFFILIATION="NI">
(RO) Elnök asszony! Közismert tény, hogy ahol a Nemzetközi Valutaalap tisztségviselői felbukkantak, jelentős lázongások törtek ki. Ezek a despotikus bürokraták jelenleg egy olyan nevetséges megállapodást akarnak Romániára kényszeríteni, amelynek következtében az ország 400 kórházából 150-200-at bezárnának. Eddig 71 kórházat zártak be, amely ártatlan emberek halálát okozta. Az ok, ami miatt mindezekre állítólag szükség van, vérlázító. Ezek a kórházak állítólag nem jövedelmezőek. Mindazonáltal a világon sehol sem termelnek pénzt a kórházak, hiszen ők másféle előnyöket biztosítanak számunkra.
<P>
E népirtáson felháborodva, büntető feljelentést tettem az IMF romániai képviselője, Jeffrey Franks, valamint helyi bérencei ellen. Az Európai Parlamenthez és az Egészségügyi Világszervezethez fordulok, hogy foglaljon állást ez ügyben, és akadályozza meg, hogy az Európai Unió egy tagállama emberirtó táborrá váljon.
<P>
A "Nagy Pénz”, amely egy új világrendet igyekszik bevezetni, jelenleg bennünket irt, de holnap akár önök ellen is fordulhat. Bízom benne, hogy az IMF nem szeretne az al-Kaida helyébe lépni.
<SPEAKER ID="212" NAME="Iuliu Winkler" AFFILIATION="PPE">
(HU) Mi, a romániai magyar nemzeti közösség tagjai a jövő Európáját a régiók és a közösségek Európájának képzeljük el, melyben otthonra lelnek a roma közösségek is. A Parlament elnöke ma, Európa napján úgy fogalmazott: "Ne sáncoljuk vissza magunkat belső köreinkbe, hanem egységben harcoljunk a kihívásokkal.”
<P>
Aggodalommal követem az Erdélyben kirobbant ellentéteket, ahol helyi kisközösségek a feszültség, a zaklatás vagy éppen a félelem hatására befelé fordulnak, kirekesztve a velük együtt élő közösségeket. Egy európai régióban egyértelmű: a roma közösség jövője nem rövidlátó részintézkedésekben, hanem jövőbe néző, szolidaritásra és párbeszédre épülő európai cselekvésben rejlik.
<P>
A magyar elnökség irányítása alatt készülő roma integrációs stratégia a jövő Európáját teremtheti meg a roma közösségek számára is. A Bizottság, a Parlament, a tagállamok, az illetékes hatóságok és minden érintett helyi közösség, mindannyiunk felelőssége, hogy ez valósággá váljon.
<SPEAKER ID="213" NAME="Ioan Enciu" AFFILIATION="S&amp;D">
(RO) Elnök asszony! Az egészségügyi szolgáltatások jelenlegi román kormány által javasolt reformja azon ellenreformok sorozatát folytatja, amelyek lassan, de biztosan valódi szociális katasztrófa felé vezetik ezt az országot. A bukaresti Boc-kormány által javasolt úgynevezett egészségügyi reform mögötti szándék az, hogy kórházakat zárjanak be, csökkentsék az orvosi felszerelésekre szánt beruházásokat, valamint nővéreket és orvosokat tegyenek munkanélkülivé, amelyek mindegyike drasztikus intézkedésnek számít egy olyan orvosi szolgáltató rendszer ellen, amely már most is krónikus forráshiánnyal küzd.
<P>
Románia az orvosi szolgáltatások mennyisége és minősége tekintetében az utolsó helyen áll európai liga tabelláján. Az egészségügyi szolgáltatások még erősebb megnyirbálása súlyos támadás az emberi élet és integritás ellen. A Boc-kormány által javasolt úgynevezett egészségügyi reform közvetlen támadás az EU Alapjogi Chartája által biztosított jogok ellen. Románia állampolgárainak nevében felszólítom az Európai Bizottságot, hogy lépjen fel és akadályozza meg ezeket az embertelen, emberek életét és jogait veszélyeztető intézkedéseket.
<SPEAKER ID="214" NAME="Ivo Vajgl" AFFILIATION="ALDE">
(SL) Elnök asszony! A megállapodás, amelyet a múlt héten sikerült megkötni a palesztinoknak, vagyis a Fatah és a Hamasz magas rangú képviselőinek, és amelyben az új, átmeneti egyiptomi kormány is aktívan közreműködött, új lehetőségeket nyit meg egy valódi, a kölcsönös elismerés elvére épülő, békét és együttélést célzó palesztin-izraeli párbeszéd újrakezdése, vagy inkább megkezdése előtt.
<P>
Remélem, hogy az izraeli kormány helyesen fogja értékelni a lehetőséget, amelyet ez a palesztin megállapodás magával hoz.
<P>
Helytelen kételkedni a palesztin egyesítés és a demokratikus választásokról szóló megállapodás jelentette hozzáadott értékben. Ezért Netanyahu miniszterelnök nyilatkozatai, miszerint a Ramallah-i hatóságoknak választaniuk kell Izrael és a Hamasz között, nem kedveznek sem a békének, sem a megoldás megtalálásának, sem azon projekt megvalósításának, hogy a két állam a kölcsönös tisztelet szellemiségében egymás mellett éljen.
<P>
Az volna a jó, ha az arab világban jelenleg zajló demokratikus változások szilárd alapot biztosítanának a biztonság, az egymás mellett élés és a fejlődés új struktúráinak.
<SPEAKER ID="215" NAME="Ryszard Czarnecki" AFFILIATION="ECR">
(PL) Elnök asszony! Ismét a litvániai lengyelek igen fájdalmas helyzete miatt emelkedtem szóra. Ebben az országban a lakosság csupán 7%-a lengyel, bár számuk bizonyos területeken természetesen nagyobb. Igen kiábrándító, hogy 2004. előtt, mielőtt még Litvánia csatlakozott volna az Európai Unióhoz, a lengyel kisebbségnek több joga volt, mint most. Paradox módon visszalépés történt, különösen az oktatásügyben, a vezetéknevek lengyel írásmódja terén és a Litvániában élő lengyelek jogaival és kiváltságaival kapcsolatban. Úgy vélem, hogy az Európai Parlamentnek - amely nagyon helyesen szót emel a különböző etnikai kisebbségek érdekében úgy Európában, mint nemzetközi viszonylatban - a Litvániában élő lengyel kisebbségért is ki kell állnia.
<SPEAKER ID="216" NAME="Tatjana Ždanoka" AFFILIATION="Verts/ALE">
Elnök asszony! Arra irányuló kérelmemet, hogy egy percben felszólhassak a szavazáshoz és a szavazáson jelöltként való induláshoz való demokratikus jog Spanyolországbeli visszavonásáról, múlt szerdán küldtem meg a titkárságra, akkor, amikor a Legfelső Bíróság a spanyol kormány kérésére betiltotta az Eusko Alkartasuna és az Alternatiba két törvényes párt részvételével létrejött Bildu választási koalíciót, valamint eltiltott több független jelöltet is.
<P>
"A Baszkföldi Békefolyamat Felé” Baszk Barátságcsoport tagjaként egyik aláírója voltam annak a nyilatkozatnak, amelynek célja, hogy felkérjék a spanyol kormányt, hogy vizsgálja felül álláspontját és tegyen meg minden szükséges intézkedést annak biztosítása érdekében, hogy a május 22-i választások során tiszteletben tartsák a demokratikus elveket.
<P>
Mindeközben múlt pénteken a spanyol alkotmánybíróság határozata értelmében a Bildu megkapta az engedélyt, hogy indulhasson a választásokon. Rendkívül üdvözlöm ezt a döntést, és szeretném kifejezni abbéli reményemet, hogy a május 22-i, baszkföldi választások a demokrácia és a választási jog nemzetközi normáinak megfelelően fognak zajlani.
<SPEAKER ID="217" NAME="Rui Tavares" AFFILIATION="GUE/NGL">
(PT) Elnök asszony! A Parlament menekültekkel kapcsolatos előadója vagyok, és azt mondhatom, hogy ez a küldetés mostanában igen lehangoló, mi több, hátborzongató. Múlt hónapban tájékoztattam a tisztelt Házat több mint 100 menekült Lampedusa partjainál bekövetkezett haláláról, és most, hogy még magunkhoz sem tértünk a Líbiát elhagyó 600 menekült eltűnésének hírétől, a tudomásunkra jutott, hogy több mint 60-an vesztették életüket az Észak-atlanti Szervezet (NATO) hajóinak és néhány európai flotta szeme láttára.
<P>
Ne gondoljuk, hogy semmit sem tehetünk az efféle tragédiák ellen. Rengeteget tehetünk, amit meg is kell tennünk, és aminek megtételére általunk aláírt nemzetközi egyezmények köteleznek bennünket.
<P>
A maradék 20 másodpercben három példát említenék. A Tanácsnak le kell zárnia a menekültek áttelepítésével kapcsolatos együttdöntési eljárást, amelyet e Parlament megszavazott, és amely ilyen esetekben alkalmazandó válságmechanizmusokról is gondoskodott. Javaslatot kell benyújtani egy olyan humanitárius folyosó kialakítására, amelyen keresztül elhagyhatnák Líbiát az ENSZ menekültügyi főbiztosa által menekültként elismert személyek, a NATO-nak pedig teljesítenie kell az 1973-as határozat szerinti feladatát, a civilek védelmét, ami azt jelenti, hogy a nyílt tengeren menekítenie kell az embereket. A segítség elmulasztása, ne feledjük, bűncselekmény, amelynek a mi nevünk alatt nem lenne szabad bekövetkeznie.
<SPEAKER ID="218" NAME="Anna Záborská" AFFILIATION="PPE">
(SK) Elnök asszony! Az európai választásokról készült Duff-jelentés végül nem került fel a mostani ülés napirendjére.
<P>
Használjuk ki hát ezt az alkalmat arra, hogy átgondoljuk, majd a jövő hónapban utasítsuk el. A nemzetek fölötti lista elképzelése abszurd. Számos kérdést vet fel: miért szavaznának a szlovák, német vagy olasz választók olyan jelöltekre, akiket tolmács nélkül meg sem értenek? Hogyan fogja aztán a választott európai parlamenti képviselő képviselni a választóit, ha el sem tudja olvasni az általuk írt leveleket? Hányszor fog egy görög európai parlamenti képviselő találkozni szlovák szavazóival? És miről fognak beszélni? Ezenkívül csak a nagy tagállamok élveznék egy páneurópai lista előnyeit. E jelentés elfogadása igazolna minden olyan euroszkeptikus állítást, miszerint az Európai Unió egy multinacionális állammá válás ambícióit dédelgeti. Ez megkérdőjelezné e Parlament demokratikus legitimitását, és csak még jobban elidegenítené az embereket az európai projekttől.
<SPEAKER ID="219" NAME="Spyros Danellis" AFFILIATION="S&amp;D">
(EL) Elnök asszony! Arról szeretnék beszélni, hogy biztosítani kell az éghajlati alap átláthatóságát és hatékonyságát. Az éghajlatváltozásról szóló cancúni tárgyalások egyik legkézzelfoghatóbb eredménye a zöld éghajlat-változási alapról született megállapodás volt, amely eddig páratlan, 100 milliárd dolláros finanszírozásban részesült. Míg az ENSZ keretében létrehozott ideiglenes bizottság igyekszik végleges formába önteni az alapot, hogy azt az év végén Durbanban véglegesen is jóváhagyhassák, még mindig vannak megválaszolatlan kérdések ennek az egyedülálló és rendkívül jelentős eszköznek a mikéntjével kapcsolatban. Ennek az alapnak egy gondosan tervezett eszköznek kell lennie, amely hatékonyan tudja majd finanszírozni a fejlődő világ éghajlatváltozáshoz való alkalmazkodását. Mindazonáltal, mind a közösségi kibocsátás-kereskedelmi rendszer (EU ETS) elleni közelmúltbeli támadások, mind a Transparency International nemrégiben kiadott jelentésében szereplő, az éghajlatvédelmi finanszírozással kapcsolatos korrupcióról szóló információk okot adnak az aggodalomra, nemcsak azért, mert óriási pénzösszegek forognak kockán, hanem azért is - és ez még fontosabb -, mert egy olyan globális küzdelem van veszélyben, amely esetében - minden mástól eltérően - nincs lehetőség újabb próbálkozásokra.
<SPEAKER ID="220" NAME="Sergej Kozlík" AFFILIATION="ALDE">
(SK) Elnök asszony! Antall József 1990-ben minden magyar miniszterelnökének nevezte magát, beleértve a Magyarországon kívül élő magyarokat is.
<P>
Ma, Orbán Viktor még tovább ment. Új alkotmányt fogadtak el, amely egy egységes, minden magyart felölelő magyar nemzet eszménye mellett kötelezi el az országot, amely alatt minden olyan személyt kell érteni, állampolgárságtól függetlenül, aki a magyar etnikai csoportba tartozik. A nemzetközi joggal ellentétben, amely szerint egy nemzeti kisebbség segítése és védelme mindig annak az államnak a felelőssége, ahol az adott kisebbség él, ez az alkotmány azt is kimondja, hogy Magyarország felelős a külföldön élő magyarok sorsáért. Az új magyar alkotmány azokat az erőfeszítéseket is támogatja, hogy a külföldön élő magyar kisebbségek kollektív, etnikai alapokon nyugvó autonómiát szerezzenek. A magyar alkotmány rendelkezései módot adhatnak arra, hogy beavatkozzanak más országok belügyeibe és feszültséget keltsenek Magyarország és a környező országok között. Ez nem fér össze a demokratikus Európa szellemiségével.
<SPEAKER ID="221" NAME="François Alfonsi" AFFILIATION="Verts/ALE">
(FR) Elnök asszony! Szeretném kifejezni megkönnyebbülésünket, hogy a spanyol alkotmánybíróság határozatát követően a Bildu koalíció által állított lista részt vehet Baszkföld demokratikus választásán. Ez a határozat fellebbezési eljárás keretében született. Vagyis megdöntötte a legfelső bíróság ítéletét, amely ismét megtiltotta a baszk nacionalista baloldal választásokon való részvételét.
<P>
Elfogadható lett volna, ha az Európai Unió szívében megfosztották volna a polgárokat attól a joguktól, hogy azokra a jelöltekre szavazzanak, akiket támogatni szeretnének? Spanyolország szerencsére úgy döntött, hogy megáll, és nem halad tovább ezen az európai demokrácia számára oly veszélyes úton. Ennek csak örülhetünk, és fel kell szólítanunk a Bildut, hogy váltsa valóra a célkitűzéseit, amelyek mellett elkötelezte magát: amellett, hogy véget kell vetni mindenféle politikai erőszaknak Baszkföldön és fel kell oszlatni az ETÁ-t.
<P>
Új politikai légkör van mostanában kialakulóban. A párbeszéd nem egyszerű, de a béke iránti vágy egyértelműen kifejezésre jutott. Szeretném, ha az Európai Parlament továbbra is szorosan figyelemmel kísérné ezt a fontos fejleményt, mert Baszkföld Európa szívében található. Lényegbevágó Európa számára, hogy ez a békefolyamat, amely az észak-írországi után 10 évvel következett be, támogatást kapjon és mehessen tovább a maga útján.
<SPEAKER ID="222" NAME="Catherine Stihler" AFFILIATION="S&amp;D">
Elnök asszony! 12 éve teszek fel folyamatosan egy kérdést a Bizottságnak és a Tanácsnak, de nem kapok rá választ, mondván, hogy a kérdés hipotetikus.
<P>
Csütörtökön Skócia népe az urnákhoz vonult a skót parlamenti választásokon, amelyen a Skót Nemzeti Párt nyerte el a mandátumok túlnyomó többségét. Most már tehát nem az a kérdés, hogy mi lenne "ha” népszavazást tartanának a skót függetlenségről, hanem inkább az a kérdés, "mikor” tartják azt.
<P>
Ezen új körülmények között kérdezem újra a Bizottságot és a Tanácsot, hogy ha egy jelenlegi uniós tagállam egy része úgy döntene, hogy el kíván szakadni, az új állam uniós tag maradna-e, vagy újra kérelmeznie kellene a tagságot. Skócia népe egyértelmű választ érdemel erre az egyértelmű kérdésre.
<SPEAKER ID="223" NAME="Pat the Cope Gallagher" AFFILIATION="ALDE">
(GA) Elnök asszony! Azokról a tüzekről szeretnék szólni, amelyeket az otthonom - Donegal - környékén és Írország más területein szenvedtünk el a múlt hétvégén, amelyek erdőket, termőföldeket, kerítéseket és vadállatokat pusztítottak.
<P>
Szeretnék elismeréssel adózni a tűzoltóságnak, akik éjt nappallá téve dolgoztak három napon át, valamint a fegyveres erők embereinek - mindazoknak akik a terepen, vagy a helikopterekről végezték a munkájukat. Minden erejükkel azon voltak, hogy megfékezzék a tüzet.
<P>
Erőt adott a helyi közösség reakciója - fiatalok, gazdák, üzletemberek jöttek segíteni a rendőrséggel és a polgári védelmi erőkkel egyetemben. De tanulnunk kell az esetből. Ki kell dolgoznunk egy veszélyhelyzeti tervet, hogy hasonló esetekben egyetlen perc se vesszen kárba.
<P>
Mindenesetre azért mondtam el mindezt, hogy köszönetet mondjak mindazoknak az embereknek.
<SPEAKER ID="224" NAME="Monika Smolková" AFFILIATION="S&amp;D">
(SK) Elnök asszony! Száz évvel ezelőtt atyáink a nyolcórás munkanapért, a méltóságteljes életért és jobb munkakörülményekért küzdöttek.
<P>
A munka törvénykönyve a jogszabályok azon része, amely révén egy állam az alapvető szociális jogok rendszerét biztosítja a munkavállalóknak. A jelenlegi szlovák kormány a munka törvénykönyvének olyan módosítását készíti elő, amely a munkaidőt heti 56 órára, míg a túlórát a jelenlegi 400 óráról 560 órára emelné. Ezenkívül hátrányos helyzetbe hozza a munkavállalókat, bizonytalanságot teremt azok számára, akik foglalkoztatásban állnak, valamint csökkenti az állás nélkül maradtak anyagi támogatását.
<P>
Paradox módon az új szabályok a munkaadók számára is destabilizáló hatásúak. A szakszervezetek az utcára vonultak, hogy hangot adjanak a munka törvénykönyvének módosításával kapcsolatos ellenvéleményüknek. Az Európai Unió a szegénység elleni küzdelem évének nyilvánította 2010-et. Egész Európa a szegénység ellen harcol. A szlovák kormány ezzel a munkatörvénykönyvvel tovább táplálja a munkanélküliséget és tovább növeli a szegénységet.
<SPEAKER ID="225" NAME="Ramon Tremosa i Balcells" AFFILIATION="ALDE">
(ES) Elnök asszony, hölgyeim és uraim! Szeretnék beszámolni a kubai emberi jogi aktivista, Juan Wilfredo Soto García vasárnap bekövetkezett haláláról, és egyben szeretném őszinte együttérzésemről biztosítani a családtagjait.
<P>
A kubai kormány hivatalos története az, hogy a halálát hashártyagyulladás okozta, de Kubán belüli másként gondolkodók szerint Juan Soto halálát az okozta, hogy Castro kommunista rezsimjének rendőrei megverték.
<P>
Guillermo Fariñas, az emberi jogok védelméért odaítélt Szaharov-díj tavalyi díjazottja a kubai rezsimet és különösen a Kommunista Párt első titkárát, Raúl Castrót vádolja Juan Soto halálával.
<P>
Valószínű, hogy Raúl Castro arra bátorította követőit, hogy alkalmazzanak erőszakot az ellenzék ellen a Kubai Kommunista Párt nemrég véget ért hatodik kongresszusán, így a kubai másként gondolkodók őt tartják felelősnek ezért a legutóbbi gyilkosságért.
<P>
Szeretném elítélni Juan Soto García halálát, és lerántani a leplet a kubai szabadság és demokrácia hiányáról.
<SPEAKER ID="226" NAME="Estelle Grelier" AFFILIATION="S&amp;D">
(FR) Elnök asszony, hölgyeim és uraim! Mint tudják, a leginkább rászorulók megsegítését célzó európai élelmiszersegély-programot 1986 kivételesen hideg telén indították el sürgősséggel az Európai Unióban, amelyet aztán a következő évben belefoglaltak a közös agrárpolitikába.
<P>
Ez a program életbevágóan fontossá vált 13 millió olyan európai polgár számára, akiknek nagyon bizonytalan a munkahelyük. Jótékonysági adakozással és szociális szolgáltatásokkal enyhíti az élelmiszerre szánt költségvetésük terheit, és évente európai polgáronként egy eurónyi segélyből gazdálkodik. Az Élelmiszerbankok Szövetségével, a Secours populaire-rel, a Vöröskereszttel és Franciaországban a Restos du Coeur-rel együtt én magam is aggódom e program jövőjéért, miután az Európai Bíróság megkérdőjelezte a KAP keretéből történő finanszírozás jogszerűségét.
<P>
Parlamentünk gyakran hangsúlyozza az élelmiszerhez való jog alapvető természetét. Intézményeink 2010-et a szegénység és a társadalmi kirekesztés elleni küzdelem európai évének nyilvánították.
<P>
A jogi egyértelműség hiányát használni kifogásként egy értékeit már bizonyított élelmiszersegély-program felszámolása érdekében - ahogy arra néhány tagállam törekszik - katasztrofális lenne, nemcsak az érintett emberek, hanem Európa hitelessége és a róla kialakult kép szempontjából is. Ezért felszólítom a Bizottságot, hogy hozza meg a program védelméhez, megőrzéséhez és megerősítéséhez szükséges politikai intézkedéseket.
<SPEAKER ID="227" NAME="Iliana Malinova Iotova" AFFILIATION="S&amp;D">
(BG) Elnök asszony! A romániai határellenőrző szervek már több mint tíz napja jogszerűtlenül tartanak fogva egy bolgár halászhajót és a kapitányát, Hristo Spasovot, akit a Fekete-tenger romániai partjaitól 20 mérföldre keletre fogtak el, amely az ország fennhatóságán kívül eső terület.
<P>
Az Európai Unió vizeihez és erőforrásaihoz való egyenlő hozzáférés a közös halászati politika egyik alapelve. Ezt az alapelvet a 2371/2002/EK tanácsi rendelet is megerősíti. Bulgária és Románia uniós csatlakozását követően mindkét ország tengeri területei a páneurópai felségvizek részét képezik, és a rendeletek közvetlenül alkalmazandóak a két ország saját nemzeti jogszabályaiban.
<P>
A bolgár hatóságok megküldték a román félnek a szükséges dokumentumokat, amelyek igazolják, hogy a hajó szerepel az Európai Unió nyilvántartásában és rendelkezik minden engedéllyel arra, hogy halásszon a Fekete-tengeren. Ennek ellenére a román fél részéről semmilyen előrelépés nem történt. Az egyetlen válasz az volt, hogy csak a román jogszabályok és az ország alkotmánya alkalmazandó.
<P>
Mély aggodalmunknak szeretnénk hangot adni azzal kapcsolatban, hogy az Európai Unió vizeihez való egyenlő hozzáférés továbbra is óriási gondot jelent a halászoknak. Felszólítjuk tisztelt román képviselőtársainkat és a Bizottságot, mint a Szerződések őrét, hogy közvetítőként avatkozzanak be az ügy megoldása érdekében.
<SPEAKER ID="228" NAME="Monika Flašíková Beňová" AFFILIATION="S&amp;D">
(SK) Elnök asszony! Tegnap a második világháború végére emlékeztünk, ma pedig az Európa Napot ünnepeljük. El kell mondani, hogy az Európai Unió egy rendkívül jellegzetes és egyedülálló modell, amely elsősorban a demokrácián és az Európai Unió nemzeteinek egymás mellett élésén alapul.
<P>
Most, amikor egy ilyen fontos évfordulóra emlékezünk, meglehetősen csüggesztő számunkra, hogy alig néhány nappal ezelőtt a magyar parlament, és azt követően Magyarország köztársasági elnöke aláírt egy olyan alkotmányt, amely szembemegy a demokrácia alapelveivel. Ez már csak azért is szerencsétlen eset, mert jelenleg a magyar kormány és Magyarország mint ország tölti be az Európai Unió elnöki tisztjét.
<P>
Orbán Viktor, a magyar miniszterelnök, lábbal tiporja az alapvető demokratikus elveket. Nemcsak, hogy elutasította az ellenzékkel való együttműködést országa alaptörvényének elfogadása során, de - az alkotmány megalkotásának körülményei folytán - alapjaiban aláásta a kisebbségek jogait és megingatta az európai uniós tagállamok közötti jószomszédi kapcsolatokat. Ezért remélem, hogy a velencei bizottság eredményeit továbbítani fogják egy európai parlamenti állásfoglalás elfogadása érdekében, amely kinyilvánítaná, hogy a Fidesz-kormány árt Magyarországnak.
<SPEAKER ID="229" NAME="Silvia-Adriana Ţicău" AFFILIATION="S&amp;D">
(RO) Elnök asszony! Minden év május 9-én megünnepeljük az Európa Napot, és én most szeretném megragadni az alkalmat, hogy minden jót kívánjak minden európai polgárnak. Robert Schuman, francia külügyminiszter 1950. május 9-i nyilatkozatában jelezte, hogy Európa nem egyszerre és nem egyetlen terv alapján fog felépülni, hanem olyan különleges vívmányok mentén, amelyek elsősorban valódi szolidaritást fognak teremteni. A Schuman-terv célja az volt, hogy egyesítse a piacokat, korszerűsítse és bővítse a szén- és acéltermelést, valamint hogy jobb és egyenlő életszínvonalat teremtsen az ezekben az ipari ágazatokban dolgozó munkások számára.
<P>
Ma a tagállamok gazdasági, pénzügyi és társadalmi válsággal néznek szembe, amely körülmények között nagyobb szükség van szolidaritásra és az Európai Unió alapelveinek tiszteletére, mint valaha. Követelem, hogy számolják fel a román és a bolgár munkások szabad mozgását gátló akadályokat. Továbbá kérem a tagállamokat, hogy támogassák az új iparpolitikát és az új innovációs politikát, amelyek képesek az európai polgároknak tisztes megélhetést biztosító, új munkahelyeket teremteni.
<SPEAKER ID="230" NAME="Kinga Göncz" AFFILIATION="S&amp;D">
(HU) Ha eredményt akarunk elérni a romastratégiában, egyszerre kell javítani az oktatási, foglalkoztatási, egészségügyi, lakhatási helyzetet és fölvenni a harcot a romaellenesség, a gyűlöletbeszéd, a romákat sújtó diszkrimináció ellen. Egyik sem lehet eredményes, ha a másikat figyelmen kívül hagyjuk.
<P>
A Bizottság romastratégiája csak az egyik oldalra, a szociális tennivalókra figyel, ott is elsődlegesen a tagállamokra hárítja a felelősséget. Sajnálatosan alig említi a romaellenesség elleni fellépés szükségességét, a kérdés emberi jogi dimenzióját. Nem szólalt meg a Bizottság akkor, amikor Magyarországon heteken keresztül paramilitáris csoportok tartották félelemben a roma lakosokat Gyöngyöspatán, és a magyar kormány csak akkor lépett, amikor a feszültség, a provokáció erőszakba torkollott. Félő, hogy amennyiben Európa nem hajlandó a bizottsági közleményben említettnél nagyobb szerepet vállalni a romák helyzetének javításában, a hasonló helyzetek meg fognak ismétlődni. Most még nem késő változtatni. Szeretnénk hallani Viviane Reding biztos asszony megszólalását ezekben az ügyekben.
<SPEAKER ID="231" NAME="Teresa Riera Madurell" AFFILIATION="S&amp;D">
(ES) Elnök asszony, hölgyeim és uraim! A figyelmüket szeretném kérni és emlékeztetni szeretném önöket, hogy az idei évet a Kémia Nemzetközi Évévé nyilvánították, így emlékezve Marie Curie-re, aki pontosan 100 évvel ezelőtt kapott kémiai Nobel-díjat.
<P>
A "Kémia - az életünk, a jövőnk” szlogennel igyekeznek tudatosítani a társadalomban, milyen módon járul hozzá a kémia a jólétünkhöz.
<P>
A kémia tette lehetővé a vakcinák és az antibiotikumok létét, amelyek megkétszerezték várható élettartamunkat, és ugyancsak kulcsszerepet játszik az új energiaforrások kifejlesztésében és az élelmiszerek javításában. A vegyipar ezenfelül stratégiai ágazat Európában, amelyben 25 000 vállalat tevékenykedik, közvetve vagy közvetlenül ötmillió embernek adva ezzel munkát.
<P>
Nekünk itt a Parlamentben ezért mindent meg kell tennünk annak érdekében, hogy sikerre vigyük a Kémia Nemzetközi Évét, mert, ahogy Marie Curie mondta, "most van itt az ideje, hogy többet értsünk, és így kevésbé féljünk”. Az idei év ünnepe remek alkalom e tanács megfogadására.
<SPEAKER ID="232" NAME="Elnök">
Ezzel vége az egyperces felszólalásoknak.
