<CHAPTER ID="021">
Hitelminősítő intézetek (rövid ismertetés) 
<SPEAKER ID="197" NAME="Elnök">
A következő napirendi pont Klinz úr által a Gazdasági és Monetáris Bizottság nevében benyújtott jelentés a hitelminősítő intézetekről: jövőbeli kilátások.
<SPEAKER ID="198" NAME="Wolf Klinz" LANGUAGE="DE">
Elnök asszony, hölgyeim és uraim! A nemzetközi pénzügyi válságot természetesen nem a hitelminősítő intézetek okozták, mégis úgy gondolom, hogy nagymértékben felelősek voltak annak súlyosságáért. Amikor Amerikában a másodrendű jelzálogok alapján kifejlesztették az úgynevezett strukturált pénzügyi termékeket, a hitelminősítő intézetek is támogatták ezt a folyamatot azzal, hogy tucatnyi - vagy inkább több száz - terméket minősítettek nap mint nap, szinte futószalagon. Ráadásul az érdekellentétre való tekintet nélkül tanácsokkal és segítségnyújtással is támogatták a kibocsátókat a szóban forgó termékek megtervezésekor.
<P>
Váltig állították, hogy csupán véleményt nyilvánítanak, miközben nagyon is tisztában voltak vele, hogy minősítéseiket gyakorlatilag tanúsításként kezelik. Az előttünk lévő jelentés az e téren tapasztalható rengeteg hiányosságra hívja fel a figyelmet, és több javaslatot is tesz abban a reményben, hogy a Bizottság esetleg néhányat belefoglal közülük az ősszel benyújtásra kerülő jogalkotási javaslatába.
<P>
Jelentésemben öt javaslatot tettem. Az első, hogy csökkenteni kell a minősítésekre való támaszkodást. Azt tapasztaljuk a gyakorlatban, hogy a szabályozói környezet miatt a minősítések alkalmazása teljességgel elkerülhetetlenné vált a pénzüket befektető bankok, biztosítócégek, nyugdíjpénztárak számára. A Bázel II egyértelművé tette, hogy a hitelminősítő intézetek gyakorlatilag tanúsítást kibocsátó felügyeleti szervekké váltak.
<P>
Újra lehetővé kell tennünk a piaci szereplők, főként a saját szakismeretekkel rendelkező intézményi befektetők részére, hogy a befektetési döntésekért való felelősséget ne másra hárítsák át, hanem saját maguk vállalják fel. Világossá kell tenni a befektetők számára, hogy csak olyan termékekbe fektessenek be, amelyeket ténylegesen meg is értenek, és ne hivatkozzanak arra, hogy bármilyen AAA besorolású termék voltaképpen automatikusan befektetési stratégiai célnak tekinthető.
<P>
Másodszor: biztosítani kell, hogy nyilvánosan hozzá lehessen férni a hitelminősítő intézetek döntéseit megalapozó információkhoz és a felhasznált modellekhez, és hogy ezeket mindenki meg is értse. Ez elősegíti az átláthatóságot, és lehetővé teszi a befektetni vágyó intézményi befektetők számára, hogy saját maguk hozzák meg döntéseiket. Elősegíti továbbá a saját kezdeményezésű minősítések lehetővé válását is. Ezzel kapcsolatban érdemes lenne megfontolni, hogy helyénvaló-e az Egyesült Államok által felvetett javaslat arról, hogy ahol a kibocsátók csak egy hitelminősítő ügynökséget választanak, ott legyen egy második, független testület, amely ugyancsak minősítést ad ki, és hogy ez a második testület a nyilvánosan elérhető információk alapján működhessen.
<P>
Harmadszor: több versenyre van szükség. Jelenleg egy valódi oligopóliumunk van. Globális szinten a három meglévő, világszerte működő hitelminősítő intézet ellenőrzi az üzlet 95%-át, és 40%-os forgalomarányos nyereséget, úgynevezett monopóliumjövedelmet húznak. Javaslom tehát, hogy hozzunk létre egy európai hitelminősítő intézetet. Ennek alapítványi formában kellene működnie, és a létrehozásához szükséges kezdeti finanszírozást a pénzügyi szektornak kellene biztosítania kamatozó hitelek révén. Öt év után eldőlne, hogy a hitelminősítő alapítvány működőképes-e, és ekkor vissza kellene fizetnie a részére biztosított összegeket.
<P>
Mindamellett biztos vagyok abban, hogy más lehetőségek is vannak. Az is célszerű megoldás lenne, ha nemzeti és regionális szinten tevékenykedő hitelminősítő intézetek egy európai hálózat keretén belül működhetnének.
<P>
Negyedszer: továbbra is megoldatlan probléma a fizetési modell kérdése. Jelenleg a "kibocsátó fizet” modellt használjuk. Alapvetően ez az a modell, amely világszerte működik. Tehát a "befektető fizet”. Nyilvánvaló azonban, hogy itt érdekellentétről van szó, amit azzal lehetne mérsékelni, ha megtiltanánk a kibocsátók részére nyújtott tanácsadást, és ha a felügyeleti szervek személyzete valóban független lenne. Egy másik lehetséges modell a "megrendelő fizet” modell. Ez a modell azonban szintén felveti az érdekellentét kockázatát, ráadásul szinte felhívás a "potyautasok” számára. Tehát ezt is végig kell gondolni. Harmadik választás lehet a teljesítményalapú fizetési modell, más szóval, egy kisebb kezdőösszeg felszámítása után a díj hátralévő részét a minősítés pontossága ismeretében, később fizetik ki.
<P>
Végül, de nem utolsósorban, be kell vezetnünk a felelősségre vonhatóságot. A hitelminősítő intézeteknek vállalniuk kell a felelősséget azért, amit tesznek, és ezért azt gondolom, hogy felelősségre vonhatóvá kell tennünk őket, ha nem is a minősítésért magáért, de a munkavégzésük során vétett hibákért és mulasztásokért.
<SPEAKER ID="200" NAME="Elena Băsescu" AFFILIATION="PPE">
(RO) Elnök úr! A hitelminősítő ágazatnak számos hibája van, amelyek közül a legfontosabb, hogy nincs verseny, nélkülözi az átláthatóságot, és szerkezete oligopolisztikus. A verseny erősítésének legjobb módja a piaci belépést támogató szabályozási környezet kialakítása. Ez a jelenlegi korlátok mélyreható elemzését teszi szükségessé. Szeretném hangsúlyozni, hogy mennyire fontos figyelemmel kísérni a Bázel III keretében elért előrehaladást és a tőkekövetelményekről szóló IV. irányelv alakulását. Fokozni kell az elszámoltathatóságot és erősíteni kell a belső modellek felügyeletéért és a megelőző intézkedésekért felelős hatásköröket. Az információk közzététele, az átláthatóság és az érdekellentétek kezelése vonatkozásában a minősítő intézeteknek a legszigorúbb normáknak kell megfelelniük.
<P>
Románia jelenleg stabil kilátások minősítéssel rendelkezik. Ezen még javítani lehetne a strukturális reformok ütemének és a pénzügyi ágazat stabilitásának fenntartásával.
<SPEAKER ID="201" NAME="Georgios Papanikolaou" AFFILIATION="PPE">
(EL) Elnök úr! A hitelminősítő intézetek régen elveszítették hitelességüket. Ezzel kapcsolatban az előadónak teljesen igaza van. Szinte mindent fel- és leminősítettek már: országokat, bankokat, önkormányzatokat, de még állami vállalatokat is; szó szerint mindent. Csakhogy a minősítéseiket jobbára olyan információkra alapozzák, amelyek nincsenek felfedve vagy közzétéve, azaz, átláthatatlanok.
<P>
Az átláthatatlanság hiánya, következésképpen a hitelminősítő intézetek által felhasznált adatok hitelessége egy fontos kérdést vet fel: tisztességes-e, logikus-e és erkölcsileg elfogadható-e, hogy a gazdaságot befolyásoló, több millió ember életét máról holnapra felborító minősítések nem átláthatóak és talán nem is megbízhatóak? Nyilvánvaló, hogy nem.
<SPEAKER ID="202" NAME="Jaroslav Paška" AFFILIATION="EFD">
(SK) Elnök úr! A pénzügyi összeomlást követően sokat bírálták a pénzügyi termékek biztonságának értékelésére hivatott hitelminősítő intézeteket amiatt, hogy a pénzügyi termékeket szakszerűtlenül és önös érdekek alapján minősítették.
<P>
Mivel a működési mechanizmusaik nem bizonyultak kielégítőnek, így kétségek merültek fel értékeléseik méltányosságát és szakszerűségét illetően, és eljött az ideje, hogy jobbá tegyük a pénzügyi termékek állandó értékelésének és minősítésének rendszerét.
<P>
Ennek fényében nagyon fontosnak tartom az előadó által benyújtott jelentést, és bízom benne, hogy az általa felvázolt eljárások segítségével úgy módosíthatjuk a pénzügyi termékek értékelésére szolgáló apparátust, hogy az akár a minősítő intézetek, akár a más mechanizmusok által nyújtott következtetések a pénzügyi termékek tárgyilagosabb minősítését eredményezzék.
<SPEAKER ID="203" NAME="Ilda Figueiredo" AFFILIATION="GUE/NGL">
(PT) Elnök úr! A tapasztalatok egyértelműen bizonyítják, hogy a hitelminősítő intézetek nem hitelesek, tevékenységük pedig továbbra is hátrányos következményekkel jár egyes országokra - azok gazdaságára vagy államadósságára - nézve. Jelenleg ez leginkább a viszonylag gyenge gazdasággal rendelkező országokat érinti. Ezért fontos, hogy megfelelően ellenőrzés alatt tartsuk a hitelminősítő intézetek beavatkozását, ami az intézmények hitelvesztése ellenére is rendkívül nagy károkat okoz mind a mai napig. Ezt az ellenőrzést nem szabadna az átláthatósági szabályokra korlátozni, hanem ki kellene terjeszteni a nemzetközi pénzügyi rendszer teljes ellenőrzésére, és egyszersmind az adóparadicsomok felszámolására, a pénzügyi szektornak a spekulatív tőkemozgásra kivetett adók révén történő megfelelő szabályozására, annak megakadályozására, hogy a pénzügyi tőke tovább...
<P>
(Az elnök félbeszakítja a felszólalót)
<SPEAKER ID="204" NAME="Nikolaos Salavrakos" AFFILIATION="EFD">
(EL) Elnök úr! Teljesen egyetértek az előadó mind az öt, az úgynevezett minősítő intézetekre vonatkozó javaslatával, amelyek csakugyan túlságosan nagy hatást fejtenek ki a globális gazdaságra és Európa gazdaságára. Nem szabadna, hogy ezek a cégek ugyanakkor olyan kereskedelmi tevékenységeket folytassanak, amelyek felügyeleti vagy minősítői szerepükhöz hasonlóak vagy ahhoz kapcsolódnak.
<P>
Azt akarjuk, hogy vessük ellenőrzés alá az ilyen ügynökségek jelentéseit, vezessünk be bizonyos alapelveket, valamint kössünk ki kártérítési kötelezettséget a rosszul vagy félrevezetően értékelt országoknak okozott anyagi károkért. Javaslom továbbá, hogy valamennyi tagállamban vezessenek be és alkalmazzanak egységes számviteli elveket egy állam értékének megállapítására, vagyonának hivatalos értékelésére, hogy ismertek legyenek a szóban forgó állam eszközei és forrásai, és ne eshessen áldozatul a hitelminősítő intézeteknek és azok megbízóinak.
<SPEAKER ID="205" NAME="Viviane Reding">
a Bizottság alelnöke. - Elnök úr! Mivel Barnier biztos jelenleg az Egyesült Államokban tárgyal ottani kollégáival, engem bízott meg azzal, hogy a Wolf Klinz által saját kezdeményezésre benyújtott és a Gazdasági és Monetáris Bizottság által márciusban elfogadott, a hitelminősítő intézetekről szóló jelentésre megválaszolva az alábbi nyilatkozatot tegyem.
<P>
A biztos egyetért azzal, hogy ma már széles körben elismert tény, hogy a hitelminősítő intézetek munkamódszereinek hiányosságai hozzájárultak a pénzügyi válság kialakulásához. Az ezzel kapcsolatos aggályok megválaszolása érdekében és a G20-ak kötelezettségvállalásával összhangban az EU nagyon gyorsan reagált azzal, hogy már 2009-ben rendeletet hozott a hitelminősítő intézetekről. Azzal a céllal, hogy megszüntesse a lehetséges érdekellentéteket és javítsa a besorolások minőségét, módszertanát és átláthatóságát, a rendelet szigorú követelményeket vezetett be a hitelminősítők részére.
<P>
Második lépésként, a három új európai pénzügyi felügyeleti intézmény megalakítását követően az Európai Értékpapír-piaci Felügyeleti Hatóság központi felügyeletével erősítjük meg a hitelminősítő intézetek szabályozását. A módosító rendelet 2011. június 1-jén lépett hatályba. Szigorúan fogunk ügyelni a szóban forgó jogszabály megfelelő alkalmazására.
<P>
Az európai szabályozási keretrendszer ma már más illetékességi területeken is példaértékű. Ugyanakkor a 2010 tavaszán kirobbanó szuverén adósságválságot követően az európai piacokon kialakult helyzet egyértelművé teszi, hogy újabb felülvizsgálatra és a szabályozás megerősítésére van szükség. Ezért 2010 júniusában a Bizottság magára vállalta, hogy részletes elemzést készít e tárgyban. A nyilvános konzultációt követően a Bizottság szolgálatai kiértékelték a válaszokat, és jelenleg hatásvizsgálatot készítenek, hogy a Bizottság még az év folyamán benyújthasson egy jogalkotási javaslatot. Ennek keretében a Bizottság feladata, hogy számba vegye a külső minősítésektől való túlzott függőség csökkentését célzó intézkedéseket, növelje az átláthatóságot, elősegítse a versenyt, bevezesse a felelősségre vonhatóság elvét, és csökkentse a "kibocsátó fizet” fizetési modell miatt felmerülő lehetséges érdekellentétek kockázatát.
<P>
Tisztában vagyunk vele, hogy ezek nagyon összetett kérdések, és meg akarunk győződni arról, hogy helyesen kezeljük őket. Ezért nagy érdeklődéssel olvastuk Klinz úr saját kezdeményezésű jelentését, amely a Bizottság által jelenleg vizsgált témákkal foglalkozik, és nagyon hasznosan járul hozzá jogalkotói kezdeményezésünkhöz.
<P>
Végül, de nem utolsósorban, 2010 októberében a Pénzügyi Stabilitási Fórum globális szinten megállapított egy sor alapelvet a külső hitelminősítésekbe vetett bizalom csökkentésének elősegítésére. Az alapelvekkel összhangban az a szándékunk, hogy a bankrendszerre vonatkozó következő jogalkotási javaslatunkban - az úgynevezett CRD4-ben - intézkedéseket vezessünk be a minősítésektől való túlzott függőség ellen.
<SPEAKER ID="206" NAME="Elnök">
A vitát lezárom.
<P>
A szavazásra június 7-én, szerdán 12.00-kor kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="207" NAME="George Sabin Cutaş" LANGUAGE="RO">
Mielőtt csődbe jutott volna, a Lehman Brothers befektetési bank a legmagasabb besorolást kapta a fő hitelminősítő intézetektől. Mindössze néhány nappal a bankok összeomlása előtt Írország három legnagyobb bankjáról is az volt a véleményük, hogy szilárd alapokon állnak. Görögország leminősítésekor pedig nem vették figyelembe az ország gazdaságélénkítési programjának beindítását. A gazdasági és pénzügyi válság rávilágított a hitelminősítő intézetek oligopolisztikus szerkezetére és arra, hogy nélkülözik a versenyt, az átláthatóságot és az elszámoltathatóságot. Egy olyan világban, amelyet három ilyen intézmény ural, a sokféleség növelésére és új munkamódszerekre van szükség. Mindezek alapján támogatom azt a felvetést, hogy az ilyen típusú magánintézmények alternatívájaként hozzunk létre egy hitelminősítő intézetet a közszférában. Mivel a hagyományos intézmények minősítése mellett az európai intézmény besorolását is kötelező lenne elnyerni, fokozódna a verseny a legméltányosabb minősítésért.
