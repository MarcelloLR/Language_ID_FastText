<CHAPTER ID="019">
A Közösség legkülső régióiban nyilvántartott halászflották igazgatása (vita) 
<SPEAKER ID="220" NAME="Elnök">
A következő napirendi pont Guerreiro úr jelentése a Halászati Bizottság nevében, a Közösség legkülső régióiban nyilvántartott halászflották igazgatásáról szóló 639/2004/EK rendeletet módosító tanácsi rendeletre irányuló javaslatról - C6-0298/2008 -
<SPEAKER ID="221" NAME="Pedro Guerreiro">
előadó. - (PT) A legkülső régiókat sújtó strukturális kényszerek és hátrányok felszámolása érdekében rendkívüli intézkedéseket kell elfogadni a társadalmi-gazdasági fejlődésük ösztönzésére. Ezeknek függetlennek kell lenniük az időbeli korlátozási kritériumoktól vagy a konjunkturális vagy mesterséges körülményekből eredő gazdagság változásától.
<P>
A halászati ágazat e régiók számára stratégiai jelentőségű, egyrészt a lakosság hallal való ellátása, másrészt a halászközösségek foglalkoztatásának és gazdasági fenntarthatóságának biztosítása szempontjából. A megállapított javulás ellenére azonban halászflottáik - különösen a kisüzemi flották - még mindig legnagyobbrészt elhasznált, átlagosan 30-40 évesnél is idősebb hajókból állnak.
<P>
Az új pénzügyi támogatás létfontosságú e régiók halászflottáinak felújításához és korszerűsítéséhez, és érthetetlen, hogy ennek a támogatásnak az Európai Unió miért állja útját. A halászflották felújításához és korszerűsítéséhez nyújtott támogatás folyamatos biztosítása elengedhetetlen a halászok biztonsága és munkakörülményei, illetve a halállomány megőrzéséhez szükséges feltételek javítása szempontjából.
<P>
Az Európai Parlament Halászati Bizottsága csak a legkülső régiók flottáinak felújítására szóló állami támogatás 2009-ig történő meghosszabbítását javasolja, valamint annak engedélyezését, hogy a hajókat 2011-ig nyilvántartásba vegyék. Bár ezzel túlmegyünk az Európai Bizottság által javasoltakon, úgy érezzük, hogy ezek a javaslatok még mindig nem elegendőek, mivel nem adnak választ az ezen régiókban élő halászok - és különösen a kisüzemi flották valódi szükségleteire. Ezért nyújtottuk be a módosításokat, amelyek célja a halászflották felújítására és korszerűsítésére szóló állami támogatás időbeli korlátozás nélküli biztosítása, összhangban a régiókban működő ágazat szükségleteivel.
<P>
Bár ez nem feltétlenül szükséges, kijelenthetjük, hogy ez az intézkedés a közösségi költségvetés számára semmilyen pluszköltséget nem jelent, és a flottakapacitást sem fogja növelni. Ezek valójában azok a javaslatok, amelyeket korábban maga az Európai Parlament fogadott el, és amelyekben 2005-ben megismételte, hogy a jövőben támogatni kell a halászflották felújítását és modernizálását, az ezekben a régiókban működő ágazat jövedelmezősége és versenyképessége érdekében. Ezekkel a javaslatokkal a Parlament Halászati Bizottsága is egyetértett, és az idei év korábbi szakaszában jelezték, hogy új támogatásra van szükség a legkülső régiók flottáinak felújításához és korszerűsítéséhez, mivel a flották felújításához nyújtott közösségi támogatások megvonása hátrányt jelenthet számukra az európai kontinens flottáinak szerkezeteihez viszonyított lemaradásuk felszámolása tekintetében. Ebből következően, amikor elérkezik a döntéshozatal pillanata, egyszerűen arra kérjük a Parlamentet, hogy álljon ki következetesen a saját álláspontja mellett.
<SPEAKER ID="222" NAME="Joe Borg">
a Bizottság tagja. - Elnök úr, először is szeretném jelezni, hogy hálás vagyok a Halászati Bizottságnak, és különösen az előadójának, Guerreiro úrnak ezért a jelentésért.
<P>
A Bizottság megérti, hogy a legkülső régiókban nehézségeket tapasztaltak a flottakorszerűsítésről 2006-ban hozott határozatok végrehajtásában. Nem tudja elfogadni azonban a flotta felújításához és korszerűsítéséhez nyújtott állami támogatás folyamatos biztosítását, mivel ez közép-, illetve hosszú távon túlzott flottakapacitáshoz és rossz gazdasági hatékonysághoz vezet. Megértjük ugyanakkor az előadó felvetését, miszerint bizonyos esetekben az általunk már meghozott határozatok vezettek lemaradáshoz a hajógyárakban, amelyek egy adott határidőre nem tudnak elkészülni az előírt munkával. Ezért hajlandóak vagyunk elfogadni a flottába lépésre vonatkozó határidő 2011-ig történő meghosszabbítását, ahogyan az előadó javasolta. Ilyenformán kész vagyok elfogadni a 2. és a 7. módosítást.
<P>
A Bizottság azonban úgy gondolja, hogy védelmezni kell a flottaigazgatás alapszabályait - azaz egy belépési/kilépési rendet, amely garantálja, hogy a kapacitás nem növekedhet, valamint az állami támogatás megvonását az ilyen kapacitásnövekedés esetében. Ellenkező esetben a legkülső régiókat az a veszély fenyegetné - amint az anyaországi flottákkal is történt -, hogy túlzott halászati kapacitást generálnak, ami végül aláássa a gazdaságukat.
<P>
Hadd említsem meg ezzel kapcsolatban az üzemanyagcsomagot is, amelyet idén júliusban fogadtunk el, a magas üzemanyagárak okozta gazdasági válsággal összefüggésben. A legkülső régiók valamennyi érintett szereplőjét arra szeretném felhívni, hogy a lehető legnagyobb mértékben használják ki ezt a csomagot a flottájuk energiahatékonyságának javítására, és a csomagban kínált rendszerek, például a szerkezetátalakítás és a részleges forgalomból való kivonás révén tegyék gazdaságilag életképesebbé a flottájukat. A Bizottság ezért nem hajlandó elfogadni a 1., 3., 4., 5., 6., 9., 10. és 11. módosítást, annak alapján, amit az imént elmondtam. Végezetül, a 8. módosítást el lehetne fogadni, amennyiben ezt úgy kell érteni, hogy a Bizottság jelentését mindaddig el kell halasztani, amíg nem áll rendelkezésre minden információ a rendeletben előírt eltérések hasznosításáról.
<P>
Ami a Bizottsághoz intézett felhívást illeti, hogy végső soron javasoljon új intézkedéseket, hangsúlyoznom kell, hogy ez a Bizottság kezdeményezési jogába tartozik; új intézkedéseket javasol minden olyan esetben, amikor ezt szükségesnek és helyénvalónak ítéli.
<SPEAKER ID="223" NAME="Emanuel Jardim Fernandes" LANGUAGE="PT">
Elnök úr, biztos úr, hölgyeim és uraim, a jelentést illetően mindenekelőtt azt kell kiemelnem, hogy figyelembe kell vennünk a legkülső régiók halászati ágazatának szükségleteit. Másodsorban arra kell felhívnom a figyelmet, hogy az általános flottába lépési/kilépési rendtől való eltérési lehetőség a legkülső régióknak kedvez.
<P>
A Halászati Bizottságban elfogadott hosszabbítás azt jelenti, hogy az eddig állami támogatásban részesülő halászhajók a vonatkozó eltérés alapján 2011-ig anélkül léphetnek be e régiók halászflottájába, hogy az új kapacitás belépését ellensúlyozni kellene egy vele egyenértékű kapacitás kilépésével. Ez a Halászati Bizottság által javasolt módosítás a Szocialista Párt és a PPE-DE képviselőcsoport közötti megállapodás eredménye volt, és e két képviselőcsoport legkülső régiókból származó tagjainak és az előadónak, Guerreiro úrnak a bevonásával, aki - amint az imént hallhattuk - tovább szeretne lépni. A PSE képviselőcsoport árnyékelőadójaként elkötelezetten pártolom ezt a célkitűzést, ezért arra biztatom a képviselőket, hogy szavazzanak holnap e jelentés mellett. Felhívom a Bizottságot, a biztos urat és a Tanácsot, hogy vegye figyelembe az Európai Parlament jogalkotási állásfoglalását, amely reményeim szerint holnap elfogadást nyer.
<SPEAKER ID="224" NAME="Kathy Sinnott">
az IND/DEM képviselőcsoport nevében. - Elnök úr, úgy tűnik, a halászatot érintő kritikus kérdések a legkülső régiókban ugyanazok, mint amelyekkel valamennyi halász szembesül, csak éppen felnagyítva. E halászterületek jövőjét nagyon is valós veszélyek fenyegetik - a kalózkodás, a visszadobás, az apadó állomány, az öregedő hajók és flották -, de ezek a problémák számukra még nagyobb terhet jelentenek, mivel már így is nagyon kiszolgáltatottak.
<P>
Segítenünk kell ezeknek a távoli halászközösségeknek, hogy ne csak a megélhetésük, de generációkon át csiszolódott mesterségbeli tudásuk is fenn tudjon maradni, amely, ha nem óvjuk meg, félő, hogy elvész - nemcsak számukra, de számunkra is.
<P>
Mindnyájunknak ügyelnünk kell a legkülső régiók változó társadalmi-gazdasági szükségleteire, figyelembe véve azt a hatást, amelyet ágazatukban tapasztalnak. Ahhoz, hogy segítsük túlélésüket, a nagyobb részvételi arányt kell engednünk nekik az igazgatásukban, valamint egyedi intézkedéseket, amilyen például a flotta felújítására kiszabott idő meghosszabbítása.
<SPEAKER ID="225" NAME="Paulo Casaca" AFFILIATION="PSE">
(PT) Elnök úr, úgy vélem, a Halászati Bizottságban az előadónk, a különböző képviselőcsoportok és az Európai Bizottság bevonásával elvégzett munka rendkívül gyümölcsöző volt. Ennek eredményeként létrejött egy olyan következtetés, amelyben szinte mindenki egyetértett az Európai Bizottságot is beleértve, mégpedig hogy a probléma megoldásának legjobb módja, ha a határidőt 2011-ig meghosszabbítjuk, továbbá megtesszük az előkészületeket egy jelentéshez, amely felméri ezen intézkedés további meghosszabbításának esetleges szükségességét.
<P>
Köszönetet kell mondanom a PPE-DE képviselőcsoportból minden olyan kollégánknak, aki ebben a kérdésében ugyanezen az állásponton volt, valamint az Európai Bizottságnak a végeredmény elérésé érdekében tett erőfeszítéseiért. A továbbiakban már csak abban kell reménykednünk, hogy a Tanács is fogékonynak bizonyul az általunk hozott döntésekre, és megérti, hogy a legkülső régióknak hosszabb időt kell hagyni e követelmény teljesítésére.
<SPEAKER ID="226" NAME="Sérgio Marques" AFFILIATION="PPE-DE">
(PT) Elnök úr, biztos úr, hölgyeim és uraim, a legkülső régiók halászflottáinak felújításához és korszerűsítéséhez nyújtott állami támogatás folyósítását csak 2009 végéig kellene engedélyezni, vagy határozatlan időre? A halászati ágazat sajátos jellege ezekben a régiókban indokolttá teszi e támogatás folyósítását 2009 után is, anélkül hogy a tengeri környezet bármilyen módon sérülne.
<P>
A legkülső régiók flottáinak felújításához és korszerűsítéséhez nyújtott, határozatlan időre szóló állami támogatás nem jelent állandó, örökös támogatást. Azonnal le lehetne állítani, amint a Tudományos Tanács és a regionális tanácsadó testületek jelzik ezt az igényt. Ez a megoldás illik a legjobban a legkülső régiók halászati ágazatának nagyon különleges helyzetéhez. Ugyanazok az okok, amelyek igazolják, hogy az egyes legkülső régiókból származó halászok miért élveznek 100 mérföldig terjedő kizárólagos halászati területet, a flotta felújításához és korszerűsítéséhez nyújtott támogatás esetében is indokolják az eltérő bánásmódot. Örülök, hogy a Halászati Bizottság megtalálta a legjobb megoldást arra, hogyan tegyünk eleget a halászati ágazat sajátos szükségleteinek a legkülső régiókban.
<SPEAKER ID="227" NAME="Avril Doyle" AFFILIATION="PPE-DE">
Elnök úr, csak szeretnék némi szolidaritást tanúsítani, mivel magam is olyan szigetről származom, ahol a halászközösségek rendkívül fontosak a periférikus régiókban - a kultúrájuk, a hagyományaik és a mesterségbeli tudásuk -, és ahol nagyon nehéz alternatív iparágakat és alternatív életmódokat vagy foglalkozásokat meghonosítani ezekben a régiókban. Ha képesek vagyunk ilyen szolidaritást mutatni az európai periférikus régiók irányába, mit kell mutatnunk a legkülső régiók felé, amelyek, ha úgy tetszik, a perifériánál is kijjebb szorultak? Szeretném támogatni az itt elhangzott érvelést, hogy támogassam a legkülső régiók és az EU periférikus területein lévő, nagyon elszigetelt, gyakran nagyon kicsiny szigetek halászközösségeinek mesterségbeli tudását, hagyományait és kultúráját.
<P>
Szeretném támogatni a kollégáim által elmondottakat, és szorgalmaznám, hogy Borg biztos úr gondoskodjon róla, hogy amennyiben az állami támogatások meghosszabbításáról van szó a halászflották felújításának határideje szempontjából, legyünk olyan nagyvonalúak, amennyire csak tudunk, bármibe is kerül.
<SPEAKER ID="228" NAME="Manuel Medina Ortega" AFFILIATION="PSE">
(ES) Elnök úr, a biztos úr halászati kapacitásfeleslegről avagy túlzott flottakapacitásról beszélt a legkülső régiókban.
<P>
Egyetértek vele. A következő a kérdésem a biztos úrhoz: tud arról a Bizottság, hogy a legkülső régiókat - az Atlanti-óceán középső részén a Kanári-szigeteket, az Azori-szigeteket és Madeirát; a Karib-tengeren Guadalupe-t, Martinique-et és Guyanát, az Indiai-óceánon pedig Reuniont - hatalmas tengeri területek veszik körül, ahol a túlhalászás következtében a halászati erőforrások fokozatosan csökkennek? Van erről a Bizottságnak bármilyen adata? Hisz a Bizottság abban, hogy tovább támogathatja a halászflottát ezekben a régiókban azzal, ha segít megőrizni e területek halállományát?
<SPEAKER ID="229" NAME="Joe Borg">
a Bizottság tagja. - Köszönöm szépen az észrevételeiket! Biztosíthatom Önöket arról, hogy elkötelezetten támogatom a legkülső régiók flottáit, amennyire csak tudom, és amennyire egyáltalán lehetséges.
<P>
Hadd hangsúlyozzam azonban, hogy e flották kapacitásának fenntartása vagy akár növelése nem megoldás, sőt, hozzájárulhat a problémához. Amint a nyitó észrevételeimben kijelentettem, ha szükség lenne egy intézkedésre e flották szerkezetváltása érdekében, ara biztatnám Önöket, hogy mérlegeljék a nemrég elfogadott üzemanyagcsomagot, amely számos olyan lehetőséget biztosít, amelyek a legkülső régiók flottái számára előnyösek lehetnek. Amint azt szintén elmondtam, a hajógyárak elmaradásaiból eredő problémákra való tekintettel el tudom fogadni a flottanyilvántartásba való belépésre vonatkozó határidő meghosszabbítását; nem tudom elfogadni viszont az építésre nyújtott állami támogatás és a belépési/kilépési rend további meghosszabbítását azon túlmenően, amit már megítéltek az Európai Halászati Alap keretében, ahol külön foglalkoztak a legkülső régiókkal, mivel ez nem fog megoldani semmilyen problémát, csak arra szolgálna, hogy újabb problémákat szüljön.
<P>
Elfogadjuk, hogy túlhalászás folyik, és beismerjük, hogy ez a túlzott kapacitásból ered. A Bizottság nem akar hozzájárulni a túlzott kapacitáshoz a periférikus régiókban is, mivel ez csak problémákat okoz a jövőre nézve. Ami a periférikus régiók körüli túlhalászás lehetőségét illeti, ezt meg fogjuk vizsgálni, a Tanács pedig éppen most fogadott el egy rendeletet a jogellenes, nem bejelentett és szabályozatlan (IUU) halászatról, az Európai Parlament áldásával. 2010. január 1-jétől az európai piacra nem kerülhet be olyan hal, amelynek nincs tanúsítványa arról, hogy a fogás törvényes módon történt. A regionális halászati szervezetekben is kezdeményező szerepet vállalunk, hogy javasoljuk az óceánok fenntartható halászatát minden olyan fórumon, ahol hallathatjuk a hangunkat, és ebbe gyakorlatilag az összes regionális halászati szervezet beletartozik. Folytatni akarjuk ezt a törekvést, hogy így garantálhassuk a fenntartható halászatot, nemcsak a mi vizeinken, de a nemzetközi vizeken is, amelyek a legkülső régióink szempontjából oly fontosak.
<SPEAKER ID="230" NAME="Pedro Guerreiro">
előadó. - (PT) Köszönöm a szavait, ugyanakkor szeretném felhívni a figyelmet arra, hogy a Szerződéseink rendelkezései szerint a legkülső régiók támogatására irányuló intézkedések lehetségesek és kívánatosak. Ennek a lehetőségnek tehát konkrét cselekvést kell eredményeznie. A halászati ágazat e régiók számára stratégiai fontosságú. A felújításhoz és a korszerűsítéshez támogatásra van szüksége, ez a kérdés ezért teljesen természetes. Léteznek közösségi támogatások, és - amint ez a vita bebizonyította - egyetlen hathatós érv sem szól amellett, hogy tovább akadályozzuk a halászflották felújítására és korszerűsítésére szóló állami támogatások nyújtását ezekben a régiókban. Ellentétben az elhangzottakkal, a flották felújítása és korszerűsítése nem vezet szükségszerűen a túlzott kapacitáshoz vagy fokozott túlkapacitáshoz.
<P>
Ezért fel kell tennünk azt a kérdést, hogy miért nem hozunk intézkedéseket ezen ágazat támogatására? Az előbbi vitát követően minden eddiginél jobban meggyőződhettünk arról, hogy nemcsak a korszerűsítésre nyújtott állami támogatásban részesült hajók belépésére vonatkozó határidőt kell meghosszabbítani, amint azt az Európai Bizottság és a Halászati Bizottság javasolja, hanem az e régiókban működő flották, különösen a kisüzemi flották felújítására és korszerűsítésére szóló állami támogatásra is lehetőséget kell biztosítani, anélkül hogy ezt határidőhöz kötnénk, amit ismét következetesen megindokoltunk.
<P>
Ezért szeretnénk, ha az e tekintetben benyújtott módosításaink holnap elfogadást nyernének. A helyzet ezt kívánja, és az idő minket fog igazolni.
<SPEAKER ID="231" NAME="Elnök">
A vitát lezárom.
<P>
A szavazásra kedden kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="232" NAME="Margie Sudre  " AFFILIATION="PPE-DE">
írásban. - (FR) Örülök, hogy az Európai Parlament 2011. december 31-ig engedélyezte a halászhajók építését a legkülső régiókban nyilvántartásba vett, felújításra szóló állami támogatásban részesülő flották esetében.
<P>
Szeretném megköszönni azoknak a képviselőtársaimnak, akik velem együtt kiálltak a Bizottsággal folytatott heves tárgyalások során azért, hogy a kezdeti javaslathoz képest nyerjünk még két évet. Valójában a tagállamoknak a támogatás megadását engedélyező jogszabály késői elfogadása és a hajógyárak korlátozott kapacitása nem tette volna lehetővé, hogy ezek az új hajók időben megépüljenek. Örülök, hogy az Európai Bizottság meghallgatta a halászok követeléseit, azt viszont sajnálom, hogy a Kommunista Képviselőcsoport úgy döntött, nem támogat minket.
<P>
Ez a megállapodás azt bizonyítja, hogy az Európai Unió továbbra is figyelembe veszi a legkülső régiók sajátos körülményeit, sőt azáltal, hogy meghosszabbítja a mentességi rendszert, valójában a korábbiaknál nagyobb mértékben hajlandó figyelembe venni. Ne felejtsük el, hogy az Európai Unió többi részén 2005 óta tilos új hajók építésére állami támogatást adni.
<P>
Felhívom a halászati minisztereket, hogy nagyon gyorsan adják ki ezt a határozatot, hogy a legkülső régiókban élő halászok korszerű, optimális biztonsági körülményeket garantáló hajókat szerezhessenek be.
