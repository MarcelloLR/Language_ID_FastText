<CHAPTER ID="008-13">
13. Az Ukrajnának nyújtott makroszintű pénzügyi támogatás (
<P>
A szavazás előtt:
<SPEAKER ID="118" NAME="Vital Moreira">
előadó. - Elnök asszony, csupán rövid összefoglalót szeretnék nyújtani a témáról, amelyről szavazni készülünk.
<P>
Amikor az elmúlt év novemberében itt Strasbourgban korábbi négy, más országokra vonatkozó makroszintű pénzügyi támogatási javaslat jóváhagyásáról vitáztunk, a Bizottság ígéretet tett nekünk arra, hogy a Lisszaboni Szerződés értelmében és a makroszintű pénzügyi támogatási keretrendelet elfogadásának időpontjáig a jövőben minden, hasonló támogatásra vonatkozó egyedi javaslatról a Parlament és a Tanács együttdöntési eljárás keretében dönt. Ma, mindössze hat hónappal később nem csupán egy együttdöntési eljárási javaslat áll önök előtt, hanem a Tanáccsal való első olvasati megállapodás. Ahhoz, hogy ezt a megállapodást elérhessük, nagyon szoros határidők szerint kellett dolgoznunk. Ezért szeretném kifejezni elismerésemet és hálámat a spanyol elnökség, a Tanács és a Bizottság felé, éppúgy, mint a Nemzetközi Kereskedelmi Bizottság árnyékelőadói és a folyamatba bevont valamennyi fél felé, pozitív és konstruktív támogatásukért.
<P>
A javasolt döntés alapján Ukrajna 500 millió euróig terjedő kölcsönt kaphatna fizetésimérleg-hiányának finanszírozása és külső finanszírozási igényeinek kielégítése céljából. Ez a kölcsön az IMF-támogatást és a 2002-ben elfogadott, ám kifizetésre még nem került 110 millió eurós uniós támogatást egészítené ki.
<P>
Háromoldalú informális egyeztetéseink során a Parlament folyamatosan emlékeztette a résztvevőket bizonyos, mindannyiunk számára fontos kifizetési feltételekre, mint a támogatás hatékonysága, átláthatósága és elszámoltathatósága. Emellett ragaszkodtunk ahhoz, hogy a Parlament folyamatosan megfelelő tájékoztatást kapjon a támogatás tényleges végrehajtásáról.
<P>
(Taps)
<P>
Intézményi előjogaink védelmében emellett mindazon kérelmeknek is ellenálltunk, amelyek irányítóbizottsági eljárás kezdeményezését indítványozták az intézkedések végrehajtására vonatkozóan, így végül egy tanácsadói bizottság...
<P>
(Az elnök félbeszakítja a felszólalót)
