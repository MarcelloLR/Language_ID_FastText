<CHAPTER ID="016">
Egyperces felszólalások fontos politikai kérdésekben
<SPEAKER ID="043" NAME="Elnök">
A következő napirendi pont az egyperces felszólalások fontos politikai kérdésekben.
<SPEAKER ID="044" NAME="Georgios Papastamkos" AFFILIATION="PPE-DE">
(EL) Elnök úr, a globális pénzügyi válság hátrányos hatásai most már a nemzetközi kereskedelemben is láthatók. Elég, ha azt vesszük, hogy a globális kereskedelem növekedési rátája a 2006-os 8,5%-ról 2007-re 5,5%-ra esett vissza, 2008-ban pedig már csak 4% körül volt. A Kereskedelmi Világszervezet keretében egy speciális mechanizmust vezettek be, hogy figyeljék a szervezet tagállamai által eddig megtett, illetve eztán elfogadott intézkedéseket a gazdaság válságtól sújtott ágazatainak támogatására.
<P>
Tekintettel arra, hogy a külkereskedelem milyen fontos az Európai Unió gazdasága, növekedése és foglalkoztatása szempontjából, a Bizottságot a gazdaságélénkítési terv alkalmazása keretében arra hívjuk fel, hogy haladéktalanul vállaljon vezető szerepet egy többoldalú kezdeményezésben a kereskedelem támogatására. Arra is felhívjuk, hogy minden ilyen kezdeményezéssel kapcsolódjon a világbanki csoport és más többoldalú fejlesztési szervezetek munkájához.
<SPEAKER ID="045" NAME="Ioan Mircea Paşcu" AFFILIATION="PSE">
Elnök úr, a jelenlegi válság folytán a nemzetközi, politikai, katonai, gazdasági és pénzügyi felépítményre nagy nyomás nehezedik. Az EU központi része ennek az építménynek. Európa számára ez tűnt az egyetlen olyan képletnek, amellyel megőrizhette szerepét a kétpólusú világban. Sikeresen kibővült, a hidegháború végére már az egész kontinenst újraegyesítette, most pedig arra szólítjuk fel, hogy őrizze meg az eddigi vívmányokat és folytassa az integrációt, amint újból eljönnek a jobb idők.
<P>
Nem könnyű feladat ez, különösen a jelenlegi elnökség számára, de a következőknek sem lesz könnyű, mivel meg kell küzdeniük a Lisszaboni Szerződés miatt az intézményrendszerben beállt holtponttal és az új Parlamentre és Bizottságra való átállással, ugyanakkor fel kell lépniük a protekcionista tendenciákkal, a közös politikák újra tagállami szintre helyezésével és a szomszédságunkban felmerülő esetleges nemzetközi válságokkal szemben.
<P>
Az EU ezért döntő pillanathoz érkezett. Vagy nyertesként, vagy vesztesként kerül ki ebből a helyzetből. Sikerességünk azon múlik, hogy fel tudjuk-e teljes mértékben fogni, hogy ezekkel a nagy kihívásokkal csakis a szolidaritás segítségével tudunk szembenézni, és csak így folytathatjuk tovább vándorutunkat a világpolitika tengerén.
<SPEAKER ID="046" NAME="Magor Imre Csibi" AFFILIATION="ALDE">
(RO) A romániai parlamenti választások után az ellenzéket képviselő politikai csoportok ebben a pillanatban nehéz helyzetben vannak. A hatalmon lévő pártok valójában arra törekszenek, hogy elszigeteljék, sőt, kirekesszék őket a helyi politikai életből és a közigazgatásból.
<P>
A helyi igazgatásban dolgozó politikai döntéshozók politikai okból történő leváltása a jelenlegi gazdasági válság idején a kormány felelőtlenségére hívja fel a figyelmet. Ez azt a veszélyt vonja maga után, hogy a kifejezetten a helyi közösségeknek szóló projektek teljesítési üteme fog lelassulni.
<P>
A jelenlegi kormány demokratikus hitelességét megkérdőjelezheti Vasile Bran és Iulian Mara, a brassói helyhatósági tanács két tanácsosának ügye, akiket a helyi polgárok választottak meg, és akiknek a pozíciója a helyhatósági választások után nyolc hónappal még mindig nem nyert hivatalos formát. Vasile Bran megválasztását a helyi tanács döntésével indokolatlanul érvénytelenítették, Iulian Mara pedig nem tudta letenni a hivatali esküt, mivel a brassói megyei prefektusi intézmény közigazgatási jogi eljárás útján megtámadta az állását hitelesítő határozatot.
<P>
A hatalmon lévők képviselőinek elfogultsága következtében, akik a polgárok óhajának tiszteletben tartása nélkül bitorolják a helyi közigazgatási funkciókat, megszegték a törvényt, és a két tanácsos helyére a többség döntése nyomán két másik személy került.
<P>
Úgy érzem, a jelenlegi kormánynak tudnia kell, hogy a többség elnyerése nem jelenti azt, hogy semmibe lehet venni a törvényt. Véget kell vetni az ilyen fajta visszaéléseknek, és érvényesíteni kell a törvényt. A polgárok szavazatát nem érvénytelenítheti a többség diktatúrája.
<SPEAKER ID="047" NAME="Jan Tadeusz Masiel" AFFILIATION="UEN">
(PL) Elnök úr, a múlt héten az európai parlamenti képviselők nem hivatalos küldöttsége Palesztinába és Izraelbe látogatott. A Gázai övezetet is felkerestük. Az ott látottak nagyfokú felháborodást, a megszállt palesztin néppel szemben pedig erős együttérzést váltottak ki belőlem. Felháborodásomat az ENSZ említett régióban működő ügynökségei is osztják.
<P>
Elnök úr, én csak egy kiutat tudok elképzelni ebből a helyzetből: egy palesztin állam létrehozását, méghozzá nagyon gyorsan és feltételek nélkül. 1948-ban, amikor országukat megalapították, a zsidók nem kérték hozzá a palesztinok beleegyezését. Izraelnek ma nem szabadna tovább akadályoznia a palesztin nép akaratát. Ismétlem: ennek az elnyomott nemzetnek feltétel nélküli, sürgős segítséget kell nyújtanunk, ezáltal véget vetve ennek a régóta húzódó konfliktusnak.
<P>
Úgy vélem, az ilyen intézkedések az egész világ békéjét megerősítenék, de mindenekelőtt pusztán azért is meg kellene tennünk, mert a palesztinok saját államot érdemelnek.
<SPEAKER ID="048" NAME="Kyriacos Triantaphyllides" AFFILIATION="GUE/NGL">
(EL) Elnök úr, az amerikai külügyminiszter izraeli látogatásán tett javaslatai között mintha szerepelt volna, hogy fejezzék be a ciszjordániai telepek építését és bővítését, szüntessék meg az úttorlaszokat, állítsák le a fal építését és a palesztinok kiűzését Kelet-Jeruzsálemből, Gáza esetében pedig tegyék lehetővé a cement és az újjáépítéshez szükséges építőanyagok behozatalát.
<P>
Jó javaslatok ezek, de úgy tűnik, süket fülekre találtak, mivel az izraeliek - miközben továbbra sem engedik be ezeket az anyagokat Gázába - egy percig sem haboztak, hogy Ciszjordániából illegális fejtéssel szerezzék meg az izraeli építőipar számára szükséges anyagok háromnegyedét, könyörtelenül tönkretéve a természetes környezetet, amiből a föld jogos tulajdonosainak semmilyen pénzügyi előnye nem származott.
<P>
Ideje, hogy az Egyesült Államok és az Európai Unió megszüntesse Izrael büntetlenségét, és túllépjen a szavakon és javaslatokon.
<P>
(Taps)
<SPEAKER ID="049" NAME="Hans-Peter Martin" AFFILIATION="NI">
(DE) Elnök úr, szeretném felhívni a figyelmet valamire, ami különösen rossz fényt vet erre a Házra: a nyugdíjalapra.
<P>
A közelmúltban a Stern magazinban megjelent beszámolók szerint ennek az alapnak a német európai parlamenti képviselők közül legalább 76 tagja volt. Ez azonban csak a szövetség listájára vonatkozik, nem az alapra. Ezúton felhívom Önt, Pöttering úr, mint a Parlament elnökét, hogy az alap tagságának teljes listáját küldje el a német parlament alsóházának, mivel hazám érvényes szabályozásai szerint a súlyos csalás gyanúja automatikusan felmerül, amennyiben kiderül, hogy kétszeres kifizetések történtek. Ezt megfelelő nyomozásoknak kell követnie, a német hatóságoknak pedig joguk van ahhoz, hogy ezt megtudják Öntől.
<P>
Ugyanígy, mindnyájunknak jogunkban áll megismerni az alapnál keletkezett hiányt. Valamit elhallgatnak ebben az ügyben, és fennáll a veszély, hogy a parlamenti ciklus végén a spekulánsokat - sokmilliós nagyságrendben - már megint az adófizetők pénzén fogják kiváltani. Nem hagyhatjuk, hogy ez megtörténjen!
<SPEAKER ID="050" NAME="Elnök">
A Parlament Elnöksége jogilag helyes, politikailag megbízható módon fog foglalkozni ezzel az üggyel - efelől megnyugodhat.
<SPEAKER ID="051" NAME="Tunne Kelam" AFFILIATION="PPE-DE">
Elnök úr, a Nemzetközi Atomenergia-ügynökség legfrissebb jelentésének megállapítása szerint Irán elegendő alacsony dúsítású uránt állított elő ahhoz, hogy atombombát készítsen.
<P>
A legriasztóbb az iráni előrehaladás gyorsasága. Az Ügynökség becslései szerint Teherán kevesebb mint három év alatt 34-szeresére növelte az urándúsító centrifugák számát. A következő öt évben viszont Irán további 45 000 centrifugával tervezi bővíteni a meglévő 5600-at. Ez azt fogja jelenteni, hogy ipari nagyságrendben fog tudni atomfegyvert előállítani. Ez egyben szállítható atombombákat is jelent, figyelembe véve a rakétakapacitás fejlesztését és Irán első műholdjának elindítását.
<P>
Ez azt jelenti, hogy az Iránnal szembeni bátortalan szankciók politikája és a diplomácia kudarcot vallott. Ez csak arra volt jó, hogy Teheránnak biztosítsa az atomprogramja befejezéséhez szükséges időt.
<P>
Legfőbb ideje ezért, hogy felhagyjunk a tényleges megalkuvás politikájával, és egy közös uniós válaszra koncentráljunk az Irán általi potenciális nukleáris zsarolás vagy ultimátum esetére. Ha akkor is csak a "szokásos” tárgyalás lesz az egyetlen választási lehetőségünk, akkor ez a politikai meghátrálást fogja jelenteni.
<SPEAKER ID="053" NAME="Hannes Swoboda" AFFILIATION="PSE">
(DE) Elnök asszony, hamarosan foglalkozni fogunk - noha megvitatni sajnos nem fogjuk - Kósáné Kovács asszony romakérdésről szóló jelentésével. Szeretném megragadni ezt a lehetőséget, hogy felhívjam a figyelmet erre a kérdésre, tekintettel a jelenlegi, rendkívül bonyolult helyzetre. Magyarországon több incidens is történt, de a probléma nem korlátozódik erre az egy országra, ahol a gazdasági válság és a szociális problémák talán magyarázatot adhatnak a romákkal szembeni támadások számának újbóli megnövekedésére. Ez különösen elítélendő dolog. A romák közül sokan - köztük osztrák romák is - megkerestek engem, azzal a kéréssel, hogy hozzam fel ezt a témát, mivel a félelem ismét kezd eluralkodni az európai roma közösségen. Szeretném szorgalmazni, hogy a Bizottság is nagyon gondosan figyelje a helyzetet, és tegyen meg mindent annak érdekében, hogy a romáknak - és más kisebbségeknek, de itt és most kifejezetten a romákról beszélünk - ne kelljen megint félelemben élniük Európában: ez ebben a korban egyszerűen megengedhetetlen.
<SPEAKER ID="054" NAME="Marco Cappato" AFFILIATION="ALDE">
(IT) Elnök asszony, hölgyeim és uraim, Olaszországban a kommunikációs szabályozó hatóság, egy független testület immár a 43. állásfoglalását adta ki az állami televíziós hatóság ellen, az olasz polgárok ahhoz való jogának megsértéséért, hogy tájékoztatást kapjon a radikálisok kezdeményezéseiről - a 43. állásfoglalását.
<P>
Olaszországban a választások óta - azaz tíz hónapja - nem közvetítik a választási vitákat; ezeket törvénytelenül felfüggesztették. Az olasz parlament rádiós és televíziós felügyeleti bizottsága nem ül össze, ami szintén törvényellenes. Ez a probléma nemcsak Berlusconi úrról szól: a jobboldal, a közép és a baloldal egész rendszeréről, amely megsérti az olasz polgárok polgári és politikai jogait.
<P>
Pannella úrnak és nekem holnap itt kell hagynunk a munkánkat, mivel sietünk vissza Olaszországba, hogy megpróbáljunk valamilyen erőszakmentes ellenállást kialakítani a demokrácia megtagadásának ezen új formájával szemben. Valamennyi képviselőtársunknak üzenetet fogunk küldeni, hogy részletesen elmagyarázzuk ezeknek a jogsértéseknek a jellegét, és egyúttal a támogatásukat és segítségüket kérjük.
<SPEAKER ID="055" NAME="Bogusław Rogalski" AFFILIATION="UEN">
(PL) Elnök asszony, ebben a Házban ismét kénytelen vagyok szót emelni a litvániai nemzeti kisebbségek jogaiért, amelyeket a litván hatóságok és a bírósági rendszer könyörtelenül semmibe vesznek és megsértenek.
<P>
A Vilnius körüli régióban a lakosság több mint 70%-a lengyel. Az utca- és városnevek egészen mostanáig kétnyelvűek voltak, ahogy az Európai Unió számos más, nemzeti kisebbségekkel rendelkező országában. Nem sokkal ezelőtt a litvániai legfelsőbb közigazgatási bíróság törvénytelennek ítélte a lengyel utcanévtáblák elhelyezését a litván nevek mellett, és elrendelte ezek eltávolítását. A vilniusi önkormányzat végrehajtotta a határozatot - eltávolították a lengyel utcaneveket abban a régióban, ahol a legtöbb lakos a lengyel kisebbséghez tartozik.
<P>
Ez nem fogadható el egy olyan országban, amely immár öt éve tagja az Európai Uniónak. Ez a szélsőséges nacionalizmus tünete, azt mutatja, hogy nem tartják tiszteletben a nemzeti kisebbségek jogait és megsértik azokat az alapelveket, amelyekre az Európai Unió épül.
<P>
Felszólítom a litván hatóságokat, hogy állítsák vissza a lengyel utca- és városneveket azokban a régiókban, ahol a lakosság többsége a lengyel kisebbség tagja.
<SPEAKER ID="056" NAME="Georgios Toussas" AFFILIATION="GUE/NGL">
(EL) Elnök asszony, a munkavállalókkal szembeni, elnyomó állami mechanizmusokkal is támogatott terror mára bevett gyakorlattá vált a kényszermunkahelyeken. Munkavállalók ezreit építik le, a munkavállalók alapvető munka- és szociális jogait pedig úgy faragják le, ahogy az a zsarnoki rendszernek megfelel.
<P>
Ennek egyik tipikus példáját láthattuk az Egyesült Királyságban, ahol kiderült, hogy egy magáncég információt gyűjt a munkavállalók szakszervezeti, társadalmi és politikai tevékenységéről, és ezt más cégek felé értékesíti. Görögországban az elbocsátott munkavállalók visszavételéről szóló munkajogi vitákat törvénytelenek és helytelennek minősítették.
<P>
A munkavállalók nyilvánvalóan el vannak szánva jogaik megvédésére, és ehhez átvették a 22 éves munkás, Nikos Nikopoulos szavait, aki a görögországi legfelsőbb fellebbviteli bírósághoz írt nyílt levelében többek között így fogalmazott:
<P>
"Számomra vannak bizonyos dolgok ebben az életben, amiket nem lehet eladni vagy megvenni. Jobban szeretem, ha a munkabéremhez elidegeníthetetlen jogom van, hogy követeljem a gazdagoktól, amit megtermelek, és ami az enyém. Mivel hajthatatlannak bizonyultam, nem hagyom magam megvesztegetni vagy terrorizálni, másodszor is elbocsátottak. Közvetlen fenyegetéseket is kaptam, hogy az életemre és a családtagjaim életére törnek.”
<P>
Ez a nyilatkozat híven tükrözi a munkavállalók akaratát és az általuk választott utat.
<P>
(Az elnök félbeszakítja a felszólalót)
<SPEAKER ID="057" NAME="Zsolt László Becsey" AFFILIATION="PPE-DE">
(HU) Napjainkban talán a válság miatt is egyre érzékenyebben reagál az elmúlt öt évben csatlakozott országok közvéleménye minden olyan lépésre, amely az Unión belül tagságának teljesjogúságát és azonos mércéjét kérdőjelezheti meg, vagy azt lejáratja. Most választókerületemmel kapcsolatban hallhattunk a svéd televízióban, majd az interneten olyan vádat, amely szerint Harkakötöny településen állatkínzó módon tépik a libákat, holott itt és a megadott helyszínen libatenyésztés nem is folyik évek óta. Örülök, hogy ebben az ügyben rágalmazási feljelentés született. Hasonló rágalmak jelentek meg nemrég a libatöméssel kapcsolatban is hazám tenyésztői ellen, vásárlási bojkottra felhívva a feldolgozók ellen, ami már gazdasági károkozást is jelent. Érdekes módon a régi tagállamok ellen ilyen nem született. Ezek gazdasági érdekeltségű lépések, de a lejáratás sajátos politikai formája a romalakosság elleni magyarországi, etnikai alapú támadások kész tényként való kijelentése is, holott legtöbbször ezt sem lehetett eddig bizonyítani. Kérem a Bizottságot, hogy ezeket a hangulatkeltéseket szigorúan ellenőrizze, és főleg ne terjessze, mivel ezzel nagyon le lehet járatni az Unió presztízsét hazámban a választások előtt.
<SPEAKER ID="058" NAME="Thierry Cornillet" AFFILIATION="ALDE">
(FR) Elnök asszony, a Parlament humanitárius fellépésekkel foglalkozó állandó előadójaként most tértem vissza a kongói Demokratikus Köztársaságban található Kivuból, ahonnan azt reméltem, jó híreket hozhatok Önöknek a helyzet rendezéséről és a lakóhelyüket elhagyni kényszerült személyek hazatéréséről.
<P>
Sajnálatos módon optimizmusomat hamar lehűtötte El Béchir elnök határozata a legnagyobb humanitárius válságról, a Darfurban zajlóról. Tény, El Béchir elnök, helyes, ha ezt elhalasztjuk, mivel valójában a büntetlenség elleni harcról szól, és az a helyes, ha biztosítjuk a nemzetközi humanitárius jog tiszteletben tartását.
<P>
El Béchir elnök azonban csak tovább növelte az ellene szóló bizonyítékok számát egy olyan határozat meghozatalával, amely két okból is rosszul felfogott: egyrészt azért, mert tovább gyarapítja az ellene felhozott panaszokat, másrészt pedig azért, mert önmagában is a Nemzetközi Büntetőbíróság elé vihető, mivel következményei Darfurra nézve humanitárius szempontból rendkívül súlyosak.
<P>
A világ ez esetben nem fog felejteni, a puszta szavak azonban nem elég hatásosak, elnök asszony. Észrevettem, hogy témát váltottunk, de a szavak szintjén túl kell lépnünk, tovább a tettek mezejére.
<SPEAKER ID="059" NAME="Ewa Tomaszewska" AFFILIATION="UEN">
(PL) Elnök asszony, az a tény, hogy az uniós polgároknak gyakran más országba kell költözniük, hogy munkát találjanak, az a tény, hogy azért kell mobilisnak lenniük, mert ahol élnek, ott nincs munkalehetőség, valamint a munkanélküliséggel járó szegénység gyakran azt jelenti, hogy a gyermekek kevesebb gondoskodásban részesülnek, sőt, olykor kifejezetten elhanyagolják őket.
<P>
A kialakulóban lévő gazdasági válság a munkanélküliség mértékének súlyos megemelkedésével fenyeget. Ez az utcagyerekek problémájának felerősödéséhez vezethet. Ezek a gyerekek nem jutnak megfelelő táplálékhoz és egészségügyi ellátáshoz, és az is előfordul, hogy bűnöző elemekkel kerülnek kapcsolatba. A demográfiai összeomlás idején ez nemcsak az egyes gyerekek fejlődési lehetőségeit hagyja veszendőbe menni, de a következő generáció számára is súlyos társadalmi veszélyt jelent. Ezzel a problémával feltétlenül foglalkoznunk kell.
<SPEAKER ID="060" NAME="Ilda Figueiredo" AFFILIATION="GUE/NGL">
(PT) Tegnap ünnepeltük a Nemzetközi Nőnapot. Erre egy olyan időszakban került sor, amikor a nők, különösen a dolgozó nők helyzete egyre rosszabb, mivel továbbra is az egyenlőtlenségtől és a hátrányos megkülönböztetéstől szenvednek.
<P>
Jelenleg nők és fiatal lányok millióinak kell szembenéznie az élet- és munkakörülményeik súlyos leromlásával, a szánalmas nyugdíjakkal, a leépítésekkel, a munkanélküliséggel, a bizonytalan, rosszul fizetett állásokkal és a nagy méreteket öltő szegénységgel és társadalmi kirekesztéssel. Ezek a problémák különösen súlyosan érintik a női munkavállalókat és a nyugdíjasokat, valamint a fogyatékkal élő nőket, akiktől megtagadják a jogot, hogy jogosultak legyenek az ilyen, a méltó élethez kulcsfontosságú kérdésekhez.
<P>
Ennek eredményeképpen - az Európai Unióban és a világ más részein élő nők előtti tisztelgés mellett - sürgős intézkedésekre és új politikákra szeretnék felszólítani, hogy a nők a munkában, a családi életben, a társadalomban és a politikában egyaránt teljes jogú polgárként élhessenek jogaikkal.
<P>
Meg kell teremtenünk a feltételeket ahhoz, hogy a dolgozó nőknek jogaik legyenek, hogy büntetlenül lehessenek anyák és munkavállalók egyidejűleg, hogy tisztességes munkabért és nyugdíjat kapjanak, ezáltal lehetővé téve számukra a méltó életet.
<SPEAKER ID="061" NAME="Árpád Duka-Zólyomi" AFFILIATION="PPE-DE">
- (SK) Szlovákiában ismét problémánk van az etnikai kisebbségi jogok tiszteletben tartásával, mégpedig az oktatási miniszter, a szélsőségesen nacionalista kormányzó párt egyik tagjának hibájából.
<P>
A miniszter kiadott egy határozatot, amelynek értelmében azok az iskolák, ahol a tanítás etnikai kisebbségi nyelven folyik, eztán csak olyan történelemkönyveket használhatnak, amelyek a szlovák könyvek szó szerinti fordításai. Ebből következően a történelmet a kormányzó párt utasításai szerint fogják tanítani, nem pedig a tények alapján.
<P>
Ez ellentétes az eddigi gyakorlattal, akárcsak a nemzetközileg garantált kisebbségi jogokkal. Az EU-ban minden kisebbségi közösségnek joga van ahhoz, hogy a saját történelméről tanuljon. A magyar tanárok, sőt, az egész szlovákiai magyar közösség joggal van felháborodva. Elfogadhatatlan, hogy egy szélsőséges párt folyamatosan ilyen módszerekkel próbáljon nyomást gyakorolni a kisebbségekre. Egy globális gazdasági válság idején felelőtlenségre vall, ha valaki szükségét érzi annak, hogy provokálja az etnikai kisebbségeket. Ilyen fokú bizonytalanság idején olyan ez, mintha a tűzzel játszana.
<SPEAKER ID="062" NAME="Olle Schmidt" AFFILIATION="ALDE">
(SV) Elnök asszony, hozzám hasonlóan sokakat aggaszt az európai antiszemitizmus növekvő mértéke. A hétvégén szülővárosomban, Malmőben egy Davis kupa teniszmeccset játszottak, Svédország és Izrael között. Nem szokványos meccs volt. Nézők nélkül játszották, mivel a politikai vezetés úgy érezte, hogy nem tudja garantálni a biztonságot, amely véleményt sokan bíráltunk. A meccsel összefüggésben tüntetések is voltak, és ezek közül az egyik nagyon erőszakosra sikerült. Annyi bizonyos, hogy Izrael állam politikáját joggal lehet bírálni, a bírálat azonban nem csaphat át a zsidókkal szembeni gyűlöletbe, más szóval antiszemitizmusba.
<P>
A holokauszt túlélőinek nem szabadna azt hallaniuk, hogy az európai lakosság a "gyilkosok, gyilkosok” szavakat skandálja olyan alkalmakkor, amikor valamilyen gyülekezésre kerül sor Izrael állam támogatásaként. A gázai háború utóhatásaként a zsidó ingatlanokat és zsidó érdekeltségeket több támadás érte, az én szülővárosomban is. Ebben a kérdésben minden demokratikus erőnek nagyon világosan állást kellene foglalnia. Európa szörnyű történelemre tekint vissza, és ennek nem szabad megismétlődnie.
<SPEAKER ID="063" NAME="Hanna Foltyn-Kubicka" AFFILIATION="UEN">
(PL) Elnök asszony, olyan emberként, aki az Európai Unió alapjául szolgáló eszméket többnek érzi holmi szlogennél, örülök, hogy az Európai Parlament biztosítja majd a helyszínt a tibeti felkelés 50. évfordulójával kapcsolatos vitához.
<P>
Ugyanakkor meglep és elszomorít az a tény, hogy a vita időpontját március 12-re tűzték ki. Szeretném emlékeztetni azokat, akik esetleg elfelejtették volna, hogy a tibeti felkelés március 10-én kezdődött. Aznap azonban a Parlament olyan témákkal fog foglalkozni, mint a gépjárművek általános biztonságához szükséges típus-jóváhagyási követelmények és a nehéz tehergépjárművekre vonatkozó díjszabás.
<P>
Fontos témák ezek. Mindazonáltal a nehéz tehergépjárművek típus-jóváhagyási követelményeivel foglalkozó emberek és intézmények biztosan nem sértődnének meg, ha megcserélnénk ezeknek a vitáknak az időpontját. De lehet, hogy március 10. is egy évforduló, egy olyan témában, amiről én még nem hallottam. Lehet, hogy pont ez a "nehéz tehergépjárművek típusjóváhagyásának világnapja” vagy éppen a "típus-jóváhagyási felügyelők napja”.
<P>
Nagyon rossz fényt vetne a Parlamentre, ha kiderülne, hogy a vita időpontjának megválasztása hátterében az esemény jelentőségének csökkentésére való törekvés állt.
<SPEAKER ID="064" NAME="Marie Panayotopoulos-Cassiotou" AFFILIATION="PPE-DE">
(EL) Elnök asszony, a megkülönböztetés megszüntetéséről szóló irányelvre vonatkozó bizottsági javaslat európai polgárok sokaságának ellenkezésével szemben született, ennek eredményeként ők most abba a nehéz helyzetbe kerültek, hogy kétségbe vonják egy olyan javaslat érvényességét, amely a döntéshozatalhoz való jogukat érinti, olyan kérdésekben, amelyek esetében az Európai Uniónak nincs hatásköre a saját államukon keresztül.
<P>
Az európai választások közeledtével szerintem nem szabadna ilyen kérdéseket felvetnünk. A jelképek eltörlése, az életről való döntés jogának eltörlése az egyes államokat illeti. Olyan időszakban, amikor az Európai Parlament megszünteti azokat a struktúrákat, amelyeken keresztül az európai parlamenti képviselők szabadon fejezhették ki magukat, például a pártközi csoportokat, nem beszélhetünk a megkülönböztetés eltörléséről.
<SPEAKER ID="065" NAME="Chris Davies" AFFILIATION="ALDE">
Elnök asszony, egy hónappal ezelőtt Önnel együtt a második idei látogatásunkat tettük Gázában. Mások is ott jártak a nyomdokainkban - ott volt Javier Solana, végre Tony Blair is eljutott odáig, és a Parlament elnöke is eljött, hogy saját szemével lássa, milyen körülmények között élnek ma a palesztinok.
<P>
A Parlament kérte a gazdasági blokád megszüntetését, ez azonban továbbra is nagymértékben fennáll. Az izraeliek hétről hétre fenntartják a palesztin nép kollektív büntetését. Hiába mondunk szép szavakat, ha Izrael nem hajlandó meghallgatni. Alelnök asszony, arra kérem, kérje fel az elnököt, hogy hívjon össze egy értekezletet a képviselőcsoport-vezetők és a kabinetje tagjai számára, hogy mérlegeljék, hogyan lehetne a szavainkat tettekre váltani. Választóim rendszeresen nekem szegezik a kérdést: "Társulási megállapodásunk van Izraellel. Hogy van az, hogy az egyik oldalon mi fenntartjuk ezt a kapcsolatot, miközben a másik fél figyelmen kívül hagyja az érdekeinket, és ilyen nagyfokú megvetéssel kezeli a szavainkat?'
<SPEAKER ID="066" NAME="Elnök">
Köszönöm, Davies úr, továbbítom a kérését.
<SPEAKER ID="067" NAME="Călin Cătălin Chiriţă" AFFILIATION="PPE-DE">
(RO) Az európai értékek a romániai oktatási rendszer számára különösen fontosak. Képviselőtársaink, Tőkés László, Sógor Csaba és Iulius Winkler választási beszédei olykor hajlamosak elszakadni a valóságtól.
<P>
Románia az etnikai kisebbségek számára széles körű anyanyelvi oktatást kínál. Szeretném hangsúlyozni, hogy a kolozsvári állami Babeş-Bolyai Egyetem milyen fontos szerepet játszik a magyar nyelvű oktatás biztosításában. A Babeş-Bolyai Egyetem 1995-ös chartája révén létrehozott multikulturális szervezeti rendszer román, magyar és német nyelven teljes körű, független oktatást biztosít, valamint gondoskodik a zsidó tanulmányokról is, a tudományos képesítések minden szintjén.
<P>
A Babeş-Bolyai Egyetemen számos tábla és felirat magyar és német nyelven is ki van rakva. Jelenleg tizenhét tanszék kínál román és magyar nyelvű tanulmányi programokat, 11 tanszék pedig román és német nyelvű kurzusokat. Van két olyan tanszék is, a református teológia és a római katolikus teológia, ahol a tanulmányi programok kizárólagos tanítási nyelve a magyar.
<SPEAKER ID="068" NAME="Jelko Kacin" AFFILIATION="ALDE">
(SL) Üdvözlöm a horvát kormány mai határozatát, miszerint elvben pozitívan reagál az Európai Bizottság Szlovénia és Horvátország közötti közvetítési kezdeményezésére. Sajnálatos módon a pozitív válaszban szerepel még egy szükségtelen záradék is, egy olyan feltétel, amely nagymértékben csökkenti a közvetítés lehetőségét.
<P>
Fontos azonban, hogy együtt dolgozzunk azon, hogy megteremtsük a feltételeket a mediáció mielőbbi megkezdéséhez, mivel ez mindkét országban enyhíteni fogja a politikai légkört, és lehetővé teszi a barátságosabb politikai párbeszédet. Tovább kell támogatnunk az Európai Unió bővítési folyamatát, ezért van szükségünk a Lisszaboni Szerződésre. Az idő meghatározó szempont, ezért remélem, hogy hamarosan elkészül egy keretmegállapodás a közvetítésről.
<SPEAKER ID="069" NAME="Jim Higgins" AFFILIATION="PPE-DE">
(GA) Elnök asszony, a tejtermelő gazdák nagyon nehéz helyzetben vannak. A tej literenkénti ára 22-24 cent közé esett vissza, miközben a melamin-botrány következtében hirtelen lecsökkent a tejtermékek iránti kereslet - világszerte, de különösen Ázsiában és Kínában. Írországban mintegy húszezer tejtermelő gazda van, és az iparág ennek megfelelően további körülbelül harmincezer embert foglalkoztat közvetlenül. Emellett a termelés csak az Egyesült Államokban 3%-kal nőtt, és Brazíliában szintén emelkedett. A másik probléma az euro és a font sterling közötti átváltási árfolyam. A termelőknek nyilvánvalóan rövid távú segélyt kell nyújtani, hogy át tudják vészelni ezt az időszakot. Azt kell tennünk, hogy bevezetünk egy intervenciós rendszert, mivel ez a múltban is nagyon sikeresnek bizonyult.
<SPEAKER ID="070" NAME="Filiz Hakaeva Hyusmenova" AFFILIATION="ALDE">
(BG) Köszönöm, elnök asszony. A Nemzetközi Nőnap alkalmat ad arra, hogy számba vegyük a nemek egyenlőségéről szóló politikánkat. Sokan azt gondolják, hogy ennek a politikának kizárólag az a célja, hogy a nőknek a férfiakéval egyenlő esélyeik legyenek a foglalkoztatás, a munkabér és a szabadidő terén.
<P>
E célkitűzések a gazdasági válság idején éppúgy érvényesek, de az esélyegyenlőségi politikának a férfiakra is figyelnie kell. A válság kihat a munkaerőpiacra. Egyes számítások szerint a férfiak közül sokan el fogják veszíteni az állásukat, a magasabb fizetésük és a pénzügyi ágazat munkaerő-igényesebb tevékenységei terén várható leépítések miatt. Egyre valószínűbb, hogy a férfiak jobban be fognak kapcsolódni a családi életbe, és a hagyományos társadalmi szerepek terén is áttörésre kerül sor. Még nem tudni, milyen mértékben vannak erre felkészülve, illetve hogy a szociális kiigazítások megkönnyíthetik-e ezt az átalakulást.
<P>
A lehetséges megoldások tagállamonként, régiónként és közösségenként különbözőek. Ezért a nemzeti esélyegyenlőségi tervek aktualizálására és olyan rugalmas szabályokra szólítok fel, amelyek a férfiak és a nők igényeinek egyformán megfelelnek.
<SPEAKER ID="071" NAME="Iosif Matula" AFFILIATION="PPE-DE">
(RO) A statisztikák szerint az Európai Unióban élő gyermekek egynegyede mozgásszegény életet él és egészségtelenül táplálkozik. Ennek eredményeként nemcsak a magas vérnyomás és a cukorbetegség kockázata nő meg, de más betegségeké is.
<P>
Az Európai Parlament 2007-ben fogadta el a sport oktatásban betöltött szerepéről szóló jelentést. Ez valójában a tanulmányi program keretében heti legalább három óra sport bevezetését tette kötelezővé. Tudjuk, hogy a testnevelés az egészségesebb életmódra készíti fel a gyermekeket, olyan fontos társadalmi értékek átadásával, mint az önfegyelem, a szolidaritás, a csapatszellem és a fair play.
<P>
Pontosan ezért szólítom fel az Európai Bizottságot arra, hogy gondosabban kísérje figyelemmel a legalább heti három óra iskolai testnevelés kötelező követelményének átültetését a nemzeti jogszabályokba és ennek betartását, valamint a tornatermek számának növelését és alapvető felszereltségük javítását.
<SPEAKER ID="072" NAME="Marco Pannella" AFFILIATION="ALDE">
(IT) Elnök asszony, hölgyeim és uraim, Albert Camus könyvében a pestist hiába jelenti be egy patkány, amely ott hal meg a lábunk előtt. Nem akarunk haszontalan patkányok lenni, akik azért érkeznek, hogy bejelentsék az antidemokratikus, erőszakos, Európa-ellenes pestist, amely most Rómában, Brüsszelben, Jeruzsálemben és Párizsban okoz új katasztrófákat.
<P>
Cappato úr már elmondta, hogy holnap az itteni munkánkat félretéve sietünk haza, hogy hazánkban részt vegyünk az európai, demokratikus ellenállás aktivistáinak küzdelmében. Az Európai Parlament most ünnepli a 30. születésnapját. Ha visszagondolunk 30 évvel ezelőttre, számos okunk lehet az aggodalomra. Mi azonban küzdünk, nem aggódunk.
<SPEAKER ID="073" NAME="Zita Pleštinská" AFFILIATION="PPE-DE">
- (SK) Beszédemben szeretném felhívni az Európai Parlament figyelmét március 15-re, mivel ezt a napot a Consumers International szervezet kezdeményezésére a Nemzetközi Fogyasztói Jogok Napjává nyilvánították. Ez a nap kiváló lehetőséget ad arra, hogy a fogyasztóvédelemhez kapcsolódó politikák révén közelebb vigyük az EU-t a polgárokhoz.
<P>
A Belső Piaci és Fogyasztóvédelmi Bizottság tagjaként keményen dolgoztam ezen az ügyön. Örülök, hogy hatalmas érdeklődés mutatkozik a fiatalok részéről, akik kezdenek aktív szerepet vállalni a különféle fogyasztói tevékenységekben. A Szlovák Fogyasztói Szövetség által a fiatal fogyasztóknak szervezett "Fogyasztás az életért” című nemzetközi versenyben például évről évre egyre több fiatal vesz részt, és érdekes történetekkel szolgálnak a fogyasztói választásaikkal és döntéseikkel kapcsolatos első tapasztalataikról.
<P>
Az EU-tagállamok kormányait szeretném arra bátorítani, hogy erősítsék meg és támogassák a fogyasztói szervezeteket. Csak az erős, reprezentatív, hatékony nem kormányzati szervezetek lehetnek sikeresek a fogyasztók jogaikra vonatkozó ismereteinek javításában.
<SPEAKER ID="074" NAME="Marian Harkin" AFFILIATION="ALDE">
Elnök asszony, hozzászólásommal én is azokhoz szeretnék csatlakozni, akik elítélték a brit hadsereg észak-írországi laktanyája ellen intézett gyáva, elvetemült, gyilkos támadást, egyúttal szeretném kinyilvánítani szívből jövő együttérzésemet a sérültek és elhunytak családtagjai felé.
<P>
Ma este konkrétan azt a kérdést szeretném felvetni, hogy a Bizottság szerda este nyilatkozatot fog kiadni az európai egészségügyi dolgozókról szóló zöld könyvéről. A zöld könyv szerint a megfelelő dolgozói létszám fenntartásának kulcsa a fiatal orvosok oktatása, toborzása és megtartása.
<P>
Írországban mégis éppen ellenkezőleg alakul a helyzet, az ápolói szakirány egyetemi hallgatói helyeinek 16,5%-os lefaragásával. Saját régiómban a St Angela's College-ban 25%-kal csökkent a helyek száma az általános ápolás szakirányon, és 40%-kal a szellemi fogyatékosok ápolása szakirányon.
<P>
A Bizottságnak nyomást kell gyakorolnia a tagállamokra annak érdekében, hogy minden ország vállalja a felelősséget saját egészségügyi dolgozóinak képzéséért, és ez etikai kötelességünk is, mivel nem törekedhetünk arra, hogy a fejlődő országokból toborozzunk egészségügyi dolgozókat, ezzel tönkretéve amúgy is nehéz helyzetben lévő egészségügyi ellátórendszerüket.
<SPEAKER ID="075" NAME="Csaba Sógor" AFFILIATION="PPE-DE">
(HU) A hagyományos nemzeti kisebbségek érdekében többször is felszólaltam. Voltak kollegáim, akik nacionalizmussal vádoltak. Fura, hogy a többség sokszor azzal próbálja palástolni félelmét, kisebbségellenességét, hogy a kisebbségeket illeti a nacionalizmus, a gyűlöletbeszéd vádjával. Remélem nem fogja zavarni kollegáimat, hogy most egy vallási kisebbség érdekében szólalok meg. A romániai görög-katolikus egyházat a kommunizmus ideje alatt betiltották. '90 után újraszerveződött, mai napig próbálja visszaszerezni elkobzott ingatlanjait, hasonlóan a többi történelmi egyházhoz. Egy törvény van készülőben Romániában, amelyet ha megszavaznak, gyakorlatilag elveszi ettől az egyháztól a visszaszolgáltatás folyamatában lévő ingatlanjait. A mikrofontól szeretném felhívni a figyelmet a helyzet fonákságára, a jogtiprásra, a burkolt államosítás kísérletére. Megengedhetetlen, hogy az állam beleavatkozzon az egyház életébe az egyház kárára.
<SPEAKER ID="076" NAME="Nickolay Mladenov" AFFILIATION="PPE-DE">
(BG) Köszönöm, elnök asszony. Egy olyan kérdést szeretnék felvetni, amely komoly elkeseredés forrása. Az elmúlt két hétben olyan jelentéseket hallottunk a Macedóniai Köztársaságból, miszerint bizonyos egyházi hatóságok azon kívánságuknak adtak hangot, hogy exhumálják a 20. század folyamán az ország területén zajlott háborúkban elhunyt bolgár katonák holttestét. A bolgár közvélemény, akárcsak az európai közvélemény - efelől biztos vagyok - teljességgel elfogadhatatlannak tartja az ilyen felhívásokat. Senkinek nincs joga megcsúfolni a háborúkban elesettek emlékét. Meg kell adnunk nekik a kellő tiszteletet, figyelemmel az elhunytak tiszteletben tartásának alapvető európai elvére, és ragaszkodnunk kell a tolerancia legjobb hagyományaihoz.
<P>
Felhívom az Európai Parlamentet, hogy tudassa a Macedóniai Köztársaság hatóságaival, hogy az ilyen felhívások nem maradhatnak megválaszolatlanul a kormány részéről. Világos, kategorikus biztosítékot kell kapnunk arra, hogy Macedóniában senki nem fogja végrehajtani az ilyen fenyegetéseket. Ez az alapvető kulturális és nemzeti szokások megsértését jelentené minden civilizált ország számára.
<SPEAKER ID="077" NAME="Bruno Gollnisch" AFFILIATION="NI">
(FR) Elnök asszony, csak most értesültünk a két német ügyvédre, Horst Mahlerre és Sylvia Stolzra kiszabott elképesztő ítéletről, miszerint hat év szabadságvesztésre ítélték őket.
<P>
Ezt a szörnyű ítéletet az a tény indokolja, hogy ők ketten olyan nézeteket fogalmaztak meg, amelyek eltérnek a második világháborúban működött koncentrációs táborok történelmi valóságának és mértékének hivatalos változatától.
<P>
Bármit is gondolunk a nézeteikről, rendkívül súlyos, hogy az Európai Unióban ma a polgárokra, ráadásul ügyvédekre, ilyen súlyos ítéletet kell kiszabni egy történelmi tény vitatásáért.
<P>
Úgy tűnhet, hogy a mai, úgynevezett demokratikus Németországban még mindig olyan bírák működnek, akik ugyanazzal a céllal akarják elnémítani a szólásszabadságot, mint hajdan a nemzetiszocialista Németországban vagy a kommunista Németországban.
<P>
Sajnos, az Unió más országaiban sincs ez másképp, köztük Franciaországban. Ez a helyzet tűrhetetlen és nagyon súlyos.
<SPEAKER ID="078" NAME="Mieczysław Edmund Janowski" AFFILIATION="UEN">
(PL) Elnök asszony, ma nem politikai kérdést kívánok felvetni. A közelmúltban a választóim egyike - a szabványosítás lelkes támogatója - a mobiltelefon-töltők dugóinak szabványosítása ügyében fordult hozzám.
<P>
Ez a kérdés csak látszólag triviális. Meggyőződésem, hogy ha ezen a téren szabályozásokat vezetnénk be, ezeket valamennyi mobiltelefon-tulajdonos örömmel fogadná. Műszaki szempontból nézve nagyon egyszerű a kérdés. Az ilyen megoldások sikeresen megvalósultak például a CD-kre vonatkozó szabványok esetében - ezeket minden számítógépben le lehet játszani. Talán érdemes lenne megvizsgálnunk az ilyen kisebb jelentőségű ügyeket, hogy segítsünk polgárainknak. Ezt el is várják tőlünk.
<SPEAKER ID="079" NAME="Elnök">
A vitát lezárom.
