<CHAPTER ID="010">
A Szaharov-díj átadása (ünnepi ülés) 
<SPEAKER ID="133" NAME="Elnök">
Tisztelt Képviselők, hölgyeim és uraim, az Európai Parlament majdnem két évtizede ítéli oda a gondolatszabadságért adományozott Szaharov-díjat a világ minden tájáról származó férfiaknak és nőknek, akik kiállnak az emberi jogok, a szólásszabadság és a véleménynyilvánítás szabadsága mellett.
<P>
Nagy örömmel üdvözlöm ma az Európai Parlamentben a Szaharov-díj 2007. évi nyertesét, Szalih Mahmúd Oszmant.
<P>
(Taps)
<P>
Szintén nagy örömömre szolgál, hogy üdvözölhetem feleségét, Szalva Ahmed Faragalla Alit, aki mindig mellette állt élete nehéz időszakaiban. Isten hozta Önöket nálunk.
<P>
(Taps)
<P>
A 2007. évi Szaharov-díj Szalih Mahmúd Oszmannak történő odaítélését a képviselőcsoportok elnökeit tömörítő Elnökök Értekezlete egyhangúlag fogadta el, az Európai Parlament különböző képviselőcsoportjainak számos tagja által elfogadott javaslat alapján. Az Európai Parlament tehát ezáltal erősítette meg szolidaritását a dárfúriakkal, és az azzal kapcsolatos meggyőződését, hogy az említett régió számára csak az igazságon, a demokrácián és az emberi jogok tiszteletben tartásán keresztül találhatunk fenntartható megoldást.
<P>
A Dárfúrt 2003 óta sújtó konfliktus súlyosbítja az ország helyzetét, ahol több mint húsz éve polgárháború pusztít. Mint a legtöbb konfliktus esetében, itt is a polgári lakosság szenved a leginkább a milícia rajtaütéseitől, a falvak lerombolásától, a kiürítendő országrészek felégetésétől és az erőszakos kitelepítésektől.
<P>
A konfliktus eddig legalább 400 000 életet követelt, és több mint két és fél millió kitelepített és menekült emberért felelős, a 2006-os dárfúri béke-megállapodás aláírása ellenére.
<P>
Az Európai Parlamenthez hasonlóan, a 2007. évi Szaharov-díj nyertese sem fogadja el ezt az igazságtalan helyzetet, és tiltakozik a konfliktust előidézők büntetlensége ellen. Szalih Mahmúd Oszman évek óta védi a dárfúri konfliktus áldozatainak jogait. A tárgyalás nélkül bebörtönzött, megkínzott és halálosan megfenyegetett, otthonából elüldözött, kitelepített vagy szexuálisan bántalmazott emberek ezrei ismerik Szalih Mahmúd Oszman nevét.
<P>
Elkötelezettsége több szempontból elismerésre méltó. Egy olyan országban, ahol az erőszak folyton növekszik, Szalih Oszman nap mint nap az életét kockáztatja az emberi méltóságért és az igazságért.
<P>
Az emberi méltóság nevében Szalih Oszman arról biztosítja azokat a megfosztott, védtelen és megfélemlített férfiakat és nőket, akik feledésbe merültek, hogy a világ tudatában van szenvedésüknek, hogy nem felejtették el őket, hogy van okuk reménykedni abban, hogy újra teljesen normális és egyszerűen emberi életet élhetnek.
<P>
2004-ben Szalih Oszman létrehozta, és azóta vezeti a nyalai Amal Központot az erőszak és a szexuális bántalmazás áldozatainak rehabilitációja céljából; az amal a remény arab megfelelője. Egy főként muzulmán országban Szalih Oszman egyike azon néhány embernek, akik aktívan kampányolnak a nők jogainak tiszteletben tartásáért, különösen a szexuális bántalmazás áldozatainak járó kártérítés elismertetéséért.
<P>
Az igazság nevében Szalih Oszman napról napra törekszik annak biztosítására, hogy a háborús bűnösöket mind nemzeti, mind nemzetközi szinten felelősségre vonják. Míg a szudáni igazságszolgáltatási rendszer még mindig jó néhány olyan hiányosságtól szenved, amelyek lehetetlenné teszik az országban uralkodó törvénytelenség légkörének felszámolását, a nemzetközi igazságszolgáltatás alternatívát kínál.
<P>
A tény, hogy a szudáni hatóságok megtagadják az állítólagos háborús bűnösök átadását a Nemzetközi Büntetőbíróságnak, azonban rávilágít a nemzetközi bíráskodás korlátaira, és rámutat arra, hogy még mindig mekkora előrelépésre lenne szükség, mielőtt a jogállamiság megvalósulhatna Dárfúrban és egész Szudánban.
<P>
Szalih Oszman munkája ezért nem korlátozódik az áldozatoknak nyújtott jogi segítségre. A szudáni parlamenti ellenzék tagjaként 2005 óta folyton hangoztatja véleményét a szudáni politikai arénában, és erőfeszítéseket tesz a jogrendszer valódi megreformálására.
<P>
Az Európai Parlamentnek és a Pánafrikai Parlamentnek a múlt hétvégi EU-Afrika lisszaboni csúcs előestéjén tartott találkozóján nagy örömömre találkozhattam Szalih Oszmannal. Azonnal lenyűgözött erőteljes személyisége és hajlíthatatlansága az emberi jogokért folytatott küzdelemben, mindazon üldöztetések és ellenségesség ellenére, amelyet ő és családja tapasztaltak. Nemrég tudtam meg, hogy Alinak és Önnek három gyermeke van, akikre szintén sokat gondolunk a mai napon.
<P>
2004-ben Szalih Oszmant is bebörtönözték hét hónapra anélkül, hogy megvádolták volna, és csak akkor bocsátották szabadon, amikor éhségsztrájkba kezdett. Családtagjait megkínozták és meggyilkolták, házaikat a milícia felgyújtotta.
<P>
A kiváló német író, Johann Wolfgang Goethe egyszer azt írta "Nem elég tudni - alkalmazni is kell. Nem elég akarni - csinálni is kell”. Szalih Oszman megtestesíti ezt az akaratot és elszántságot, bátorságot mutatva az embertársaiért nap mint nap folytatott harcában. Példaértékű támogatója a régiójában a jogállamiság nagyobb mértékű tiszteletben tartásának. Szalih Mahmúd Oszman, határozottan támogatjuk Önt és lelkesen helyeseljük munkáját.
<P>
Amint tudja, az Európai Parlament mindig is rendkívül fogékony volt az afrikaiak szenvedése iránt. Szalih Oszman egyike azoknak az afrikai díjazottaknak, akiket a Parlament az elmúlt években támogatott, és akiket továbbra is támogat. A Szaharov-díjat 1988-ban Nelson Mandela, 1997-ben Salima Ghezali, 2001-ben Dom Zacarias Kamwenho és 2005ben Hauwa Ibrahim kapta.
<P>
Szalih Oszman, gratulálunk Önnek az ebben az ügyben, ebben a szellemben folytatott fáradhatatlan munkájához, és reméljük, a díjjal járó elismerés erőt és védelmet ad Önnek évről-évre, amíg küzdelmét folytatja. Mi Ön mellett állunk.
<P>
(Taps)
<SPEAKER ID="134" NAME="Szalih Mahmúd Oszman">
a dárfúri háború áldozatait képviselő szudáni ügyvéd. - Elnök úr, köszönöm e hatalmas megtiszteltetést. A díjat az Európai Parlament egyhangú szavazással ítélte oda - ez nagy megelégedésemre szolgál, de sokkal fontosabb, hogy ma lehetőségem van Önökhöz szólni.
<P>
Dárfúrból származom, Jebel Marrában születtem, amely a dárfúri állam közepén található hegyvidéki régió. Sok éve dolgozom ügyvédként a szudáni Dárfúrban. Munkám miatt letartóztattak és megkínoztak. A dárfúri milícia családom tagjait is megkínozta és a kilakoltatta. Munkám során sok-sok éven át ezreket képviseltem, akiknek a segítségemre volt szükségük a bíróság előtt. Több ezer megkínzott embert láttam; több ezer szexuálisan bántalmazott nőt és fiatal lányt láttam; láttam azt a négymillió embert, akit erőszakkal telepítettek ki otthonából és azt a két és fél milliót, akik a dárfúri városok - Nyala, Al Fashir, Zalingi és Al Geneina - körüli táborokba zárva élnek most is, amikor e beszédet tartom.
<P>
Az ENSZ Biztonsági Tanácsa számos határozatot fogadott el a dárfúri helyzetet érintően. Sajnálatos módon, ezek egyikét sem hajtották végre ténylegesen. Az áldozatok csalódottak. Várják, hogy halljanak Önökről, európaiakról. Az Önök vezetői keményen szóltak a szudáni kormány dárfúri politikájáról. De eddig nem láttunk egyetlen konkrét lépést sem a helyzet erőteljes és célzott kezelésére irányulóan.
<P>
Mint a konfliktus áldozatainak képviselője, ma példátlan lehetőségem van arra, hogy közvetlenül Európa vezetőihez szóljak. A dárfúriaknak szükségük van arra, hogy az Európai Unió erőteljes, egységes álláspontot képviseljen az ártatlan polgári lakosság védelme tekintetében. A dárfúriak azt kérik Önöktől, hogy védjék meg őket az erőszaktól, a gyilkosságoktól és a bántalmazásoktól, amelyeket nap mint nap el kell szenvedniük. A dárfúriak azt kérik Önöktől, hogy védjék meg gyermekeiket és asszonyaikat a megbecstelenítésektől és szexuális bántalmazásoktól, amit "harceszközként” alkalmaznak velük szemben. E védelem az ENSZ és az Afrikai Unió "hibrid” haderejének felállításával valósítható meg. A nemzetközi, és különösen az európai haderő bevonása feltétlenül szükséges, jóllehet a szudáni kormány ezt nem hajlandó beismerni jelen pillanatban. Európának azonban szerepet kell vállalnia abban, hogy nagyobb nyomást gyakoroljon a szudáni kormányra e csapatok felállításának megkönnyítése és a dárfúri emberek védelme érdekében.
<P>
Most azt mondom, Dárfúrban és Szudánban nem lesz béke igazság és védelem nélkül.
<P>
A béke létrejöttét Európa is megkönnyítheti. Az Európai Uniónak nagy felelőssége van a béke nemzetközi szintű előmozdításában. Európa vezetői képesek arra, hogy a békefolyamatoknak Szudánban is az élére álljanak. Kérem Önöket, hogy sürgősen növeljék erőfeszítéseiket, hogy a lázadó csoportokat és a szudáni kormányt béketárgyalási célokkal egy asztalhoz ültessék.
<P>
A tény azonban az, hogy a lázadó csoportok is megosztottak, és ez nem segít a dárfúri helyzeten. Kérem, gondolják át, hogy más érdekelteket is figyelembe vegyenek: a táborokban lévő szótlan áldozatok millióit, és a többi, Dárfúrban közvetlenül érintett embert. Vonják be a civil társadalmi mozgalmakat, a nem kormányzati szervezeteket és a közösségi vezetőket. Ez segítene a dárfúri helyzeten.
<P>
Még ha nyújthatunk is védelmet, és elő is mozdítjuk a békét Dárfúrban, az igazságot és a felelősségre vonást nem veszélyeztetheti semmilyen politikai alku. Jelenleg az áldozatok egyike sem térhet vissza házába vagy otthonába a biztonság hiánya miatt. Közösségeinket nem csak a milicisták támadják, hanem még a szudáni kormány harci helikopterei is szétlövik falvainkat a légi bombázások során. Az emberi jogok és a nemzetközi humanitárius jog e súlyos megsértései ellenére az elkövetők egyikét sem állították bíróság elé, mivel a szudáni jogrendszer nem képes, nem alkalmas, és nem hajlandó igazságszolgáltatásra. Az elkövetőkhöz hazai igazságszolgáltatásunk nem ér el. Ezt a konfliktust a totális büntetlenség kultúrája jellemzi.
<P>
Mint ügyvéd, és mint született dárfúri, tudom, hogy soha nem lesz tartós béke a térségben igazság nélkül. A Nemzetközi Büntetőbíróság (ICC) tett néhány fontos és jelentős lépést a felelősségre vonhatóság előmozdítása felé. A büntetlenség ciklusa mégsem szakadt még meg. A dárfúriak azt kérik Önöktől, hogy segítsék az ICC munkáját. Az ICC a leginkább illetékes nemzetközi büntetőbíróság, amely felelősségre vonhatja a háborús bűncselekmények és emberiség elleni bűncselekmények notórius elkövetőit cselekedeteikért.
<P>
A két azonosított gyanúsítotthoz, Kosheibhez és Harounhoz még most sem ér el az igazságszolgáltatás. A szudáni kormány kitart amellett, hogy soha nem adja őket át az ICC-nek.
<P>
Dárfúr nem az egyetlen régió Szudánban, ahol az emberei jogok megsértése tapasztalható. Sőt, a polgári lakosság Szudán valamennyi részén nap mint nap szembe kell nézzen a szólásszabadság, a gyülekezési szabadság és más olyan alapvető jogok korlátozásával, amelyeket az európaiak természetesnek vesznek. Arra is ösztönzöm Önöket, hogy bátorítsák és támogassák a jogállamiságot az országomban, hogy Szudán valamennyi polgára gyakorolhassa egyéni és kollektív jogait. Az eljövendő, 2009-es választások fényében biztosítanunk kell, hogy szabad és tisztességes választásokra kerüljön sor, és a szabad és tisztességes eredményt valamennyi oldal tartsa tiszteletben.
<P>
Végül szeretnék köszönetet mondani Önöknek, az Európai Parlament azon képviselőinek, akik ez év júniusában Szudánba látogattak, hogy a saját szemükkel lássák mindazt, amit most elmondtam. Ezt a látogatást az Európai Bizottság khartoumi irodája hangolta össze. Az Európai Bizottság irodája sok éve jelentős támogatás forrása és partner a munkám során. Az Európai Bizottság, és az Önök, az Európai Parlament megbecsülése a szudáni emberi jogok védelmezőinek munkája iránt bátorítást és elszántságot ad számunkra, hogy továbbra is felemeljük a szavunkat az áldozatok érdekében, és enyhítsük valamelyest szenvedéseiket.
<P>
Végezetül megtiszteltetésnek veszem, hogy elfogadhatom ezt a díjat a többi jelölt nevében: az elmúlt évben meggyilkolt orosz újságírónő, Anna Politkovszkaja; a kínai disszidensek, Zeng Jinyan és Hu Jia; az afgán parlamenti képviselő, a nők jogaiért küzdő aktivista, Joya Malalai, valamint oly sok szudáni nevében, akik hisznek - amint én is - az emberi méltóságban és az igazságra való törekvésben.
<P>
Nagyon köszönöm.
<P>
(A Képviselőház feláll és az előadót tapssal köszönti)
<SPEAKER ID="135" NAME="Elnök">
Hölgyeim és uraim, kérem, álljanak fel, vagy maradjanak állva Európa himnusza alatt, amely ma Szalih Oszman tiszteletére szól.
