<CHAPTER ID="024">
A szabályozó ügynökségek intézményi aspektusainak jövőbeli rendezésére vonatkozó stratégiáról szóló jelentés (rövid ismertetés) 
<SPEAKER ID="257" NAME="Elnök">
A következő napirendi pont Papastamkos úr jelentésének rövid ismertetése, az Alkotmányügyi Bizottság nevében, a szabályozási ügynökségek intézményi szempontjainak jövőbeli rendezésére irányuló stratégiáról.
<SPEAKER ID="258" NAME="Georgios Papastamkos">
előadó. - (EL) Elnök úr, a 29 európai szabályozási ügynökség első ránézésre talán "mikrointézménynek” tűnhet, de valójában egyértelműen "makrohatást” gyakorolnak, és mára az Európai Unió elismert paraintézményeivé váltak.
<P>
A szabályozási ügynökségek túlzott elszaporodása kétségkívül azzal a következménnyel járt, hogy túlzottan felerősödött az európai szabályozási tevékenység, elszakadtak egymástól és átláthatatlanná váltak az európai politikák, és általában véve nehezebbé vált a funkcionális összehangolás.
<P>
Az összes európai ügynökség esetében sürgős kérdésként merül fel a tevékenységük és az általuk elért eredmények időközi felülvizsgálatának szükségessége. Arra van szükség, hogy közös minimumszabályokat és -elveket határozzunk meg a szabályozási ügynökségek felépítése, működése és ellenőrzése tekintetében, annak érdekében, hogy azok harmonikus módon beépíthessék működésükbe a Szerződések rendszeréből következő alapelveket.
<P>
Miután a Tanács nem volt hajlandó jogi erővel bíró aktus elfogadására, és elvetette az intézményközi megállapodás megkötésére irányuló javaslatot, a Bizottság úgy határozott, hogy javasolja egy intézményközi munkacsoport felállítását, amely meghatározná a szabályozási ügynökségek keretszabályozását, valamint az Európai Unió minden egyes szervének hatásköreit ezen ügynökségek vonatkozásában.
<P>
Úgy vélem, hogy ez a javaslat nem elégíti ki az Európai Parlament intézményközi megállapodás megkötésére vonatkozó elvárásait. A közös megközelítés csupán egy közbenső szakasz a kötelező jogi erővel bíró szöveg elfogadása felé vezető úton. Természetesen megértem, hogy a Bizottság szeretne kivezető utat találni a hosszasan húzódó intézményközi tétlenkedésből. Üdvözlendő annak az intézményközi munkacsoportnak a létrehozása, amely összeállítja majd a szabályozási ügynökségek tevékenységéből levonható tanulságok részletes közös mérlegét, valamint pontosabban meghatározza majd a többszintű európai kormányzásban elfoglalt helyüket.
<P>
A kérdéses ügynökségek felépítése és működése tekintetében javasolt - a lehetőségekhez mérten közös - megközelítés célja a bürokratikus nehézkesség csökkentése annak érdekében, hogy az ügynökségek korrekt és hatékony módon láthassák el szabályozási szerepkörüket, valamint lehetőség nyíljék ellenőrzésükre és a korunk által megkívánt ellenőrzési (auditálási) feladatok és elszámoltatás - bárha részleges - elvégzésére. Az intézményközi összhang és megközelítés óhajtott "közös keretének” adandó elsőbbség a szabályozási ügynökségek hozzáadott értékének általában vett optimalizálását jelenti az európai kormányzás struktúráiban, feltételként szabva a megnövelt átláthatóságot, az érezhető demokratikus ellenőrzést és a nagyobb hatékonyságot.
<P>
Végezetül arra szeretném felhívni a figyelmet, hogy a szabályozási ügynökségek felépítése és tevékenysége felett gyakorolt parlamenti felügyelet szentesítése megfelel annak a klasszikus demokratikus alapelvnek, amely valamennyi végrehajtó hatalommal rendelkező szervezet esetében megköveteli a politikai elszámoltathatóság erősítését. Az a lehetőség, hogy az Európai Parlament politikai felelősségre vonással élhet a szóban forgó ügynökségekkel szemben, összefügg a képviseleti demokrácia azon központi elvével, amely szerint meg kell vizsgálni a végrehajtó hatalom által hozott döntések törvényességét és megalapozottságát.
<SPEAKER ID="259" NAME="Joe Borg">
a Bizottság tagja. - Elnök úr, a Bizottság üdvözli az előadó, Papastamkos úr és a felelős és társbizottságok pozitív hozzáállását az "Európai ügynökségek - A további teendők” című márciusi közleményben előterjesztett főbb elemekhez. Ezek közé tartozik az új ügynökségek indítványozására vonatkozó moratórium, az ügynökségi rendszer közelgő értékelése, és egy intézményközi munkacsoport létrehozása.
<P>
Mint tudják, nagy jelentőséget tulajdonítunk az ügynökségek által az európai kormányzásban betöltött helyről és szerepről szóló intézményközi párbeszéd újraindításának, amely párbeszéd célja a szabályozási ügynökségekről szóló egységes elképzelés és a velük szembeni közös megközelítés kialakítása.
<P>
A Bizottság bízik abban, hogy a Parlament most már képes lesz arra, hogy haladéktalanul kinevezze képviselőit az intézményközi munkacsoportba.
<P>
A Tanács részéről is számítunk a kedvező válaszra, hogy a Bizottság közleményének nyomon követése a kellő időben haladhasson előre.
<P>
Bízunk benne, hogy az intézményközi munkacsoport még az év vége előtt megalakul. Ezt a csoportot szorosan be fogjuk vonni az értékelési folyamatba is, amelyet a Bizottság most készül elindítani.
<P>
Mielőtt még befejezném, hadd mondjam el, hogy a Bizottság szándékosan nyitva hagyta a kérdést, hogy az intézményközi párbeszéd végeredménye milyen formát öltsön, hogy ne menjen elébe a vitáknak. Az intézményközi munkacsoport fogja eldönteni, hogy következtetéseinek milyen formát kíván adni. A következtetéseket viszont végrehajtani is sokféleképpen lehet - olykor elég a legjobb gyakorlatok terjesztése, más esetekben az ügynökségek alapító okiratainak módosítására lehet szükség.
<P>
A Parlament és Bizottság között e téren példás együttműködés alakult ki, és biztos vagyok benne, hogy a továbbiakban is eszerint fogunk dolgozni.
<SPEAKER ID="260" NAME="Elnök">
A napirendi pontot ezzel lezárom.
<P>
A szavazásra kedden kerül sor.
