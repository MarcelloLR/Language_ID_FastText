<CHAPTER ID="010">
Távközlési csomag (jogi aktusok aláírása)
<SPEAKER ID="255" NAME="Elnök">
Fontos esemény elé nézünk, mert Torstensson asszony és jómagam hamarosan aláírunk néhány, a távközlési csomaghoz tartozó nagyon fontos dokumentumot. Torstensson asszony, biztos úr, hölgyeim és uraim, képviselőtársak, a távközlési csomagba tartozó jogi aktusok együttdöntési eljárás keretében léptek hatályba. Mára az elektronikus kommunikáció és az internet vált modern társadalmaink fő eszközeivé. Ez a jogszabálycsomag jól példázza azt, hogy a munkánk miként tud segíteni az embereken, és hogyan befolyásolja a mindennapi életüket.
<P>
Különös tekintettel igaz ez az elektronikus kommunikációs hálózatokra és szolgáltatásokra vonatkozó, felülvizsgált keretirányelvre. Képviselőtársam, Trautmann asszony volt az előadó, aki szintén jelen van itt. Az irányelvet végül a harmadik olvasatban fogadták el, ez is azt mutatja, hogy milyen sok munkába került, hogy a lehető legjobb megállapodás születhessen meg polgáraink számára. Az irányelv megmaradt elemei hatékonyabban és nagyobb mértékben szolgálják a rádiófrekvenciák stratégiai kezelését, erősebb piaci versenyt tesznek lehetővé, és a jövőben könnyebbé teszik az internettel kapcsolatos beruházásokat.
<P>
Az általános szolgáltatásokról és a felhasználói jogokról szóló irányelv, amelynek előadója Harbour képviselőtársam volt, szintén fontos és előremutató lépést jelent a magasabb színvonalú szolgáltatások megvalósulásának irányában. Javítani akartunk a fogyasztók jogainak helyzetén, a magánélethez való jog és a személyes adatok védelmén, és egyben azt is célul tűztük ki, hogy megkönnyítsük minden polgárunk számára, hogy szolgáltatóváltás esetén megtarthassák korábbi mobiltelefon-számukat, az ügymenet pedig ne tartson tovább egy munkanapnál.
<P>
Végezetül, hogy jobb és egységesebb formába öntsük ezeket az elveket, a Parlament és a Tanács úgy határozott, hogy létrehoznak egy európai szervezetet, amelyben 27 nemzeti szolgáltató kap helyet. A Parlament részéről a téma előadója del Castillo Vera asszony volt.
<P>
Szeretném tehát nagyrabecsülésemet kifejezni az előadók felé, akikre természetesen mindig is kulcsfontosságú szerep hárul. Szeretnék továbbá köszönetet mondani mindenkinek, akik a szóban forgó irányelvek témájában végzett kemény munkájukkal hozzájárultak a mai nap sikeréhez. Sok ember együttes munkája hozta létre ezt a sikert. Kiemelném az egymást követő elnökségek, különösen a cseh és a jelenlegi svéd elnökség szerepét, akik a második és a harmadik olvasat kidolgozásában vettek részt.
<P>
Jelen pillanatban leginkább a biztosnak és az Európai Bizottságnak szeretnék nagy köszönetet mondani a csomag előkészítése során végzett munkájukért - az elmúlt ötéves hivatali időszak eredményei közül ez csupán az egyik volt. Szeretnénk gratulálni ehhez. Nagy segítségünkre volt az ügyben tanúsított együttműködésük, sőt, mindez arra is hatással van, hogy a mi munkánkról milyen kép alakul ki polgárainkban.
<P>
Természetesen a három előadó érdemli a legnagyobb elismerést, velük egyetemben Reul képviselőtársam, aki az Ipari, Kutatási és Energiaügyi Bizottság elnöke, és Vidal-Quadras úr, a Parlament alelnöke, aki a Parlament egyeztetőbizottságba delegált küldöttségét vezette. Elég sokan voltak tehát, akik hozzájárultak a mai nap sikeréhez.
<P>
Ebből a székből szeretném mindannyiunk, az összes európai parlamenti képviselőtársam, de mindenekelőtt az Európai Unió polgárainak nevében tiszteletemet és nagyrabecsülésemet kifejezni, mert itt láthatjuk a legjobb példáját annak, hogyan tehetünk valami olyan dolgot, amit polgáraink nagy sikerként értékelnek, valami olyat, ami könnyebbé teszi polgáraink mindennapi életét. Mindnyájuknak gratulálok ehhez.
<SPEAKER ID="256" NAME="Åsa Torstensson">
a Tanács soros elnöke. - (SV) Elnök úr, először is szeretném kihangsúlyozni, mennyire örülök annak, hogy a mai napon közösen aláírhattuk a távközlési csomagot. A csomag erősíti a piaci versenyt, és hatékonyabban védi az európai fogyasztók jogait. Modern és naprakész szabályozással fogunk rendelkezni egy olyan területen, ahol a fejlődés nagyon gyors ütemben zajlik.
<P>
Szeretném megragadni az alkalmat, hogy köszöntet mondjak minden közreműködőnek a rendkívül állhatatos és konstruktív munkájáért és a kiemelkedően kreatív együttműködéséért. Szeretnék külön köszönetet mondani az Európai Parlament alelnökének, Alejo Vidal-Quadrasnak, Herbert Reul bizottsági elnöknek, és a három parlamenti előadónak, Catherine Trautmann-nak, Pilar del Castillo Veranak és Malcolm Harbournak, akik a Tanácsban helyet foglaló kollégáimmal együtt rendkívül fontos munkát végeztek azért, hogy összeállíthassuk a távközlési csomagot.
<P>
Az együttműködés eredményeként sikerült olyan megállapodásra jutnunk, amely világosan jelzi, hogy az internet milyen fontos és döntő szerepet játszik a szólásszabadság és az információáramlás szabadsága tekintetében, és ezt szem előtt tartva nem sértettük meg a Szerződést.
<P>
A távközlési csomag jelentős sikert jelent minden európai fogyasztó számára. Szeretnék még egyszer köszönetet mondani mindenkinek az elvégzett munkáért, amivel hozzájárultak a megállapodás megszületéséhez.
