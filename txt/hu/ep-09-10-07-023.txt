<CHAPTER ID="023">
Az európai részvénytársaság (SE) statútumáról szóló, 2001. október 8-i 2157/2001/EK tanácsi rendelet alkalmazásáról szóló jelentés (vita)
<SPEAKER ID="270" NAME="Elnök">
Következő napirendi pont vita a Jogi Bizottság nevében Klaus-Heiner Lehne által a Bizottsághoz előterjesztett szóbeli választ igénylő kérdésről, amelynek témája az európai részvénytársaság (SE) statútumáról szóló, 2001. október 8-i 2157/2001/EK tanácsi rendelet alkalmazásával kapcsolatos jelentés - B7-0211/2009).
<SPEAKER ID="271" NAME="Klaus-Heiner Lehne">
szerző. - (DE) Elnök asszony, hölgyeim és uraim! Az Európai Tanács 2001-ben hozott döntést az európai részvénytársaság statútumáról. Különböző okoknál fogva a szóban forgó statútum 2004. október 8-áig nem lépett hatályba. Az európai uniós jogalkotásban megszokott módon felkérték a Bizottságot arra, hogy bizonyos idő elteltével készítsen jelentést a statútum alkalmazásáról és végrehajtásáról annak megállapítása érdekében, hogy szükség van-e a jogszabály módosítására.
<P>
Nos, az imént említett dátum, 2004. október 8-a, szinte pontosan öt évvel ezelőtt volt. Bár a határidőt öt évben állapították meg, az Európai Bizottság jelentése nem készült el. Mi mindannyian betartjuk a törvényt, de a Bizottságnak, mint a Szerződések védelmezőjének még inkább be kellene tartania a törvényt, ezért a Jogi Bizottság méltán teszi fel a kérdést, hogy miért nem áll rendelkezésünkre ez a jelentés, miért van az, hogy még csak el sem készítették. Most egyszerűen meg szeretnénk adni a lehetőséget a Bizottságnak, hogy erre magyarázatot adjon. Ezzel mindenesetre rávilágítanánk arra, hogy a Parlament - és elsősorban a Jogi Bizottság - maximálisan teljesíti a Bizottság ellenőrzésével kapcsolatos kötelességét.
<P>
Nem merítem ki az öt perc hozzászólási időt, de örömmel venném, ha a Bizottság választ adna erre a rövid, szóbeli választ igénylő kérdésre.
<SPEAKER ID="272" NAME="Antonio Tajani">
a Bizottság alelnöke. - (IT) Elnök asszony, hölgyeim és uraim! Először is engedjék meg, hogy McCreevy biztos nevében, akit én helyettesítek a ma esti ülésen, köszönetet mondjak a Jogi Bizottságnak és elnökének, Lehne úrnak, hogy felvetették ezeket a kérdéseket. Mivel magam is majdnem 15 évig voltam tagja a Parlamentnek, személy szerint is nagy megelégedéssel tapasztalom, hogy a Parlament gyakorolja ellenőrzési funkcióját, hiszen ez megfelelő ösztönző a Bizottság számára, hogy még eredményesebben végezze a munkáját.
<P>
Az első két kérdéssel kapcsolatban örömmel tájékoztathatom Önöket arról, hogy a kért jelentés kidolgozásában már sokat haladtunk előre. A Bizottság külső tanulmány elkészítésére adott megbízást, amely ez év végére várhatóan elkészül, és szilárd, tényszerű alapként szolgál majd a jelentés összeállításához. A Bizottság részletesen elemezni fogja ezt a tanulmányt, és nagy figyelmet szentel minden érdekelt fél véleményének. Ezek alapján a jelentés megjelenése a jövő év második felére várható, ekkor továbbítjuk majd az Európai Parlament és a Tanács részére.
<P>
Természetesen a pontos időtartamokról és a jelentés tartalmáról már a következő Bizottság fog dönteni. A jelentés elemezni fogja a rendelet 69. cikkében tárgyalt négy konkrét módosítási lehetőséget. E pillanatban a Bizottság még nem foglalt állást sem ezekről, sem a statútum bármely egyéb lehetséges változtatásairól. Meg kell várnunk a külső tanulmány és az egyéb konzultációk eredményeit, figyelembe kell vennünk minden tényezőt, illetve szükség esetén az európai részvénytársaság statútumával kapcsolatos mindenféle egyéb egyeztetés eredményeit.
<P>
Ami a harmadik kérdést illeti, az elvégzett elemzés eredményei alapján végrehajtandó jövőbeni intézkedések menetrendjét és tartalmát már a következő Bizottságnak kell eldöntenie. Meggyőződésem, hogy az új Bizottság rendkívüli odafigyeléssel és érdeklődéssel fogja meghallgatni a Parlament álláspontját, mielőtt bármiféle új intézkedést hozna.
<SPEAKER ID="273" NAME="George Sabin Cutaş">
az S&D képviselőcsoport nevében. - (RO) Az európai részvénytársaság koncepciója már az ötvenes években felmerült, és a Római Szerződés érvénybe lépése után a megteremtendő közös piac egyik célkitűzéseként került ismét előtérbe.
<P>
Az európai részvénytársaság jelenleg érvényben lévő statútuma szimbolikus jelentőséggel bír minden európai vállalkozás számára. Előnyös a vállalkozások részére, hiszen bizonyos mértékig szabad kezet nyújt a vállalkozások megalapítása és mozgási lehetőségei tekintetében. Az európai részvénytársaság statútumát számos cég használja arra, hogy hangsúlyozza egyedi, európai jellegét, de egyszersmind kulcsfontosságú eszköz az olyan cégek számára is, amelyek határokon átnyúló egyesülési stratégiákat kívánnak kialakítani.
<P>
Az európai részvénytársaság számos előnyei közül az egyik éppen az, hogy székhelye a bejegyzés tagállamából áthelyezhető egy másik tagállamba anélkül, hogy a részvénytársaságot meg kelljen szüntetni, vagy hogy új jogi személyiséget kelljen létrehozni. Mindazonáltal az európai részvénytársaság messze van eredeti céljától, az egyetlen jogszabály által vezérelt autonóm státusztól. Ezért működése a gyakorlatban nem kielégítő. A jogszabályt, amely a nemzeti jogszabályok konkrét rendelkezéseire támaszkodik, nem alkalmazzák következetesen, miközben az európai részvénytársaság szabad mozgását olyan rendelkezések korlátozzák, amelyek tiltják, hogy a vállalatok más tagállamokban alakítsanak ki székhelyet vagy központi irodát.
<P>
Ebben a helyzetben valójában csorbát szenved a Közösség egyik legalapvetőbb szabadsága, a vállalkozások szabad mozgása. Úgy vélem, hogy a rendelet alkalmazásáról szóló európai bizottsági jelentésnek, amint azt a biztos úr is említette, tartalmaznia kell egy felmérést arról, hogy valójában mennyiben lehetséges az európai részvénytársaság központi ügyvezetését és bejegyzett székhelyét más tagállamokban kialakítani. Meg kell fontolni továbbá a rendelet lehetséges felülvizsgálatát azzal a céllal, hogy közelebb kerüljünk az ilyen típusú társaságok autonóm státuszának megteremtéséhez.
<SPEAKER ID="274" NAME="Antonio Tajani">
a Bizottság alelnöke. - (IT) Elnök asszony! Nagy figyelemmel hallgattam Lehne úr és a vitában ugyancsak részt vevő másik képviselő úr felszólalását. Való igaz, hogy az európai részvénytársaság statútumát kiegészíti egy irányelv a munkavállalói részvétel szabályairól, és az is, hogy a határidő ennek átültetésére 2004. október 8-án, az európai részvénytársaság statútumának hatályba lépése napján lejárt.
<P>
Mindazonáltal, mindössze nyolc tagállam hozta meg a megfelelő intézkedéseket a kitűzött határidőre, és a munkavállalói részvételről szóló irányelv átültetését csak 2006 elejére hajtották végre minden tagállamban. Ezért voltunk kénytelenek elhalasztani a jelentést, hogy meggyőződhessünk arról, hogy az európai részvénytársaság statútumáról szóló rendelet minden egyes tagállamban elég hosszú ideje van érvényben ahhoz, hogy alkalmazásáról érdemben lehessen jelentést készíteni.
<P>
Ezek tehát a késés okai. Részemről csak egyet tudok érteni Lehne úrral, és remélem, hogy be tudjuk hozni az elveszett időt, és hogy a jövő év második felétől már gyakorlati válaszokkal tudunk szolgálni az Európai Unió számára az európai részvénytársaság statútumának tárgykörében olyan iránymutatások segítségével, amelyek nem csupán a Parlament, de az egész Európai Unió gazdasági és foglalkoztatási ágazatának kérdéseire is valódi választ tudnak adni.
<SPEAKER ID="275" NAME="Elnök">
A vitát lezárom.
<P>
Írásbeli nyilatkozatok (az eljárási szabályzat 149. cikke)
<SPEAKER ID="276" NAME="Lidia Joanna Geringer de Oedenberg" AFFILIATION="S&amp;D">
írásban. - (PL) A belső piac hatékony működése nem csak az államok közötti kereskedelem korlátainak megszüntetésétől függ, hanem a termelési szerkezet közösségi szintű átszervezésétől is. Az Európai Bizottság ebből a célból nyújtotta be javaslatát a hetvenes években az európai részvénytársaság jogi kereteinek megteremtéséről. Az európai részvénytársaság statútumáról szóló 2157/2001/EK tanácsi rendeletet 2001-ben fogadták el. Az elképzelés azonban nem hozta a várt eredményeket, és mindmáig alig több, mint 100 cégből vált Societas Europaea, azaz európai részvénytársaság. A koncepció ugyanakkor továbbfejlődött abba az irányba, hogy a kis- és középvállalkozások is az európai részvénytársaságok keretébe tartozzanak, és ennek eredményeként született meg a Bizottság 2008. márciusi javaslata az európai zártkörű társaság statútumáról szóló tanácsi rendeletről. A Societas Europaea-hoz fűződő negatív tapasztalatok fényében rendkívül fontos lenne, hogy a Bizottság állandó felügyeletet valósítson meg a 2157/2001/EK rendelet alkalmazását illetően. Éppen ezért rendelkezik úgy maga a rendelet, hogy a Bizottságnak a hatálybalépést követően legfeljebb öt éven belül jelentést kell készítenie a rendelet alkalmazásáról. A jogszabály 2004-ben lépett hatályba. Ezért fel szeretném tenni a kérdést a Bizottságnak, hogy mikor mutatja be a megfelelő jelentést, és milyen intézkedéseket szándékozik meghozni a végrehajtott elemzés alapján?
