<CHAPTER ID="003">
Az elnökség nyilatkozatai
<SPEAKER ID="007" NAME="Elnök">
Az ülés megnyitásával kapcsolatosan több megjegyzésem lenne. Ma szemünket az Európai Unió déli szomszédaira vetjük. Az elmúlt napok földcsuszamlásszerű egyiptomi eseményei új reményt csillantottak föl a térség társadalmai számára. Csodálattal adózunk bátorságuknak, elszántságuknak és a demokrácia iránti törekvésüknek. Ez a kiállás már jelentős átalakulást hozott, amelyeket teljes mértékben támogatunk. Ugyanakkor sajnáljuk, hogy a változások nem mehettek végbe emberáldozat nélkül. Felszólítjuk a térség valamennyi kormányát, hogy álljon készen a polgáraival folytatandó párbeszédre. Azt kívánjuk, hogy vessenek véget a békésen tüntető emberek mindenfajta zaklatásának, és szűnjön meg az évek óta tartó szükségállapot. Felszólítunk a teljes szólásszabadság visszaállítására. Az emberek szavára oda kell figyelni, ami az egész Európai Unió és mindannyiunk számára is fontos célkitűzés. Emlékezzünk csak: 1989-ben az európai politikusok közül sokan tartottak a közép- és kelet-európai átalakulásoktól. Ne féljünk hát politikailag és gazdaságilag teljesen elköteleződni! Segítsük szomszédainkat demokratikus törekvéseik megvalósításában, hogy saját hazájukban kívánjanak élni, és végre méltósággal élhessenek a hazájukban, és ne legyenek kénytelenek kivándorolni. Valódi közösségként e cél elérése érdekében munkálkodjunk.
<P>
(Taps)
<P>
A szomszédos déli országokban zajló eseményekkel kapcsolatban arra is szeretném ráirányítani a figyelmet, hogy az Európai Unió egyes tagállamai az említett térségből származó jelentős számú bevándorló célpontjává váltak. Az Uniónak gyorsan és összehangoltan kell cselekednie azon tagállamok támogatása érdekében, amelyek megnövekedett menekültáradattal kénytelenek szembenézni. Az Európai Unióban ezen a kötelességen és felelősségen is osztoznunk kell.
<P>
A következő információ az, hogy február 12-én tartottuk a gyermekkatonák bevetése elleni világnapot. A becslések szerint ugyanis a világon több mint 20 országban, jelenleg 200 000-300 000 gyermek vesz részt közvetlenül fegyveres konfliktusokban. Az Európai Parlament tevékeny részt vállal azon szégyenletes gyakorlat elleni küzdelemben, hogy fegyveres konfliktusokban a harcban álló felek gyermekeket alkalmaznak.
<P>
Végezetül pedig Iránból megdöbbentő számadatok jutottak hozzánk. Az éve eleje óta Iránban háromszor annyi embert végeztek ki, mint az elmúlt év hasonló időszakában. A politikai ellenzékieket sújtó halálbüntetések különösen súlyos aggodalomra adnak okot. Felszólítom az iráni hatóságokat, hogy függesszék fel a halálbüntetések végrehajtását, és a jövőben a halálbüntetést töröljék az Iránban alkalmazható büntetések listájáról.
