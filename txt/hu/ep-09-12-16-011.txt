<CHAPTER ID="011">
Erőszak a Kongói Demokratikus Köztársaságban (vita)
<SPEAKER ID="219" NAME="Elnök">
A következő pont a Tanács és a Bizottság nyilatkozata: Erőszak a Kongói Demokratikus Köztársaságban.
<SPEAKER ID="220" NAME="Cecilia Malmström">
a Tanács soros elnöke. - (SV) Elnök úr! Az elnökség nagy jelentőséget tulajdonít annak, hogy az Európai Parlament megvitassa a Kongói Demokratikus Köztársaságban uralkodó rendkívül problematikus helyzetet. Az emberi jogok megsértései, és különösen a szexuális és a nemi erőszak fokozódása roppant nagy problémát jelent. Legfőbb ideje, hogy megvitassuk az említett ország helyzetét, különösen az ENSZ közelmúltban kiadott jelentésére való tekintettel. Az ENSZ szakértői csoportja által elkészített jelentés hangsúlyozza, hogy az országban tevékenykedő számos fegyveres csoportot egy jól szervezett hálózat támogatja, amelynek központja részben az Európai Unióban van.
<P>
Nem szükséges emlékeztetnem Önöket az EU-nak a Kongói Demokratikus Köztársasággal és az egész Afrikai Nagy Tavak régiójával szemben vállalt hosszú távú elkötelezettségére. Az EU már régóta tesz erőfeszítéseket a béke és a stabilitás megteremtése érdekében az országban. Ennek a kötelezettségvállalásnak feltétlenül folytatódnia kell, mind a politika területén, mind pedig a fejlesztések szempontjából. Meggyőződésem, hogy a Bizottság erről a későbbiekben még többet is fog mondani.
<P>
Ez a támogatás különféle módokon nyilvánul meg, többek között az EU első különleges képviselőjének ebbe a régióba történő kinevezésében, ami még 1994-ben történt. A közös biztonság- és védelempolitika katonai és polgári eszközeit egyaránt felhasználjuk. Lefolytattuk az Artemis műveletet Ituri tartományban, az ideiglenes EUFOR műveletet a 2006. évi választásokat megelőző időszakban, valamint az EUSEC RD Congo missziót a védelmi erők reformja és az EUPOL RD Congo missziót a rendőrség reformja céljából. Mindezeknek szem előtt tartásával pozitív és negatív fejleményekről is beszámolhatunk. Helyreálltak a diplomáciai kapcsolatok a Kongói Demokratikus Köztársaság és Ruanda között. Ez üdvözlendő eredmény. 2008-ban és 2009-ben békemegállapodásokat kötöttek az ország keleti részében tevékenykedő fegyveres csoportok többségével. Ezeknek végrehajtása most folyik.
<P>
A helyzet sok szempontból instabil. Most zajlik sok keleti fegyveres csoportnak a szárazföldi haderőbe történő integrációja, és némi bizonytalanság hatja át ezt az integrációs munkát. Folytatódnak a más fegyveres csoportok elleni katonai műveletek, többek között az FDLR és az Úr Ellenálló Hadserege ellen. Ezeket a csoportokat közvetlen felelősség terheli a polgári lakosság elleni támadásokért és a rengeteg emberi szenvedésért. Ugyanakkor újból beszivárognak más fegyveres csoportok is az ország más részeiből. Az ország keleti területein továbbra is megsértik a nemzetközi jogot és az emberi jogokat. Nagyon sok gyilkosságot, erőszakos cselekményt és szexuális támadást követnek el. Ezek a bűncselekmények riasztó mértékben terjednek az egész országban, annak ellenére, hogy Kabila elnök meghirdette az úgynevezett zéró tolerancia politikáját.
<P>
További súlyos problémát jelent a természeti erőforrások tiltott kiaknázása. Az ország gazdag ásványkincs-lelőhelyeit feltétlenül legitim állami ellenőrzés alá kell vonni, egyrészt az állam számára olyannyira fontos bevételek forrásaként, másrészt az illegális fegyveres csoportok gazdasági támogatásának megszüntetése érdekében. A Tanácsot a tervezett helyi választások előkészítése és megszervezése is aggasztja. A menedzselési problémák, az elégtelen átláthatóság, valamint a polgári és a politikai jogok megsértése súlyosan akadályozza a demokratizálódás folyamatát.
<P>
Mivel továbbra is sok súlyos probléma ad okot mély aggodalomra, a Tanács kemény álláspontot vett fel a nemzetközi jog és az emberi jogok ellen Észak-Kivuban és Dél-Kivuban elkövetett súlyos bűncselekmények tekintetében. A Tanács a közelmúltban elítélte ezeket a cselekményeket következtetéseiben, és hangsúlyozta, hogy a Kongói Demokratikus Köztársaság kormányának gondoskodnia kell arról, hogy az összes felelőst bíróság elé állítsák.
<P>
Az EU szilárdan elkötelezte magát amellett, hogy támogatja a béke, a stabilitás és a fejlődés megteremtését az ország lakossága érdekében. Ebben a tekintetben a biztonsági szektor reformja kritikus jelentőségű az ország stabilizálása szempontjából. Az ágazat összes szereplőjének, a kongói hatóságokat is ide számítva, törekednie kell a biztonsági ágazat reformjával kapcsolatos közös érdekük valódi megvédelmezésére. Ezenkívül ösztönöznünk kell a regionális kapcsolatok pontosabban meghatározott továbbfejlesztését, a régió országai közötti szilárdabb politikai kapcsolatok és gazdasági partnerségek útján.
<P>
Biztosíthatom Önöket afelől, hogy a Tanács és az Európai Unió kitart a Kongói Demokratikus Köztársasággal szemben vállalt kötelezettségei mellett és törődik az ország jövőjével. Továbbvisszük az ebben az országban vállalt széleskörű kötelezettségeinket, és továbbra is nyíltan felemeljük szavunkat a nemzetközi jog és az emberi jogok minden megsértése ellen. Nagyon hálásak vagyunk, amiért az Európai Parlament ennyire konstruktív és állhatatos szerepet játszik ebben a kérdésben, és alig várom, hogy meghallgathassam a vita során kifejtendő nézeteiket.
<SPEAKER ID="221" NAME="Karel De Gucht">
a Bizottság tagja. - (FR) Elnök úr, hölgyeim és uraim! Körülbelül egy évvel ezelőtt, a Laurent Nkunda vezetése alatt álló CNDP-csapatok által ostromolt Goma város helyzete jelentette a legsúlyosabb gondot a kongói hatóságok és a nemzetközi közösség számára.
<P>
Minden tőlünk telhetőt megtettünk a legrosszabb lehetőség megelőzése érdekében. A politikai megállapodás előmozdítása, először a KDK és Ruanda között, majd a kongói kormány, a CNDP és a többi fegyveres csoport között - rövid távon - lehetővé tette az erőszak ketyegő időzített bombájának hatástalanítását, bár az erőszakban rejlő destabilizációs lehetőség mindmáig érintetlenül megmaradt. Érintetlenül megmaradt, mivel a kiváltó okokkal csak felületesen, és kizárólag rövid távú, tisztán politikai megfontolások alapján foglalkoztunk. Mivel a nemzetközi közösség csak gyenge megoldások közül választhatott, a legkevésbé súlyosat választotta; ez nem kritika, csak egy nyilvánvaló tény, egy megfigyelés.
<P>
A nemzetközi közösség és az Európai Unió nem volt képes meghozni egy védelmi erő áttelepítésével kapcsolatos döntést. A MONUC (az Egyesült Nemzetek Szervezete Kongói Demokratikus Köztársaságbeli Missziója) erősítései, amelyeket már több mint egy éve kérnek, csak most kezdenek megérkezni. Az Egyesült Nemzetek független szakértői csoportja és a Human Rights Watch szervezet által a közelmúltban kiadott jelentés súlyosan terhelő beszámolót közöl a jelenlegi helyzetről, amelyet nem lehet figyelmen kívül hagyni vagy agyonhallgatni.
<P>
Eljött az ideje annak, hogy a kezünkbe vegyük és megoldjuk ezeket a kiváltó okokat, és hogy tartós megoldásokkal álljunk elő. Ám ennek megtételéhez mindenkinek az együttműködésére szükség lesz - először is a kongói és a ruandai kormány, másodszor pedig a MONUC, az Egyesült Nemzetek, a nemzetközi közösség többi része és az Európai Unió együttműködésére.
<P>
Nem kétséges, hogy a Ruanda és a KDK közötti politikai és diplomáciai közeledés hasznos lehet a régió stabilitásának megteremtése szempontjából, és - ha mindkét oldalon megvan erre az akarat - ez hozzájárulhat a két ország közötti békés egymás mellett élés és az előnyös együttműködés helyzetének létrehozásához, az új életre keltett Nagy Tavak Országainak Gazdasági Közössége keretein belül.
<P>
Ez azonban csak a kezdete annak, ami egy hosszú és problematikus út marad. Az FDLR kérdése alkotja a probléma lényegét, az összes kapcsolódó problémával együtt, amit maga után von és amelyek tovább bonyolítják a helyzetet: a természeti erőforrások tiltott kiaknázása; a kisebbségek védelmének hiánya; a büntetlenség egy hatalmas területen, ahol nem érvényesülnek a törvények, és ahol a közhatóságok nem egyszerűen képtelenek a terület ellenőrzésére, hanem képviselőik gyakran hozzá is járulnak a problémákhoz.
<P>
A Ruanda-KDK megállapodás értelmében a CNDP-t és Laurent Nkunda elfogadhatatlan követeléseit ideiglenesen sikerült megfékezni. A megállapodás eredménye egyszerűen az lett, hogy Laurent Nkunda helyét Bosco Ntaganda foglalta el, aki sokkal könnyebben befolyásolható, és aki bármilyen kompromisszumot hajlandó elfogadni a mentességért cserébe, ami sérti az emberiesség elleni bűncselekményekkel szembeni összes nemzetközi rendelkezést, és amelynek megadására sem Ruanda, sem pedig a KDK nem jogosult.
<P>
A CNDP-nek egy ennyire hatástalan és totálisan kaotikus haderőbe történő sietős integrációja, mint amilyen az FARDC; az a tény, hogy Bosco Ntaganda egyre fokozódó autonóm hatalomra tesz szert egy párhuzamos parancsnoki lánc végrehajtásával az FARDC-n belül, amelyhez termékeny talajt biztosít az, hogy a katonák rendszertelenül kapják meg járandóságaikat és hiányzik a fegyelem vagy a hierarchia minden formája; az az elégtelenül irányított és méretezett támogatás, amelyet a MONUC az FDLR elleni katonai műveletekhez nyújt; és a ruandai nyelvet beszélő kisebbségek követeléseire adott válasz hiánya olyan tényezőket alkot, amelyek szerepet játszanak az egy évvel ezelőttinél is súlyosabb problémák előidézésében - és ezeket a problémákat sem Ruanda, sem pedig a KDK nem lesz képes tovább kezelni.
<P>
Mindezen tényekkel a háttérben a helyzet alig javult valamit: a humanitárius válság a javulás minden látható jele nélkül folytatódik, az emberi jogok megsértéseihez, az erőszak elborzasztó trendjéhez és a szexuális atrocitásokhoz, a bűncselekmények minden nemének büntetlenségéhez és a természeti erőforrások fosztogatásához hasonlóan. Csak el kell olvasnunk az Egyesült Nemzetek és a Human Rights Watch előbb említett jelentéseit ahhoz, hogy megértsük ennek a szűnni nem akaró tragédiának a nagyságrendjét. Nyilvánvaló, hogy folytatnunk kell azokat a tevékenységeket, amelyeknek célja annak megakadályozása, hogy az FDLR további károkat okozhasson, de nem mindenáron, hanem előbb minden tőlünk telhetőt meg kell tennünk annak érdekében, hogy csökkentsük azokat a kockázatokat, amelyeket a katonai nyomás az ártatlan polgári személyekre nézve elkerülhetetlenül maga után von.
<P>
Ehhez jobb tervezésre van szükség, újra meg kell határoznunk a prioritásokat, és erőteljesebb védelemben kell részesítenünk a lakosságot a MONUC útján, ami a szervezet mandátumában előírt legfontosabb feladat. Egyértelműen és félreérthetetlenül meg kell határozni a MONUC működési feltételeit. Ezzel nem azt akarom mondani, hogy ki kell vonnunk vagy le kell szerelnünk a MONUC szervezetét. A MONUC kivonása katasztrofális lenne, mivel még nagyobb vákuumot hozna létre: ezt bizonyítják az egyenlítői régióban a közelmúltban történt események, amelyek lényegében a kongói betegség egy további tünetét alkotják.
<P>
Nyilvánvaló módon az is nagyon fontos, hogy véget vessünk annak a politikai és gazdasági összejátszásnak, amely a régióban és a világ más pontjain zajlik, a saját tagállamainkat is ide számítva, és amelyből az FDLR továbbra is hasznot húz. Az FDLR kampánya nem politikai kampány, hanem bűncselekmény, amelynek legfontosabb áldozata a kongói lakosság, és ennek megfelelően kell kezelni ezt a kampányt és mindazokat, akik ebben közvetlenül vagy közvetett módon részt vesznek. Ezért van szükség határozottabb fellépésre az üzérkedés minden formájával szemben. Ugyanakkor a lefegyverzés, leszerelés, hazatelepítés, integrálás és a polgári életbe való visszavezetés (DDRRR) folyamata mellett a ruandai és a kongói hatóságoknak figyelmesebbnek kell lenniük azokkal a személyekkel szemben, akik nem feltétlenül bűnözők.
<P>
A fentiek után a probléma nagy részének megoldását is a KDK-ban kell megtalálni. Gondolok itt természetesen a konfliktus helyi okaira. Ebben a tekintetben teljes mértékben alkalmazni kell a március 23-i megállapodásokat, ellenkező esetben előbb vagy utóbb azt fogjuk tapasztalni, hogy a helyi lakosság körében felülkerekedik a csalódottság. Ez elengedhetetlen a stabilizációs erőfeszítések és az észak- és dél-kivui gazdaságélénkítő tevékenységek sikere érdekében. Ezzel kapcsolatban nagy szerepet kell játszania a nemzetközi közösségnek.
<P>
Észak- és Dél-Kivu mellett azonban arra az óriási zűrzavarra is gondolok, amivé a KDK az elmúlt jó húsz év alatt vált. Ebben az országban gyakorlatilag mindent újjá kell építeni, az állammal kezdve, amelynek hiánya az összes probléma alapvető oka.
<P>
Ennek a feladatnak a véghezviteléhez egyes elemek kritikus jelentőségűek. Először is meg kell erősíteni a demokráciát. Természetesen a 2011-re bejelentett helyi, törvényhozási és elnöki választásokra gondolok. A választások a demokrácia egyik elemét alkotják, de nem szabad megfeledkeznünk arról, hogy továbbra is támogatnunk kell a politikai intézményeknek és a haderőknek az ellenzékkel fenntartott dialektikus kapcsolatát. Enélkül nem egy valóban nyitott politikai rendszerben működnénk.
<P>
A második elem minden kétséget kizáróan a felelősségteljes kormányzás megerősítése. Jóllehet igaz az, hogy a problémák kiterjedésének figyelembevételével a KDK nem képes mindent egyszerre megtenni, nyilvánvaló módon szilárd politikai akaratot kell szemléltetnie ahhoz, hogy esélye legyen a sikerre. A Parlament felvetette a büntetlenség kérdését. Ez jó példa, mivel ez politikai akarat kérdése, és alátámasztja a jogállamiság megerősítésének egész ügyét is. A probléma az, hogy az egyes feladatokat nem lehet egymástól szétválasztva elvégezni. A jogállamiság elve a biztonsági ágazat reformját és a gazdasági kormányzás valós fejlődését is megköveteli.
<P>
A kihívások mértéke hosszú távú politikákat tesz szükségessé. Ez azonban nem lehet mentség az azonnali cselekvés elmulasztására. Gondolok itt különösen a szexuális erőszak és az emberi jogok kérdéseire, amelyekre a Parlament rávilágított. A politikai akaratnak is kritikus szerepe lehet itt, és ebben a tekintetben üdvözölnünk kell azt, hogy Kabila elnök kötelezettséget vállalt a zéró tolerancia alkalmazására. Most ezt a megközelítési módot kell alkalmazni.
<P>
A Bizottság, amely mellesleg már ma is hatalmas munkát végez ezen a területen (a bíróságok támogatása, az áldozatok megsegítése), készen áll a KDK további támogatására. Ebben az összefüggésben annak a kívánságomnak is hangot adtam, hogy a Nemzetközi Büntetőbíróság és a Bizottság között jöjjön létre szorosabb együttműködés a gyakorlatban a szexuális erőszak elleni küzdelem tekintetében.
<P>
Megerősített demokratikus rendszer, felelősségteljes kormányzás és politikai akarat: ezek azok a kulcsfontosságú elemek, amelyekre egyenlő felekként szeretnénk felépíteni partnerségünket a KDK-val.
<SPEAKER ID="222" NAME="Filip Kaczmarek">
a PPE képviselőcsoport nevében. - (PL) Elnök úr! Gyakorlatilag minden újságíró, aki Afrikáról ír, a következő Joseph Conrad szeretne lenni. A leggyakrabban ezért összpontosítanak az újságírók kedvezőtlen szempontokra, mert a legsötétebb témákat keresik.
<P>
Kongónak azonban nem kell a sötétség középpontjának lennie. Normális ország is lehet. Vannak normális országok Afrikában, ahol a gazdag természeti erőforrások az emberek javát szolgálják, a hatóságok a közjóval törődnek, a gyermekek iskolába járnak, a szex pedig a szerelemmel, nem pedig a nemi erőszakkal és az erőszakkal jár együtt. Bizonyos vagyok abban, hogy Kivu és az egész Kongó sikerének kulcsa a kormányzás színvonala. Demokratikus, igazságos, becsületes és hatékony kormány nélkül a béke és az igazság nem érhető el. Felelős kormány nélkül az ország gazdagsága csak kevesek érdekeit szolgálja, a vezetők csak magukkal törődnek, az iskolák üresen állnak, és az erőszak a mindennapi élet részévé válik.
<P>
Jól emlékszem 2006 optimizmusára. Jómagam megfigyelőként ott voltam a választásokon, és valamennyien nagyon elégedettek voltunk, mert 40 évnyi szünet után újból demokratikus választásokra került sor ebben a hatalmas és fontos országban. Optimizmusunk azonban korainak bizonyult. Nehéz megállnunk, hogy ne tegyük fel a kérdést: miért történhetett ez meg, és a választások miért nem eredményeztek jobb életet Kongóban. Véleményem szerint ez pénzkérdés, amint ezt Malmström asszony és De Gucht úr is mondta. Ők beszéltek az erőforrások jogtalan felhasználásáról és arról, hogyan használják ezt fel fegyverek finanszírozására, amelyek a konfliktus folytatását és eszkalációját szolgálják. Ha sikerül ennek véget vetnünk, akkor közelebb kerülünk célunkhoz.
<SPEAKER ID="223" NAME="Michael Cashman">
az S&D képviselőcsoport nevében. - Elnök úr! Szeretnék köszönetet mondani a biztos úrnak nyilatkozatáért, amely nagyon megnyugtató volt a számomra.
<P>
Elmondhatom, biztos úr, hogy tökéletesen egyetértek Önnel: nem vonulhatunk ki; nem hozhatunk létre vákuumot, mert ott már amúgy is vákuum van, ami nem egyéb, mint a politikai akarat hiánya, és politikai vezetésre van szükségünk ahhoz, hogy ezt meg tudjuk oldani nemzetközi kötelezettségeinknek, valamint a jogállamiság elvének megfelelően.
<P>
Hadd foglalkozzam röviden ennek valóságával. Ebben a konfliktusban 1998 óta több mint 5 000 400 ember vesztette életét, és közvetlenül vagy közvetett módon havonta 45 000 haláleset következik be.
<P>
A jelentések szerint 1 460 000 lakóhelyét elhagyni kényszerült személy él az országban, akik közül a legtöbbnek erőszaktól kell tartania, és hadd szólaljak meg azok helyett, akiknek a hangja nem hallható, akik ilyen erőszaktól szenvednek. A fegyveres szereplők a Kongói Demokratikus Köztársaságban (KDK) a nemi indíttatású erőszak sokféle formáját elkövetik, többek között a szexuális rabszolgaságot, az emberrablást, az erőszakos toborzást, a prostitúcióra való kényszerítést és a nemi erőszakot. A szexuális erőszak kongói áldozatai között vannak nők, férfiak és fiúk, akiknek szintén nemi erőszakot, szexuális megaláztatást és nemi szerveik megcsonkítását kell elszenvedniük.
<P>
Állásfoglalást állásfoglalás után fogadunk el. Eljött az idő, hogy nemzetközi szinten követeljük ezeknek az atrocitásoknak a megszüntetését.
<SPEAKER ID="224" NAME="Louis Michel">
az ALDE képviselőcsoport nevében. - (FR) Elnök úr, Malmström asszony, biztos úr, hölgyeim és uraim! Amint Önök is tudják, mindig szorosan figyelemmel követtem a Kongói Demokratikus Köztársaság keleti részében zajló eseményeket. A Ruanda és a KDK között a közelmúltban lezajlott közeledésnek köszönhető ígéretes előrehaladás ellenére - amely közeledés nélkül nem fog megszületni a megoldás keleten, és amelyet ezért meg kell szilárdítanunk -, a Kinshasa és a kongói lázadó csoport között létrejött március 23-i megállapodások ellenére, amelyről a biztos úr említést tett, a helyzet keleten továbbra is nagyon aggasztó.
<P>
Hét megjegyzést szeretnék tenni. Az első az, hogy egészen biztosan nem lehet megteremteni a békét Kongó keleti részében mindaddig, amíg meg nem akadályozzuk, hogy az FDLR további bajokat okozzon. Sajnálatos módon a KDK által jelenleg gyakorolt katonai nyomásnak, amelynek az a célja, hogy ezeket a szélsőségeseket elvágja támaszpontjaiktól és bevételi forrásaiktól, a polgári lakosság a legfontosabb áldozata, akik a járulékos károk, ugyanakkor egyesek megbélyegzésének és mások erőszakos cselekményeinek az áldozatai.
<P>
Ez a kockázat előre látható volt, és amint a biztos úr is mondta, a MONUC képességeit már a kezdetektől fogva meg kellett volna erősíteni, mivel ma még mindig súlyosan nélkülözi a követelményekkel való megbirkózáshoz szükséges megfelelő erőforrásokat és szervezettsége sem mindig ideális a terepen.
<P>
Jóllehet magasabb szintű együttműködést és erőteljesebb, tevékenyebb jelenlétet kell követelnünk a terepen, veszélyes lenne ítélkezni vagy megjegyzéseket tenni a MONUC-ról, amelyeket bizonyos negatív erők felhasználhatnának mentségként arra, hogy ördögnek kiáltsák ki ezt a szervezetet. Egyértelmű, hogy ez még súlyosabb lenne.
<P>
Egy további szempontot képeznek az FARDC által elkövetett erőszakos cselekmények. A háború természetesen semmiképpen sem igazolhatja ezt a magatartást, és ezért üdvözlöm az Egyesült Nemzeteknek azt a döntését, hogy megszünteti azoknak a kongói egységeknek a logisztikai támogatását, amelyek nem tartják tiszteletben az emberi jogokat. Egyértelműen üdvözölnünk kell a zéró tolerancia politikáját, amelyet Kabila elnök a közelmúltban bevezetett, de hogy ezt tiszteletben tartják és végrehajtják-e, az már más kérdés.
<P>
A kongói igazságszolgáltatási rendszer hiányosságai sokakban a büntetlenség érzetét keltik. Ezért támogatom a Bizottságnak az igazságszolgáltatási rendszer helyreállítására irányuló erőfeszítéseit, amelyeket az EU egyes tagállamaival való szoros együttműködésben tesz, ezen belül keleten is.
<P>
Végül az utolsó szempontom: van valami, amit feltétlenül újra kell építeni Kongóban, ez pedig a jogállamiság elve, valódi kormányzati erőkkel. Ma ezek az erők egyszerűen nem léteznek, és így rendkívül súlyos vákuumot teremtenek.
<SPEAKER ID="225" NAME="Isabelle Durant">
a Verts/ALE képviselőcsoport nevében. - (FR) Elnök úr, Malmström asszony, biztos úr! Amint ezt mindketten megemlítették, a Kivu-régió helyzete rendkívül aggasztó a MONUC csaknem 20 000 katonája jelenlétének ellenére is.
<P>
A polgári lakosság, és különösen a nők az elsődleges áldozatai a fegyveres csoportok, sőt egyes vélemények szerint a kongói szárazföldi haderő egyes egységei által a konfliktus során alkalmazott stratégiáknak, amelyek a szisztematikus nemi erőszakot a háború egyik fegyverévé tették. Ezenkívül a múlt hónapban egy csoport kongói nő is eljött hozzánk, hogy emlékeztessen minket erre - és nagyon helyesen -, azzal a céllal, hogy megnyerje támogatásunkat ez ellen a botrányos stratégia ellen.
<P>
Az erőforrások fosztogatása, amint mondta, biztos úr, egy további olyan tényező, amely súlyosbítja ezt a konfliktust. Egyetértek azzal, ami itt az előbb elhangzott: rendkívül veszélyes a MONUC hiteltelenítése, a szükségtelen hiteltelenítése csak azért, hogy rá lehessen hárítani a kizárólagos felelősséget a helyzetért a lakosság szemében, akiket már amúgy is súlyosan megviselt a sok háborús év és a tömegmészárlások.
<P>
Teljes mértékben egyetértek azzal, hogy nem a MONUC mandátumát kell felülvizsgálni és nyilvánvaló módon nem szabad visszavonulásra felszólítani. Felül kell viszont vizsgálni művelet-végrehajtási szabályait, műveleti irányelveit, hogy semmiképpen se lehessen összefüggésbe hozni olyan kongói egységgel vagy annak támogatásával, amelynek tagjai megsértik az emberi jogokat vagy erőszakos cselekményeket követnek el.
<P>
A kongói hatóságok is hatalmas felelősséget viselnek a szexuális erőszakot elkövetők büntetlensége elleni küzdelemben, és ehhez azt is hozzátenném, hogy ezeket a bűncselekményeket a Nemzetközi Büntetőbíróság elé kellene vinni. Ugyanezeknek a hatóságoknak arról is kellene gondoskodniuk, hogy a katonákat azonnal szállásolják el laktanyákban. Nem kétséges, hogy ha laktanyákban lennének elszállásolva, akkor más lenne a helyzet.
<P>
Végül meggyőződésem, hogy vissza kell térnünk az amani programhoz. Ez a program felkínálja a párbeszéd és a béke megteremtésének lehetőségét, mivel csak ezek garantálják a tartós újjáépítést. Mindenesetre üdvözlöm az Önök beavatkozását, amelyet általánosságban véve támogatok, és remélem, hogy az Európai Unió továbbra is aktív marad. Ez kritikus jelentőségű, jóllehet sajnálatos módon nem akart haderőt felállítani. Erre lett volna lehetőség valamivel kevesebb mint egy évvel ezelőtt. Ennek ellenére meggyőződésem, hogy az Európai Unió cselekvése kritikus jelentőségű.
<SPEAKER ID="226" NAME="Sabine Lösing">
a GUE/NGL képviselőcsoport nevében. - (DE) Elnök úr! A világ egyetlen más országában sem volt még nagyobb közös biztonság- és védelempolitikai művelet, mint a Kongói Demokratikus Köztársaságban. Mint mindig, most is felmerül az a kérdés, hogy kinek a biztonságát kell védelmezni. A kongói polgári lakosság, a nők és a gyermekek biztonságát? Az ENSZ MONUC missziója nem akadályozta meg sok ezer ember meggyilkolását, megkínzását és megerőszakolását és sok százezer ember elűzését, tehát olyan atrocitásokat, amelyekben az EU által támogatott kormányzati erők is részt vettek.
<P>
Tehát mit kell védelmezni Kongóban? Az emberiességet? Vagy egy olyan rezsimet védelmezünk, amely például 2003 és 2006 között 61 szerződést írt alá nemzetközi bányászati társaságokkal, amelyek közül a nemzetközi nem kormányzati szervezetek egyetlen egyet sem ítéltek elfogadhatónak a kongói emberek szempontjából? Kabila elnök egy időre irányvonalat váltott, és kevesebb szerződést írt alá nyugati társaságokkal. Ezt a változást felfüggesztették, amikor a háború újból eszkalálódott. Kérdésem az, hogy miért becsüljük nagyra Németországban azokat az embereket, akik a kelet-kongói gyilkosságok mögött álló legnagyobb csoportban - az FDLR-ben - a szálakat mozgatják? Itt most arra az állásfoglalásra utalok, amelyet az Egységes Európai Baloldal/az Északi Zöld Baloldal Képviselőcsoportja nevében benyújtottam.
<SPEAKER ID="227" NAME="Andreas Mölzer" AFFILIATION="NI">
(DE) Elnök úr! A sok millió ember elűzése, a sok ezer nemi erőszak és a sok száz gyilkosság nem lehet a világ legnagyobb ENSZ békefenntartó műveletének szomorú öröksége. A kongói műveletről tíz évvel ezelőtt született döntés, de azóta sem sikerült túl sok eredményt elérni. Továbbra is milíciák fosztogatják a régió gazdag természeti erőforrásait, terrorizálják a lakosságot és emberiesség elleni bűncselekményeket követnek el.
<P>
Az embargók mindeddig hatástalannak bizonyultak. A lázadók egyszerűen átállnak a másik oldalra, és a kongói katonák biztonságot nyújtó egyenruhájában követik el bűncselekményeiket. A közelmúltban két háborús bűnöst a háborús bűnöket vizsgáló hágai bíróság elé állítottak, és sor kerülhetett fejlesztési projektekre és választásokra is - ez legalább részleges siker.
<P>
Ezenkívül sikerült egy kisebb csapást mérnünk a Ruanda Felszabadításáért Küzdő Demokratikus Erők (FDLR) globális hálózatára. De nem sikerült véget vetnünk a kegyetlen polgárháborúnak. A frontok folyamatosan változnak.
<P>
Különösen nyugtalanító, amikor az ENSZ misszió ellen irányuló vádak igaznak bizonyulnak. Az ENSZ katonáinak nem szabad tétlenül ott állniuk, amikor az atrocitásokat elkövetik, és ami még ennél is fontosabb, a szárazföldi haderő logisztikai támogatása nem kapcsolódhat össze az emberi jogok megsértésének támogatásával. A kongói misszió egyszerűen nem válhat valamiféle Vietnámmá Európa számára.
<P>
Lényegében egy összehangolt európai biztonságpolitikai és békefenntartó műveletre van szükségünk, de mindenekfelett az Európát körülvevő területen, nem pedig a távoli Afrikában, ahol zavarosak az etnikai frontok. Véleményem szerint az EU-nak a saját hátországában lévő válságövezetekben folytatott békefenntartó műveletekre kell összpontosítania, ilyen például a Balkán és a Kaukázus. Ezért esetleg véget vethetnénk az EU részvételének az ENSZ afrikai missziójában.
<SPEAKER ID="228" NAME="Gay Mitchell" AFFILIATION="PPE">
Elnök úr! Mondanunk sem kell, hogy a Kongói Demokratikus Köztársaságban (KDK) nyomorúságos állapotok uralkodnak és hogy a konfliktusnak az emberekre gyakorolt hatása tragikus.
<P>
Van azonban számos olyan szempont, amelyet meg kell ismételnünk itt és közös állásfoglalásra irányuló indítványunkban. Szem előtt kell tartanunk azt, hogy a KDK-ban folytatott erőszakot, sok más ilyen jellegű konfliktushoz hasonlóan, gyakran a kapzsiság hajtja, ugyanakkor a nyomorból fakad és a nyomor táplálja. A területekért, etnikumokért, erőforrásokért vagy politikáért folytatott harc nem egyéb, mint a nélkülözés romlott fájának más és más ága.
<P>
Ha emeljük az emberek életszínvonalát, és ha célt adunk nekik, akkor ezzel csökkentjük bennük a vágyat arra, hogy gyilkoljanak vagy gyilkosság áldozataivá váljanak. Ez a fejlesztési kihívás áll a Parlament előtt.
<P>
Másodszor gondoskodnunk kell arról, hogy az idegen országokban a katonai jelenlétet mindig a szenvedés és az erőszak csökkentése érdekében, nem pedig annak súlyosbítására tervezzük meg és hajtsuk végre. Oszlopként kell állnunk a büntetlenséggel szemben, nem lehetünk annak ügynökei.
<P>
Ha vannak bizonyítékok arra nézve, hogy a nyugati missziók nem felelnek meg ezeknek az elvárásoknak, akkor jelenlétüket és gyakorlataikat sürgősen át kell értékelnünk.
<P>
Végül, a történelem azt mutatja, hogy az olyan gyilkos konfliktusokban, mint ami a KDK-ban zajlik, a politikai megoldás kínálja a béke egyetlen reménységét. Csak a párbeszéd és a részvétel vezet el az ilyen megoldáshoz.
<P>
Miután a lisszaboni célkitűzéseket követve létrehoztuk Külügyi Szolgálatunkat, az Európai Uniónak el kell foglalnia helyét a nemzetközi porondon a párbeszéd proaktívabb előmozdítójaként és a béke jótállójaként.
<SPEAKER ID="229" NAME="Corina Creţu" AFFILIATION="S&amp;D">
(RO) Amint ezt képviselőtársaim az eddigiekben is hangsúlyozták, polgári személyek millióit gyilkolták meg szándékosan a Kongói Köztársaság keleti részében zajló katonai műveletek során. Fennáll annak kockázata, hogy az ilyen jellegű hírek megszokottá válnak, mivel példátlan gyakorisággal követnek el erőszakos cselekményeket ebben az országban. Ezeknek a cselekményeknek az áldozatai között vannak gyermekek, fiatal lányok és nők, nem is említve az emberi jogok védelmével foglalkozó polgári személyeket és az újságírókat.
<P>
A humanitárius válság napról napra mélyül. Mivel ez a terület egyáltalán nem biztonságos, ezért a humanitárius szervezetek már nem képesek beavatkozni. A nemi és szexuális erőszak több mint 7500 esetét jegyezték fel csak ennek az évnek az első kilenc hónapjában, ami meghaladja a teljes elmúlt év adatait. Minden ilyen eseményre emberek millióit érintő éhínség és rettenetes nyomor hátterében kerül sor. A teljes tragédiáért a kongói szárazföldi haderőt és a ruandai lázadókat egyaránt felelősség terheli. Sajnálatos módon azonban arra utaló jelek is vannak, hogy az ENSZ kongói csapatai is jelentős részben kiveszik a részüket ebből a felelősségből, mivel lehetővé teszik, hogy az emberi jogok súlyos megsértésének eseteire sor kerüljön. Ezért úgy gondolom, hogy az Európai Uniónak sürgősen meg kell vitatnia, hogy a kongói ENSZ haderőknek milyen módon kell a számukra meghatározott misszió célkitűzéseit megfelelő módon megvalósítaniuk.
<P>
Ezenkívül intézkedésekre van szükség a pénzmosási tevékenységek, a fegyverkereskedelem és az aranykereskedelem megszüntetésére, amelynek eredményeként minden évben több mint 37 tonna aranyat visznek ki jogellenesen Kongóból, amelynek értéke meghaladja az egymilliárd eurót. Az ebből származó pénzt fegyverek vásárlására és az országban tomboló bűnözés előmozdítására használják fel.
<SPEAKER ID="230" NAME="Sophia in 't Veld" AFFILIATION="ALDE">
(NL) Elnök úr! Meghallgattam Mölzer úr felszólalását, aki most távozott, és a beszéd lényege ez volt: ez az egész annyira reménytelen, hogy fel kell adnunk és a saját szomszédainkra kell összpontosítanunk. Azt kell mondanom, hogy ha alaposan szemügyre vesszük a helyzetet, akkor szinte kísértést érzünk arra, hogy feladjuk. Ugyanakkor ha azoknak a nőknek a csoportjára gondolok, akik a múlt hónapban látogatást tettek nálunk, és akikre Durant asszony is hivatkozott, szeretném tudni, vajon bele tudunk-e nézni a szemükbe, hogy elmondjuk nekik: egyszerűen feladjuk, vagy hogy ez az ügy nem tartozik a prioritásaink közé, vagy hogy egy újabb állásfoglalás elfogadását tervezzük és feladatunkat befejezettnek tekintjük. Ha azokra a nőkre, a kétségbeesésükre, a keserűségükre és arra az érzésükre gondolok, hogy cserbenhagyjuk őket, akkor különösen lehetségesnek tartom egy ilyen vita lefolytatását.
<P>
Az állásfoglalás tartalmaz nagyon pozitív elemeket, és remélem, hogy valóban erőt adunk nekik tevékenységeinkkel, de egy szempontot szeretnék kiemelni. Gyakran beszélünk nemi vagy szexuális erőszakról, de ezek a kifejezések valójában aligha fedik le a helyzet valóságát. Azok a nők, akikkel beszéltünk, elmondták, hogy ezek a cselekmények messze meghaladják az egyének elleni támadások mértékét; ez nem egyéni erőszak, hanem a közösség elleni támadás, amelynek célja a közösség szövetének tönkretétele. Ezért véleményem szerint nemcsak arra van rendkívül sürgős szükség, hogy cselekedjünk, hogy véget vessünk a büntetlenségnek, azonnal számot vessünk és biztosítsuk erőforrásokat azokhoz a tevékenységekhez, amelyeket bejelentettünk, hanem arra is, hogy megmutassuk: kinyújtjuk a kezünket az ott élő emberek felé, szolidaritást vállalunk velük és nem hagyjuk őket cserben; hogy vállaljuk morális felelősségünket.
<SPEAKER ID="231" NAME="Cristian Dan Preda" AFFILIATION="PPE">
(RO) A jelenlegi kritikus helyzetben, amely azzal a pillanattal is egybeesik, amikor az Egyesült Nemzetek a MONUC mandátuma meghosszabbításának bejelentésére készül, úgy gondolom, hogy reagálnunk kell a nemzetközi közösség cselekményeire a KDK-ban uralkodó helyzet fényében, amely sajnálatos módon folyamatosan romlik. Amint ezt a kongói szárazföldi haderő által a MONUC támogatásával végrehajtott Kimia II. művelet tapasztalatai is megerősítették, a katonai siker nem elegendő, ha ezért humanitárius szempontból magas árat kell fizetni, és a kongói polgári lakosság szenvedéseivel jár.
<P>
Meggyőződésem, hogy az FDLR ellen a közelmúltban végrehajtott katonai műveletek katasztrofális következményekkel jártak, és tisztában kell lennünk azzal, hogy ezeknek eredményeként hatalmas léptékben megsértették az emberi jogokat és súlyosbították a humanitárius válságot. Ugyanakkor a büntetlenség újra meg újra ezeknek a bűncselekményeknek az elkövetésére csábít. Meggyőződésem, hogy a polgári lakosság védelmét kell a legfontosabb prioritásnak tekinteni. Az Európai Parlamentnek hangsúlyoznia kell azt, hogy haladéktalanul véget kell vetni az erőszakos cselekményeknek, különösen a szexuális erőszaknak és általában az emberi jogok megsértésének, valamint a Kivuban elkövetett bántalmazásoknak és a büntetlenség légkörének.
<SPEAKER ID="232" NAME="Luis Yáñez-Barnuevo García" AFFILIATION="S&amp;D">
(ES) Elnök úr! Néhány képviselőtársam már beszélt a Kongói Demokratikus Köztársaságban uralkodó tragikus helyzetről. Beszéltek a sok millió halálesetről, nemi erőszakról és a polgári lakosság ellen elkövetett túlkapásokról. Beszéltek az Egyesült Nemzetek Szervezete Kongói Demokratikus Köztársaságbeli Missziójáról (MONUC) és az Európai Bizottságnak a terepen folytatott együttműködéséről. Kevesebb szó esett azonban arról, hogy ellenőrzésünk alá kell vonnunk a nyersanyagoknak, például a gyémántnak, az aranynak és más termékeknek a világ többi részébe irányuló illegális áramlását. Ezeket a termékeket "tisztára mossák” jogszerű számlákon és a saját országainkban vagy az Egyesült Államokban működő társaságokon keresztül.
<P>
Ez fontos feladat Ashton asszony számára. Azzal a felhatalmazással, amellyel a Lisszaboni Szerződés, valamint a 27 tagállam és ennek a Parlamentnek a támogatása felruházta, a teljes cselekvési terv koordinálásával meg kell akadályoznia, hogy ez a gazdagság a gyilkosságokért és a nemi erőszakért felelős hadurak kezébe jusson.
<SPEAKER ID="233" NAME="Anne Delvaux" AFFILIATION="PPE">
(FR) Elnök úr! Az Észak- és Dél-Kivuból a közelmúltban kapott riasztó jelentések fényében, valamint a polgári személyek, még pontosabban nők, gyermekek és öregek ellen elkövetett rendkívül erőszakos természetű támadások fényében a sürgősség - az Európai Unió és a teljes nemzetközi közösség olyan gyakran használja ezt a szót Kongó kapcsán - számomra azonnali követelménynek tűnik. Mindent meg kell tennünk a polgári lakosság védelme érdekében. Nem kétséges, hogy ki kell bővíteni azt a mandátumot, amelyet a MONUC terepen tartózkodó állománya kapott, de ezt teljesen újra is kell értékelni és meg is kell erősíteni, hogy az erőszak emelkedő hullámát meg lehessen fékezni.
<P>
A nemzetközi közösségek, a nem kormányzati szervezetek és a kongói nők már sok éve folyamatosan erőfeszítéseket tesznek a szexuális erőszak háborús fegyverként történő alkalmazása ellen. Ma módszeresen és széles körben alkalmazzák ezt a fegyvert békés területeken, és mindig teljesen büntetlenül. Üdvözlöm a kongói hatóságok mostanában tanúsított arra irányuló eltökéltségét, hogy véget vetnek ennek a büntetlenségnek, de ennek a zéró tolerancia politikának nagyra törőnek - kivétel nélkül mindenkinek felelnie kell tetteiért, aki erőszakos cselekményeket követett el - és valóban hatékonynak kell lennie.
<P>
Annak eredményeként, hogy megkezdik a fegyveres konfliktus során elkövetett szexuális bűncselekmények feltételezett elkövetőinek első tárgyalásait a Nemzetközi Büntetőbíróságon, a Bíróságnak képesnek kell lennie az összes tettes azonosítására, hogy aztán haladéktalanul meg lehessen őket büntetni.
<P>
Végül mondanom sem kell, hogy mindez elválaszthatatlanul együtt jár az állami struktúrák megerősítésével, a közrend fenntartásával, a nemek közötti egyenlőség előmozdításával és az emberi jogok védelmével, és ebből fakadóan a nők és a gyermekek jogainak védelmével, akiknek méltóságát, gyermekségét és ártatlanságát gyakran feláldozzák a megalázás egy másik formájának, a közömbösségnek az oltárán.
<SPEAKER ID="234" NAME="Michèle Striffler" AFFILIATION="PPE">
(FR) Elnök úr! Amint ezt már tudjuk, a Kongói Köztársaság keleti részében - még pontosabban a keleti tartományban és a Kivu régióban - a humanitárius helyzet katasztrofális. A polgári lakosság biztonsági helyzete romlott, többek között azoknak a közös katonai műveleteknek a következtében, amelyeket a kongói szárazföldi haderő, valamint az ugandai és ruandai csapatok az összes lázadó fegyveres csoport ellen folytattak, és amely műveletek számtalan tömegmészárlást és emberi jogi sérelmet hagytak maguk mögött.
<P>
A szexuális erőszak rendkívül nyugtalanító és nagyon széles körben elterjedt tendencia, és mára már a kongói emberek hétköznapi életének részévé vált. Sőt mi több, számos erőszakos cselekményt követnek el humanitárius dolgozókkal szemben.
<P>
A hivatalos adatok szerint 2 113 000 lakóhelyét elhagyni kényszerült személy él a Kongói Köztársaság keleti részében. 2009. január 1-je óta több mint 775 000 új lakóhelyét elhagyni kényszerült személyt vettek nyilvántartásba Kivuban, 165 000 személyt pedig a keleti tartomány keleti körzeteiben.
<P>
A becslések szerint jelenleg csaknem 350 000 kiszolgáltatott embernek, gyermekeknek, özvegyeknek és a szexuális erőszak áldozatainak van szüksége humanitárius segítségre. Ezért az Európai Unió gyors reagálása kritikus jelentőségű.
<SPEAKER ID="235" NAME="Marc Tarabella" AFFILIATION="S&amp;D">
(FR) Elnök úr, biztos úr, hölgyeim és uraim! Minden felszólaló helyesen hangsúlyozta azt a szörnyű helyzetet, amelyben a kongói emberek és különösen a kongói nők élnek az ország keleti részében. Beszéltek arról a nemi erőszakról és azokról a barbár tettekről, amelyeket ezeknek az embereknek el kell szenvedniük és azokról a gyilkosságokról, amelyeknek áldozataivá válnak. Ám az ezekről való beszéd helyett én arra kérem Önöket, hogy keressék fel a UNICEF és a V-Day webhelyeit, amelyek nyilvánvaló módon elmondanak mindent, ami erről a témáról elmondható.
<P>
Ma arról fogok beszélni, hogy ezek a barbár tettek milyen valós következményekkel járnak Kongóra nézve; beszélni fogok azokról a testileg és mentálisan sérült nőkről, akikkel törődnünk kell; és beszélni fogok azokról a meggyilkolt nőkről, akik már nem járulhatnak hozzá Kongó gazdasági fejlődéséhez, és akiknek meg nem született gyermekei sem tudnak ehhez soha hozzájárulni. Szeretnék beszélni továbbá az AIDS terjedéséről, arról a traumáról, amelytől a teljes kongói lakosság szenved, és amely negatív képet fest a nemzetközi közösség szemében Kongóról - röviden szólva arról az országról, amely egyre mélyebbre és mélyebbre merül a zűrzavarban.
<P>
Kongó tartós békéjének elősegítése és gazdasági fejlődésének előmozdítása csak akkor valósítható meg, ha a kongói kormány és az ENSZ erőfeszítéseit siker koronázza a kongói nők ellen elkövetett szexuális erőszak elleni harcban, és általánosabban szólva, ha gondoskodnak a valódi jogállamiság megteremtéséről ebben az országban.
<SPEAKER ID="236" NAME="Frédérique Ries" AFFILIATION="ALDE">
(FR) Elnök úr, miniszter úr, biztos úr! Én viszont a szexuális erőszak tragédiájára szeretnék utalni, amelyet a nőknek el kell szenvedniük a Kongói Demokratikus Köztársaságban, pontosabban az ország keleti részében. A jelenség nem új. Rendkívül összetett. Többdimenziós. Az áldozatok testi és lelki szenvedését csak tovább súlyosbítja a társadalmi kirekesztés, ami tragikus a számukra. A Kabila elnök által meghirdetett zéró tolerancia politika ma kezdi meghozni első tétova gyümölcseit, de mindenki tisztában van azzal, hogy hosszú távon csak egy globális stratégia veheti fel a harcot ezzel a csapással.
<P>
Biztos úr! Tudom, hogy a Bizottság már most is tesz erőfeszítéseket, méghozzá a projektek és a költségvetések sokaságán keresztül teszi ezt. De ezekkel a számadatokkal és a hallott szörnyű, rettenetes beszámolókkal szembesülve nem gondolja, hogy a Parlament képviselőiként lehetnek kétségeink a stratégia eredményeivel kapcsolatban? Biztos úr! A nők jelentik a béke és az újjáépítés legfontosabb hajtóerejét bármely országban. Ők Kongó jövője. Milyen módon szándékozik hatékonyabban és gyorsabban cselekedni?
<SPEAKER ID="237" NAME="Raül Romeva i Rueda" AFFILIATION="Verts/ALE">
(FR) Elnök úr! Én is szerettem volna hozzászólni ehhez a vitához, mivel már régóta aggaszt engem egy téma, amelyet már régóta figyelemmel követek. Sajnálatos módon, a KDK keleti részében folyamatosan elkövetett erőszakos cselekmények és az emberi jogok megsértése eseteinek fényében kötelességünk, hogy újból erőteljesen elítéljük a tömegmészárlásokat, az emberiesség elleni bűncselekményeket, valamint a nők és lányok ellen elkövetett szexuális erőszakot, amelyek továbbra is mindennaposak a keleti tartományban.
<P>
Ezért képviselőtársaimhoz csatlakozva én is felszólítom az illetékes hatóságokat, hogy haladéktalanul avatkozzanak be az említett bűncselekmények elkövetőinek bíróság elé állítása érdekében, és újból felszólítom az Egyesült Nemzetek Biztonsági Tanácsát, hogy hozzon valami sürgős intézkedést, amely képes valóban megakadályozni, hogy bárki is további támadásokat intézzen a polgári lakosság ellen a KDK keleti tartományában.
<P>
Hasonló módon az összes érintett felet is felszólítom, hogy fokozza a büntetlenség elleni küzdelmet és tartassa be a jogállamiság elveit azáltal, hogy harcol többek között a nők és a lányok megerőszakolása, valamint a gyermekkatonák besorozása ellen.
<SPEAKER ID="238" NAME="Franz Obermayr" AFFILIATION="NI">
(DE) Elnök úr! 2009 novemberében Ruanda és a Kongói Demokratikus Köztársaság nagykövetet váltott - apró reménysugár ennek a feldúlt országnak és meggyötört népének. Emellett letartóztatták a Ruanda Felszabadításáért Küzdő Demokratikus Erők vezetőjét. Ez a két esemény a Kongó keleti részében uralkodó állapotok javulását jelzi. A következő kérdést szeretném feltenni a Bizottságnak: milyen intézkedéseket szándékoznak tenni a Kongó és Ruanda közötti további közeledés érdekében?
<P>
Ami az ENSZ-mandátumot illeti, ma itt nagyon sok minden elhangzott különféle cselekvések végrehajtásáról. Legyünk őszinték: ha van ENSZ-mandátum, akkor ennek nyilvánvaló módon az országban élő elnyomottak, megkínzottak, az erőszak áldozatainak váltak és a bántalmazottaknak, és különösen a nők és gyermekek védelmét kell szolgálnia. Ebben a tekintetben egy valamit nagyon világosan kell látnunk: ha az ENSZ kibocsát egy mandátumot - és mi, osztrákok, kissé korlátozó természetűek vagyunk ezen a területen -, akkor annak következetesnek kell lennie, és szükség esetén - az elnyomott emberek védelmét is ide számítva - a terepen dolgozókat fel kell fegyverezni.
<SPEAKER ID="239" NAME="Seán Kelly" AFFILIATION="PPE">
Elnök úr! Sajnálatosnak tartom, hogy ebben a karácsonyi időszakban a két utolsó napot a világ különböző pontjain zajló erőszakról folytatott vitával töltöttük, legyen az Csecsenföld, Afganisztán, most pedig Kongó. De ennek ellenére ez a realitás.
<P>
Ugyanakkor az ünnepi időszak békével és jóakarattal kapcsolatos üzenetét megragadva, amint ezt munkatársam, Mitchell úr olyan nagyszerűen megfogalmazta, a béke jótállóivá kell válnunk. És ez hatalmas lehetőség a főképviselő, Lady Ashton számára, az Európai Unió hatalmának és támogatásának olyan módon történő felhasználására, ahogyan ezt korábban nem tudtuk megtenni, hogy megvalósítsuk a rendet ezekben az országokban, és hogy megkíséreljük enyhíteni a szörnyű szenvedést ezeken a helyeken.
<P>
A hosszú távú megoldást azonban nem a gazdasági fejlődés, hanem az oktatás fogja elhozni, és meg kell kísérelnünk gondoskodni a megfelelő oktatás hozzáférhetőségéről ezekben az országokban, mivel hosszú távon ez a békéhez vezető igazi út.
<SPEAKER ID="240" NAME="Jim Higgins" AFFILIATION="PPE">
Elnök úr! 1960-ban az Egyesült Nemzetek svéd főtitkára, Dag Hammarskjöld, felkérte az ír csapatokat, hogy vállaljanak békefenntartó tevékenységet az akkori Belga Kongóban, a mai Kongóban. Fantasztikus munkát végeztek.
<P>
Végtelenül aggaszt az Egyesült Nemzetek jelenlegi kongói csapatainak: a marokkóiak, a pakisztániak és az indiaiak szerepe. Beszélünk nemi erőszakról, erőszakról, kereskedelemről és így tovább, de az Egyesült Nemzetek odavezényelt csapatai nem igazán fürdenek a dicsőségben, és valójában inkább ártanak, mint használnak.
<P>
Tökéletesen egyetértek Mitchell úrral abban a kérdésben, hogy az Európai Uniónak erősebb kézre van szüksége. Mi egy teljesen egységes Európai Uniót alkotunk. Kiváló munkát végeztünk Csádban. Saját békefenntartókat kell oda vezényelnünk, és nem támaszkodhatunk az Egyesült Nemzetekre. Az a helyzet, hogy csodálatos emberek élnek ott, az európai gyarmatosítás áldozatai, a törzsi konfliktusok áldozatai, a nemzetközi vakság áldozatai, és mi nem maradhatunk tovább vakok. Egyszerűen oda kell mennünk, és meg kell mentenünk ezeket az embereket.
<SPEAKER ID="241" NAME="Alf Svensson" AFFILIATION="PPE">
(SV) Elnök úr! Szinte lehetetlen felfogni az itt említett szörnyű statisztikákat, mégis tudjuk, hogy ezek igazak. Ennek ellenére az az érzésem - amit talán sokan osztanak -, hogy amikor a szubszaharai Afrika legeslegszegényebb országáról van szó, akkor kötelezettségvállalásunk nem annyira szilárd vagy konkrét, mint lennie kellene. Megemlítették a katonai erőt. Úgy gondolom, valamennyien tisztában vagyunk azzal, hogy küzdenünk kell a szegénység és a korrupció ellen, ha bármilyen eredményt el akarunk érni az ország megdöbbentően sokat szenvedett lakossága helyzetének könnyítésében és javításában.
<P>
Nagyon örülünk, hogy beszélhettünk Afganisztánról, és sok időt eltöltöttünk az ott zajló terrornak és a tálibok tetteinek megvitatásával, és ezt helyesen tettük. Itt van azonban egy másik nép, amely nagyon sokat szenvedett és még mindig szenved a legmegdöbbentőbb körülmények között. Szeretném hangsúlyozni, hogy vannak olyan nem kormányzati szervezetek, amelyek képesek elvégezni a munkát, ha kapnak állami támogatást, és ha megkapják az EU támogatását, de ennek elérése gyakran túl nehéznek tűnik.
<SPEAKER ID="242" NAME="Cecilia Malmström">
a Tanács soros elnöke. - (SV) Elnök úr! Amint ezt ez a vita is mutatja, hihetetlenül jó okok szólnak a Kongói Demokratikus Köztársaságért vállalt kötelezettségeink fenntartása mellett. Az EU már ma is erőteljesen elkötelezte magát az ország hosszú távú stabilitásának, biztonságának és fejlődésének elérése mellett. De Gucht biztos úr részletesen beszámolt az EU műveleteiről.
<P>
Összegezve, a tagállamok és a Bizottság hozzájárulásain keresztül az EU a régióban elosztott segélyek egyik legnagyobb adományozója, és ezért képesek vagyunk befolyást gyakorolni. Ha azonban fenn akarjuk tartani a stabilitást a Kongói Demokratikus Köztársaságban és a régióban, akkor feltétlenül javítanunk kell a kongói lakosság életszínvonalán, garantálnunk kell az emberi jogokat, és erőteljesen fel kell lépnünk a korrupcióval szemben, mert csak így építhetünk fel egy olyan társadalmat, amely a jogállamiság elveire épül.
<P>
Az a döbbenetes szexuális erőszak, amelyről sok képviselőtársam beszámolt itt, és amelyről sajnálatos módon túl sok jelentést hallunk, természetesen teljes mértékben elfogadhatatlan. Nem engedhetjük, hogy az elkövetők ezt megússzák. Bíróság elé kell őket állítanunk. A kongói kormányra hatalmas felelősség nehezedik ennek megvalósítása és annak kapcsán, hogy Kabila elnök zéró tolerancia politikája ne csak szép szavakat tartalmazzon, hanem valódi lépéseket eredményezzen.
<P>
Ami a Tanácsot illeti, a két közös biztonság- és védelempolitikai misszió mandátumát felülvizsgálták a Kongói Demokratikus Köztársaságban 2009 elején végrehajtott kivizsgáló missziót követően, annak elősegítése céljából, hogy pontosan az ilyen jellegű szexuális erőszak ellen tudjanak küzdeni. Ennek eredményeként az EUPOL DR Congo misszió két multidiszciplináris munkacsoportot küld Észak-Kivu és Dél-Kivu tartományba, a teljes országot lefedő mandátummal. Ezek a munkacsoportok különféle típusú szakértői tapasztalatokat biztosítanak olyan területeken, mint a bűncselekmények kivizsgálása és a szexuális erőszak visszaszorítása. Jelenleg folyik a toborzás ezekhez a missziókhoz.
<P>
Magától értetődik, hogy ez csak egy kicsi hozzájárulás. Egy ilyen nagy országban ez nagyon szerény. Ennek ellenére fontos, és ez az új szakértői gárda képes lesz támogatni a szexuális erőszak megfelelő vizsgálati eljárásainak végrehajtását, különös tekintettel az egyenruhások által végrehajtott cselekményekre.
<P>
Hamarosan megkezdődik a kérdések órája, de ez az utolsó vitám ebben a Parlamentben, amelyen a svéd elnökség képviselőjeként veszek részt. Szeretnék köszönetet mondani Önöknek a sok jó vitáért, az élvezetes alkalmakért és azért a nagyszerű együttműködésért, amelyet az Európai Parlament képviselőivel és Önnel folytathattam, elnök úr.
<SPEAKER ID="243" NAME="Elnök">
Mi is nagyon köszönjük a képviselőtársaim nevében az Ön hatékony és olyan munkáját, amiben mindannyiunknak öröme telt.
<SPEAKER ID="244" NAME="Karel De Gucht">
a Bizottság tagja. - Elnök úr! Először is szeretnék köszönetet mondani minden képviselőnek, aki ehhez a vitához hozzájárult. Nem fogok visszatérni az eredeti nyilatkozatomhoz. Három kérdésre szeretnék összpontosítani.
<P>
Először, az Európai Bizottság nagyon sokat tesz a humanitárius segítségnyújtás és a jogállamiság helyreállítását célzó programok tekintetében. Tízmilliókról, sőt több mint százmillió euró induló összegről van szó. De a probléma természetesen az, hogy mindez végül mennyire lesz hatékony, ha nincs megfelelő társszervezetünk a politika területén?
<P>
Másodszor, szeretnék egy megjegyzést fűzni a MONUC mandátumához, mivel jóllehet a MONUC kritizálható és kritizálandó is mindazért, ami a közelmúltban történt, szerintem végzetes hiba lenne felszólítani a KDK elhagyására. Ez az elképzelhető legrosszabb megoldás lenne.
<P>
Hadd olvassam fel Önöknek az ENSZ Biztonsági Tanácsa által a múlt év elején elfogadott mandátum néhány szakaszát. Ez kijelenti, hogy "a Tanács úgy döntött továbbá, hogy a MONUC e határozat elfogadásától kezdve a következő felhatalmazásokkal rendelkezik, ebben a fontossági sorrendben: szoros együttműködés a KDK kormányával, hogy gondoskodjon először a polgári személyek, a humanitárius alkalmazottak és az Egyesült Nemzetek alkalmazottainak és létesítményeinek védelméről; hogy gondoskodjon a fizikai erőszak közvetlen fenyegetése alatt álló polgári személyek, köztük a humanitárius alkalmazottak védelméről, különös tekintettel a konfliktusban részt vevő bármely fél által alkalmazott erőszakra”.
<P>
További rendkívül fontos bekezdés az összehangolt műveletekre vonatkozó G. bekezdés. Ez kijelenti, hogy "egyezteti műveleteit az FARDC-nek - a szárazföldi haderőnek - a Kongói Demokratikus Köztársaság keleti részébe telepített integrált dandárjaival, és támogatja az említett dandárok által vezetett és közösen megtervezett műveleteket, a nemzetközi joggal, az emberi jogokkal és a menekültjoggal összhangban, azzal a céllal, hogy” stb.
<P>
A mandátum tehát valójában rendkívül világos, és nekünk a művelet-végrehajtási szabályokat kell megvitatnunk. A MONUC-nak valójában az a feladata, hogy betartsa a saját művelet-végrehajtási szabályait, mivel nekik kell eldönteniük, hogyan fognak eljárni.
<P>
Végül, nagyon sok kritika éri a nemzetközi büntető igazságszolgáltatást is. Az emberek azt kérdezgetik, hogy ez vajon összeegyeztethető-e a politikával. Fenntarthatunk-e az egyik oldalon nemzetközi büntető igazságszolgáltatást, a másik oldalon pedig megfelelő politikai válságkezelést? Ez valóban nagyon érdekes kérdés.
<P>
Kongóban láthatjuk a válaszok egyikét. Megengedtük, hogy Bosco Ntaganda átvegye a CNDP vezetését Laurent Nkundától, jóllehet elfogatóparancs van érvényben Bosco Ntaganda ellen, és láthatjuk, mi történt. Nem létezik ingyen ebéd. Nem választhatunk egy politikai válság kezelése és a nemzetközi büntető igazságszolgáltatásnak a gyakorlatba történő átültetése között. Úgy gondolom, hogy nekünk mint az Európai Parlamentnek és az Európai Bizottságnak a nemzetközi büntető igazságszolgáltatás megfelelő alkalmazását kell elsődlegesnek tekintenünk.
<SPEAKER ID="245" NAME="Elnök">
Hat állásfoglalási indítványt kaptam, amelyeket az eljárási szabályzat 103. cikkének (2) pontja szerint nyújtottak be.
<P>
A vitát lezárom.
<P>
A szavazásra 2009. december 17-én, csütörtökön kerül sor.
