<CHAPTER ID="012-01">
1. Uganda: az antihomoszexualitásról szóló törvénytervezet
<SPEAKER ID="850" NAME="Elnök">
A következő napirendi pont a homoszexualitás ellen irányuló ugandai törvénytervezetről szóló hat állásfoglalási indítvány vitája.
<SPEAKER ID="225" NAME="Michael Cashman">
szerző. - Elnök úr, kérem a Parlamentet, engedje meg, hogy az ügyrendi kérdés helyett a megkülönböztetés kérdésével foglalkozzunk.
<P>
Az ugandai parlament most vitatja meg ezt a törvénytervezetet, amellyel kapcsolatban néhányan azt mondják: mi közünk nekünk ehhez? Nagyon is sok közünk van hozzá, hiszen nemzetközi kötelezettségek megszegéséről, a cotonoui megállapodásról és az emberi jogok megsértéséről van szó.
<P>
A törvénytervezet rendelkezései drákóiak. A Parlament tájékoztatása céljából hadd mondjam el, hogy a rendelkezések között szerepel például a következő: minden, állítólagosan homoszexuális személyt életfogytig tartó börtönbüntetéssel vagy bizonyos körülmények esetén halálbüntetéssel akarnak sújtani; ha egy szülő nem jelenti fel leszbikus lányát vagy meleg fiát a hatóságoknál, akkor bírságot és akár három év börtönbüntetést is kiszabhatnak rá; ugyanezeket a büntetéseket szabhatják ki azokra a tanárokra is, akik 24 órán belül nem jelentik fel a hatóságoknál a leszbikus vagy meleg tanulókat; hét év börtönbüntetést szabhatnak ki azokra, akiknek házában "gyaníthatóan” homoszexuális személy bérel szobát.
<P>
A törvénytervezet szerint mindenkire, aki meleg vagy leszbikus személyekkel foglalkozik munkája során, büntetést szabhatnának ki, vagy tönkretehetnék a jó hírnevét, beleértve az AIDS-betegekkel és HIV-fertőzöttekkel foglalkozó orvosokat és azokat a civil társadalmi vezetőket, akik a szexuális és reproduktív egészség területén tevékenykednek - ennélfogva ez a törvény aláaknázná a HIV terjedésének megakadályozása érdekében tett közegészségügyi erőfeszítéseket.
<P>
Nagyon fontos, hogy ma délután itt a Parlamentben félretegyük előítéleteinket, és kiálljunk azok mellett, akik mellett senki más nem áll ki. Ezért örömmel üdvözlöm De Gucht fejlesztésért és humanitárius segítségnyújtásért felelős biztos nyilatkozatát, a brit, francia és svéd kormányok nyilatkozatait, Obama elnök nyilatkozatát, valamint az Egyesült Államok képviselőháza külügyi bizottsága elnökének és alelnökének nyilatkozatát. Felszólítom a Parlamentet, hogy kezeljék ezt az ügyet az azt megillető komoly figyelemmel, és álljanak ki azon ugandaiak mellett, akik nem tudják hallatni a hangjukat.
<SPEAKER ID="227" NAME="Marietje Schaake">
szerző. - Elnök úr, szeptemberben egy ugandai parlamenti képviselő homoszexualitás ellen irányuló törvénytervezetet terjesztett elő. Ez a törvénytervezet büntetendővé tenné a homoszexualitást: börtönbüntetéssel vagy akár halálbüntetéssel sújtaná. A büntetéseket nemcsak az állítólagos "bűnözőkre” alkalmaznák, hanem azokra is, akik elmulasztják jelenteni ezeket az úgynevezett "bűncselekményeket”, vagy akik támogatják Ugandában az emberi jogokat és bizonyos tevékenységeket.
<P>
Aggodalomra ad okot számunkra, hogy a törvénytervezet sértené a szexuális irányultság szabadságát és a véleménynyilvánítási szabadságot, amelyek emberi jogok. Ezek nemcsak európai, hanem egyetemes értékek.
<P>
Ezenkívül a halálbüntetést teljes egészében elutasítjuk, és csatlakozni szeretnénk a nemzetközi közösség nem kormányzati szervekkel kapcsolatos aggodalmához, amelyek arra kényszerülhetnek, hogy beszüntessék tevékenységüket Ugandában.
<P>
Ezért csatlakozunk Obama elnökhöz és a nemzetközi közösség más tagjaihoz, akik a törvénytervezet elutasítására, valamint bármely egyéb, a homoszexualitás büntetendőségét magában foglaló ugandai törvény felülvizsgálatára szólítottak fel.
<SPEAKER ID="229" NAME="Charles Tannock">
szerző. - Elnök úr, Uganda mélyen keresztény ország, ahol a hagyományos értékek uralkodnak. Ugandában tiltott a homoszexualitás, mint ahogy sok más afrikai országban is. Óvatosnak kell lennünk, amikor saját liberálisabb és toleránsabb értékeinket próbáljuk másokra erőltetni, mert ez néha a kívánttal épp ellenkező hatáshoz vezethet.
<P>
De nem rettenhetünk vissza attól, hogy felemeljük a hangunkat ez ellen a botrányos törvénytervezet ellen, mivel az nyilvánvalóan drákói és hihetetlenül aránytalan. A törvény nemcsak az ugandai homoszexuálisok biztonságát és szabadságát sértené súlyosan, de az egész világon aláaknázná Uganda hírnevét, így a világ országai kiközösítenék Ugandát.
<P>
Uganda az elmúlt két évtizedben számos jelentős előrelépést tett, és bizonyos szempontból az afrikai fejlődés modelljeként tekinthetünk rá. Miért döntenének az ugandai parlamenti képviselők úgy, hogy kockára teszik az ország jó hírnevét? Miért akarnák országukat a brutális Iránhoz hasonlóvá tenni, ahol a homoszexuálisokat általában nyilvánosan végzik ki?
<P>
Reméljük, hogy ha - itt a Parlamentben és a világ sok más parlamentjében - közösen fejezzük ki felháborodásunkat e kegyetlen törvénytervezettel kapcsolatban, akkor sikerülni fog meggyőzni az ugandai parlamentet, hogy vétózza meg.
<SPEAKER ID="231" NAME="Ulrike Lunacek">
szerző. - (DE) Elnök úr, az előző felszólalók említették az ugandai parlament elé terjesztett törvénytervezet bizonyos részleteit. Szeretnék elmondani Önöknek egy rövid történetet. Nagyjából öt éve Kampalában jártam, és valamelyik este egy pizzériában találkoztam egy leszbikusokból, melegekből és transzszexuálisokból álló csoporttal. Az étterem tulajdonosa megengedte, hogy ott tartsanak találkozót. Ugyanazon az estén a kormány egyik minisztere bejelentette, hogy a jövőben rajtaütésekre lehet számítani bárhol, ahol leszbikus, meleg vagy transzszexuális személyek találkoznak egymással. Én még az ugandai leszbikusoknál és melegeknél is jobban aggódtam azon az estén. Szerencsére azonban semmi nem történt, de az az este a növekvő homofóbia kezdete volt Ugandában. A jelenlegi törvényjavaslat nemcsak büntetendővé teszi a homoszexualitást - ez egyébként már most is így van -, hanem akár azt is lehetővé teszi, hogy halálbüntetést szabjanak ki miatta.
<P>
Sok afrikai államfő, köztük Museveni is sokat tett az országáért, de egész egyszerűen tévedés ebből kiindulva azt mondani, hogy a homoszexualitás nem afrikai dolog. A homoszexualitás a történelem minden korszakában, minden kontinensen, minden kultúrában létezett, és a jövőben is létezni fog függetlenül a törvényektől. Örülök, hogy sikerült előterjesztenünk egy közös állásfoglalásra irányuló indítványt, amelyet csaknem az összes képviselőcsoport támogat, mivel fontos kifejeznünk a törvényjavaslattal szembeni tiltakozásunkat, valamint támogatnunk az ugandai leszbikus, meleg és transzszexuális személyeket. Nem engedhetjük meg, hogy ilyen gyűlölettörvényeknek legyenek kiszolgáltatva, nem nézhetjük szó nélkül, hogy ilyesmi történjen.
<P>
Az Európai Parlament kötelessége kiállni az emberi jogok mellett, legyen szó a világ bármely részéről, és kötelességünk az is, hogy figyelmeztessük az ugandai parlamenti képviselőket arra, hogy például a cotonoui megállapodás is tartalmazza, hogy az emberi méltóság és az emberi jogok mindenkit megilletnek, és ezeket mindenkinek meg kell védenie. Remélem, hogy az előterjesztett állásfoglalást teljes egészében el fogjuk fogadni, mivel az ugandai leszbikus, meleg és transzszexuális személyek jogait védő szervezeteknek támogatásra van szükségük, többek között az Európai Unió támogatására is.
<SPEAKER ID="233" NAME="Michèle Striffler">
szerző. - (FR) Elnök úr, biztos úr, hölgyeim és uraim, arra a kérdésre, hogy az Európai Parlamentnek miért kell ezzel a kérdéssel foglalkoznia, azt válaszolnám, hogy az ugandai parlament elé terjesztett, homoszexualitás ellen irányuló törvénytervezet az alapvető szabadságok teljes figyelmen kívül hagyásáról tanúskodik, így azt semmiképpen nem szabad elfogadni.
<P>
Már a jelenleg érvényes ugandai törvények is büntetik a homoszexualitást. A nem kormányzati szervezetek már évek óta folyamatosan felhívják a figyelmet az említett csoportok ellen elkövetett erőszakra. A tény az, hogy ha 2010 januárjában elfogadják az új törvényt, az tovább fogja súlyosbítani a helyzetet, mivel az új törvény szerint a homoszexuális aktusokat életfogytig tartó börtönbüntetéssel vagy halálbüntetéssel is sújthatják, amennyiben a büntetendő személy HIV-pozitív.
<P>
A törvény az AIDS elleni küzdelmet is nagy mértékben akadályozná. Afrikában más törvények is léteznek a homoszexuálisok ellen. De ahogy Cashman úr is említette, ez a törvényjavaslat kivételes, mivel arra kényszeríti a polgárokat, hogy 24 órán belül jelentsék, ha homoszexuális aktusról szereznek tudomást. Ha valaki egy homoszexuális személy orvosa, szülője vagy tanára, akkor jelentenie kell, hogy az adott személy meleg vagy leszbikus, különben börtönbüntetést kaphat.
<P>
A törvényjavaslat ezenkívül az olyan nem kormányzati szervezetek, nemzetközi adományozók és humanitárius szervezetek törvényes munkáját is büntetendővé teszi, amelyek Ugandában az emberi jogok védelmén és előmozdításán fáradoznak.
<P>
Amikor Kampalában a kormány elé terjesztették a törvénytervezetet, a jogvédők világszerte határozottan elítélték, akárcsak számos állam, köztük Franciaország, az Egyesült Államok...
<P>
(Az elnök félbeszakítja a felszólalót.)
<P>
...valamint az európai fejlesztési biztos, De Gucht úr is. Ugandának a nemzetközi humanitárius jog és a cotonoui megállapodás értelmében be kell tartania kötelezettségeit.
<P>
Ha a helyzet nem változik, akkor az Európai Uniónak sürgősen és erőteljesen fel kell lépnie az ugandai hatóságoknál, és át kell gondolnia Ugandával szembeni kötelezettségvállalásait.
<SPEAKER ID="234" NAME="Elnök">
Striffler asszony, 12 másodperccel túllépte az idejét. Egy kicsit lassabban olvashatott volna, akkor még jobb lett volna a tolmácsolás, és képviselőtársai jobban tudták volna követni. Azoknak a képviselőknek, akik felolvassák felszólalásukat, azt javaslom, hogy előre adják oda a tolmácsoknak, mivel ez segít javítani a tolmácsolás minőségét.
<SPEAKER ID="235" NAME="Filip Kaczmarek">
a PPE képviselőcsoport nevében. - (PL) Elnök úr, egyesek szerint ezzel az üggyel nem kell foglalkoznunk, mivel a homoszexuálisok jogainak védelmét az emberi jogok indokolatlan kiterjesztésének tartják. Ez egy félreértés.
<P>
Az Emberi Jogok Egyetemes Nyilatkozata garantálja, hogy az emberi jogok mindenkit megilletnek, és azoktól megfosztani senkit nem szabad. A szexuális irányultsággal kapcsolatos tilalom nem újdonság. A probléma az, hogy a megkülönböztetésnek ezt a típusát nem mindenki tartja az emberi jogok megsértésének.
<P>
Ugandában és más afrikai országokban is vannak olyan vélemények, hogy az e kérdésbe való beavatkozásunk a neokolonializmus kifejeződése, vagy hogy olyan ügyekbe akarunk beavatkozni, amelyekhez semmi közünk. Ez is félreértés. Hiszen itt általános, egyetemes jogokról van szó. Ez nem csak valamiféle rigolya a részünkről. Tiszteletben tartjuk Uganda függetlenségét, de nem hallgathatunk, amikor a megkülönböztetés visszaszorítása helyett inkább annak növelésére tesznek kísérletet.
<SPEAKER ID="237" NAME="Kader Arif">
az S&D képviselőcsoport nevében. - (FR) Elnök úr, hölgyeim és uraim, örülök, hogy lehetőségünk van ma arra, hogy a szeptember 25-én az ugandai parlament elé terjesztett, homoszexualitás ellen irányuló törvénytervezetről beszéljünk.
<P>
Véleményem szerint egy olyan korban, amikor egyre gyakrabban találkozunk az emberi jogok megsértésének eseteivel, alapvető fontosságú, hogy a szabadságot sértő törvénytervezet kapcsán az Európai Parlament felejtse el a politikai megosztottságot, és a lehető leghatározottabban ítélje el a törvénytervezetet, valamint szólítsa fel az ugandai parlamentet a törvénytervezet elutasítására, illetve az ország törvényeinek felülvizsgálatára annak érdekében, hogy a homoszexualitás ne legyen büntetendő.
<P>
Ahogy Cashman úr hangsúlyozta, minden egyes nem kormányzati szervezet felemelte a hangját a törvénytervezet ellen, sőt, az AIDS elleni küzdelem legfőbb akadályának minősítette azt. A Bizottság De Gucht úr közvetítésével és a tagállamok nagy többsége - amelyek ily módon Obama elnök úr nyilatkozataihoz csatlakoztak - már elítélte a törvénytervezetet.
<P>
Ezért felszólítom a Bizottságot, hogy amennyiben a törvénytervezetet elfogadják, gondolja át Uganda iránti kötelezettségvállalásait. Egy olyan ország, amely - amennyiben a törvénytervezetet elfogadják - nemcsak a nemzetközi jogot, de a cotonoui megállapodás alapelveit is megsérti, a továbbiakban nem élvezheti az Európai Unió támogatását.
<P>
Hölgyeim és uraim, végezetül szeretném hangsúlyozni, hogy mindenkit megillet a szexuális irányultság szabadságának joga anélkül, hogy börtönbüntetéstől vagy halálbüntetéstől kellene félnie. Ez az elv vitathatatlan.
<SPEAKER ID="239" NAME="Raül Romeva i Rueda">
a Verts/ALE képviselőcsoport nevében. - Elnök úr, ezt a vitát Aminatou Haidar esetével szerettem volna kezdeni. De a mindannyiunk által ismert okoknál fogva nem tehetek így. De Uganda támogathatóságának kérdése is mindenképpen megérdemli a figyelmünket, és ismételten emlékeztet mindet arra, hogy a homofóbia elítéléséről új szöveget kell elfogadnunk.
<P>
A múltban már számos állásfoglalást elfogadtunk erről a problémáról, beleértve a kisebbségek védelmét és a megkülönböztetés elleni politikákat is. A már elfogadott szövegekhez ma hozzá kell adnunk ezt az új szöveget. Politikai választ kell adnunk arra, hogy egy ugandai parlamenti képviselő a homoszexualitás ellen irányuló törvénytervezetet terjesztett elő.
<P>
A törvénytervezet rendelkezései szerint az állítólagos leszbikus, meleg vagy biszexuális személyek életfogytig tartó börtönbüntetéssel vagy akár halálbüntetéssel sújthatók. A törvénytervezet olyan rendelkezést is tartalmaz, amely alapján bárki három évig terjedő börtönbüntetéssel sújtható - ideértve a heteroszexuális személyeket is -, aki 24 órán belül nem jelent minden általa ismert leszbikus, meleg, biszexuális vagy transzszexuális személyt, vagy aki az ilyen személyek emberi jogait támogatja. Ez azt jelenti, hogy ezen okokból közülünk is bárki ellen pert indíthatnak.
<P>
Emlékeztetnünk kell az Európai Uniót és a nemzetközi szervezeteket, hogy a szexuális irányultság a nemzetközi emberi jogi törvények által garantált magánélethez való jog hatáskörébe tartozik. Ezen törvények szerint biztosítani kell az egyenlőséget és a megkülönböztetésmentességet, valamint a véleménynyilvánítás szabadságát. Felszólítjuk a nemzetközi, kormányzati és nem kormányzati adományozókat, hogy a törvénytervezet elfogadása esetén bizonyos területeken szüntessék be a tevékenységüket.
<P>
Határozottan ellenzek minden, a halálbüntetés bevezetésére irányuló lépést. Amennyiben az ugandai hatóságok nem tesznek eleget ezeknek a követelményeknek, fel kell szólítanunk a Tanácsot és a Bizottságot, hogy gondolják át Ugandával szembeni kötelezettségvállalásaikat, amennyiben a törvénytervezet hatályba lép és megszegik a nemzetközi emberi jogi jogszabályokat. Ezért emlékeztetni szeretném az ugandai kormányt a nemzetközi jog és az egyetemes jogok tiszteletben tartására felszólító cotonoui megállapodás értelmében rá háruló kötelezettségekre.
<SPEAKER ID="241" NAME="Ana Gomes" AFFILIATION="S&amp;D">
(PT) Európának minden rendelkezésére álló eszközzel be kell avatkoznia ebbe az ügybe, különösen ami a cotonoui megállapodás hatályát illeti. Követelnünk kell a drákói törvénytervezet haladéktalan visszavonását; ellenkező esetben annak következményei lesznek Ugandával való gazdasági és politikai együttműködésünkre.
<P>
Amikor értesültem a törvénytervezet tartalmáról, és amikor tudósításokat hallottam az ugandai, szudáni, iráni és nigériai homoszexuálisok szomorú sorsáról, hogy csak néhány példát említsek, rájöttem, hogy számos kultúrában még mindig mélyen gyökerező homofóbia van jelen, amely súlyosan sérti ezen országok emberi jogi kötelezettségeit. Sokkoló az egyesült államokbeli, szélsőjobboldali evangélikus keresztények szerepe az ilyen jellegű afrikai kezdeményezések mobilizálásában és finanszírozásában.
<P>
Európának és intézményeinek minden tőlük telhetőt meg kell tenniük a szóban forgó országokban az intolerancia gonosz, obskurantista ügynökei befolyásának semlegesítésére és leküzdésére, mivel azok a gyűlölet-bűncselekmények új hullámát szítják Afrikában.
<SPEAKER ID="243" NAME="Luis Yáñez-Barnuevo García" AFFILIATION="S&amp;D">
(ES) Elnök úr, az ugandai törvénytervezet hatalmas felháborodást keltett a Parlamentben. Üdvözlöm a tényt, hogy a különböző képviselőcsoportok nevében felszólaló képviselők teljes egyetértésben nyilatkoztak. Úgy gondolom, ez arra enged következtetni, hogy a Parlament egyhangúlag vélekedik a kérdésről. Pusztán azért kértem szót, hogy én is csatlakozzam az előttem szólókhoz, mielőtt a későbbiekben ennek megfelelően szavaznék.
<P>
Támogatom Cashman urat, a szerzőket és a képviselőcsoportok felszólalóit. Mégpedig azért, mert az intolerencia, a megkülönböztetés és jelen esetben a homofóbia és a halálbüntetés elleni küzdelemben nagyon határozottan kell fellépnünk, és a Bizottságot és a Tanácsot is határozottságra szólítom fel. Állhatatosan kell küzdenünk, amíg nem sikerül visszavonatnunk ezt az igazságtalan törvénytervezetet. A törvénytervezet elfogadása egyenértékű lenne azzal, mintha Ugandában ismét a gyarmati állapotok uralkodnának.
<SPEAKER ID="245" NAME="Cristian Dan Preda" AFFILIATION="PPE">
(RO) Én is szeretném elmondani, hogy megrémít ez a törvény. Magától értetődik, hogy mi itt, Európában nem fogadhatjuk el, hogy az emberek ellen szankciókat alkalmazzanak szexuális irányultságuk miatt, illetve amiatt, mert nem jelentik egy másik személy szexuális irányultságáról szerzett információikat.
<P>
Szeretném azt is hangsúlyozni, hogy épp most, amikor erre a mostani vitánkra sor kerül, zajlik a cotonoui megállapodás második felülvizsgálata. A megállapodás Ugandára is vonatkozik, és világosan kimondja az emberi jogok tiszteletben tartásának követelményét. A Fejlesztési Bizottság tagjaként e hét hétfőjén Jolie asszonynak a cotonoui megállapodás második felülvizsgálatáról szóló jelentésére is szavaztam.
<P>
Úgy gondolom, hogy a mai vita - bár a múlt hónap folyamán korábban is sor kerülhetett volna rá - megerősíti azt az álláspontunkat, hogy nyilvánvalóan el kell utasítanunk azt, ami Ugandában zajlik.
<SPEAKER ID="247" NAME="Heidi Hautala" AFFILIATION="Verts/ALE">
(FI) Elnök úr, szeretném ezt a vitát kiegészíteni annyival, hogy mindenkit emlékeztetnék arra, hogy a Nemzetközi Büntetőbíróság statútumának felülvizsgálatával foglalkozó konferenciára a tervek szerint Uganda fővárosában, Kampalában kerül sor jövő év májusában. Ez a fontos büntetőbíróság már 10 éve létezik, és remélem, hogy az ugandai kormány minden szempontból felül fogja vizsgálni törvényeit annak biztosítása céljából, hogy azok összhangban legyenek a nemzetközi megállapodásokkal, és megfeleljenek a megkülönböztetésmentesség elvének.
<SPEAKER ID="249" NAME="Paweł Samecki">
a Bizottság tagja. - Elnök úr, a Bizottság nagyon aggályosnak tartja a nemrégiben az ugandai parlament elé terjesztett, homoszexualitás ellen irányuló törvénytervezetet. A törvénytervezet elfogadása olyan komoly emberi jogi kérdéseket vetne fel, amelyeket a Bizottság alapvető fontosságúaknak tart.
<P>
A Bizottság szerint a homoszexualitás büntetendővé tétele, amelyről a törvénytervezet rendelkezik, ellenkezne az ENSZ emberi jogi egyezményeivel. Ezeket az egyezményeket Uganda is ratifikálta. Ez azt jelenti, hogy jogilag kötelezte magát azok betartására, mindenféle megkülönböztetés nélkül. Az ország törvényeinek összhangban kell állniuk a nemzetközi emberi jogi kötelezettségekkel. A törvénytervezet ellentmond a szexuális irányultságról és nemi azonosságról szóló, az EU által is támogatott, 2008. december 18-i ENSZ-nyilatkozatnak is, amely biztosítja, hogy a homoszexualitás nem büntethető.
<P>
De Gucht biztos úr Museveni elnöknek írt novemberi levelében személyesen is kifejezte ezeket az aggályokat. Hangsúlyozta, hogy a Bizottság és az Európai Parlament elsődleges fontosságúnak tartja az emberi jogok tiszteletben tartását. Hangot adott annak is, hogy bízik az ugandai elnökben, valamint abban, hogy ezt az óriási visszalépést jelentő törvényt nem fogják elfogadni.
<P>
Ugandában a küldöttségek elnöksége és vezetői a 8. cikk szerinti üléseken, a miniszterelnökkel és az igazságügyi miniszterrel való találkozókon számos alkalommal felvetették ezt a témát az ugandai kormánynak, valamint az Ugandai Emberi Jogi Bizottságnak is. A legutóbbi, december 3-i démarche keretében az EU elnöksége és a helyi trojka találkozott a megbízott külügyminiszterrel is, akinek szintén kifejezték komoly aggályaikat az alapvető szabadságok tiszteletben tartásával kapcsolatban, és emlékeztették Ugandát nemzetközi kötelezettségeire. A miniszter megemlítette, hogy a hagyományos értékeket és a kulturális tradíciókat időbe telik megváltoztatni, valamint hogy állítólag az is előfordul, hogy szervezett kampányok keretében próbálják a szegényeket rávenni arra, hogy váljanak homoszexuálissá, mivel így akarnak belőlük hasznot húzni; de a miniszter ugyanakkor tudomásul vette ez EU álláspontját, és ígéretet tett arra nézve, hogy személyesen továbbítja azt a kabinetnek és a parlamentnek, hogy megalapozott döntést hozhassanak.
<P>
A Bizottság reméli, hogy ezek a démarche-ok a többivel együtt - az EU és Uganda között folyamatban lévő partnerség szellemében - a törvénytervezet felülvizsgálatához fognak vezetni annak érdekében, hogy az összhangba kerüljön a szexuális irányultságon alapuló megkülönböztetésmentesség nemzetközi elveivel.
<SPEAKER ID="250" NAME="Elnök">
A vitát lezárom.
<P>
A szavazásra a vita végén kerül sor.
