<CHAPTER ID="016">
Egyperces felszólalások fontos politikai kérdésekben
<SPEAKER ID="032" NAME="Kinga Gál" AFFILIATION="PPE-DE">
(HU) A múlt héten harmadik alkalommal szervezte meg a Tudomány Világfórumát a Magyar Tudományos Akadémia az EU-val, az UNESCO-val és a Tudomány Nemzetközi Tanácsával együttműködve. Több mint 60 ország tudósai, döntéshozói vettek részt a tudomány világfórumán, köztük 4 államfő, az UNESCO főtitkára, valamint a Bizottság környezetvédelmi [...] (közbevetés: Elnézést elnök úr, így nem tudom folytatni!)
<P>
Amint egy új környezetvédelmi világszervezet létrehozására Sólyom László, Magyarország köztársasági elnöke is javaslatot tett beszédében, az Egyesült Nemzetek környezetvédelmi programjának vezetői itt jelentették be egy új nemzetközi szervezet megalakulását. A világfórumon javaslat hangzott el, hogy minél több ország parlamentje állítsa fel a jövő generációk biztosa intézményét.
<P>
A világfórum fő üzenete, hogy a tudománynak és a politikának együtt kell fellépnie a klímaváltozás és a környezet pusztulásának megfékezéséért. A résztvevők szerint Budapesten megszületett a "tudományos Davos” vagyis az, amit Davos jelent a gazdaság számára, azt jelentheti Budapest a tudományban.
<P>
A rendezvénysorozat következő lépése 2009, amikor a világ tudományos, oktatási és gazdasági minisztereit célozták meg vendégül látni Budapesten - mint a kreativitás éve fő rendezvénye. Kérem a Bizottságot és Önöket, hogy támogassák a rendezvényt és a mögötte álló elképzelést, mely szerint közösen kell kiállnunk a környezet és a fenntarthatóság ügye mellett saját magunk és a következő generációk érdekében. Köszönöm a szót, elnök úr.
<SPEAKER ID="033" NAME="Eluned Morgan" AFFILIATION="PSE">
Elnök úr, az uniós politikákkal kapcsolatos egyik legnagyobb probléma a végrehajtás. Ez különösen is igaz a Lisszabonnal és a klímaváltozással kapcsolatos irányelvekre.
<P>
2006. január 4-én kellett volna az épületek energiahatékonyságára vonatkozó irányelvet minden tagállamban végrehajtani. Ez nagy léptékű energia-megtakarításokhoz vezetett volna. A baj az, hogy csak nyolc ország számolt be teljes áttérésről időben. Ez azt jelenti, hogy az alábbi országok egyike sem hajtotta végre azokat a jogszabályokat, amelyekre ígéretet tett: Franciaország, Olaszország, Belgium, Luxemburg, az Egyesült Királyság, Spanyolország, Ausztria, Finnország, Svédország, Észtország, Lettország, Lengyelország, Csehország, Szlovénia, Magyarország, Románia, Görögország, Ciprus és Málta.
<P>
Az EU el fogja veszíteni a hitelességét, és nem fogják komolyan venni a szén-dioxid kibocsátás csökkentésére vonatkozó kísérleteit, ha a jogszabályait maga sem tartja időben tiszteletben. Ezért sürgetem Önöket: írjanak az említett tagállamoknak, hogy gyorsítsák fel ennek a fontos irányelvnek a végrehajtását.
<SPEAKER ID="034" NAME="Cristian Silviu Buşoi" AFFILIATION="ALDE">
(RO) Olaszország területén belül az olasz állampolgárok biztonsága az olasz kormány kizárólagos hatáskörébe tartozik. Abba Románia kormánya semmilyen módon nem avatkozhat bele. Amit Románia kormánya megtehet, és meg is tette, az az, hogy együttműködik az olasz kormánnyal, és biztosítja számára az összes szükséges információt annak érdekében, hogy a román állampolgárok által elkövetett esetleges bűncselekményeket megakadályozzák.
<P>
Az olasz kormány mindezidáig nem alakított ki stratégiát arra nézve, hogyan javítsa a határain belül élő romák helyzetét. Ennek a legjobb bizonyítéka az, hogy az olasz kormány a romák integrációja céljából eddig nem pályázott uniós alapokra, noha egyértelmű volt, hogy a romák elkezdtek olyan problémát jelenteni, amellyel már jó néhány éve el kellett volna kezdeni foglalkozni.
<P>
Az európai uniós tagállamoknak jogában áll a bűncselekményt elkövető polgárokat kiutasítani az országukból, de az Európai Unió egyetlen országának sincs joga európai polgárokat kiutasítani a területéről, akik lehet, hogy bűnözők, de nem követtek el semmi olyasmit, amely miatt vádat lehetne ellenük emelni.
<P>
A 2004. évi 38. irányelv részletezi az ilyen jellegű helyzeteket, az olasz kormányrendelet pedig átlép az európai irányelv szellemén.
<P>
Az Európai Parlamentnek és az uniós tisztviselőknek állást kellene foglalniuk a 2007. november 1-jei 181. kormányrendelettel kapcsolatban, és megkérni az olasz parlamentet, hogy a jogszabály végső formája feleljen meg az uniós irányelv betűjének és szellemének.
<SPEAKER ID="035" NAME="Mirosław Mariusz Piotrowski" AFFILIATION="UEN">
- (PL) Elnök úr, a közelmúltban Valéry Giscard d'Estaing, volt francia elnök, illetve a végül a francia és a holland népszavazás által elvetett alkotmányos szerződés fő tető alá hozója azt nyilatkozta, hogy a Lisszabonban elfogadott uniós reformszerződés nem több, mint az alkotmányos szerződés átdolgozott változata, amelyből az alkotmányra tett utalásokat szándékosan kivették.
<P>
Hadd idézzem őt szó szerint: "mindenekelőtt elhárítani a népszavazások jelentette mindennemű veszélyt azáltal, hogy elkerüljük az alkotmányos szóhasználat minden formáját” - idézet vége.
<P>
Így értesültek róla az uniós polgárok, hogy a reformszerződésről tartott népszavazás veszélyt jelent Európára nézve, és a szerződés megalkotói elismerik, hogy szándékos manipulációkat hajtottak végre Európa népeinek a megtévesztése érdekében.
<P>
Ez a felháborító kijelentés azt mutatja, hogy a szerződésről tartott népszavazásoknak igenis helyük van, ám a megtartásuk előtt becsületes vitára van szükség, nem utolsósorban az Európai Parlament nyújtotta fórumon. A választópolgárainknak tisztában kell lenniük azzal, mi is valójában ez a dokumentum.
<SPEAKER ID="036" NAME="Věra Flasarová" AFFILIATION="GUE/NGL">
(CS) Hölgyeim és uraim, a közelmúltban cseh állampolgárokkal találkoztam, amikor is arról tájékoztattak, hogy még mindig vannak olyanok, akik nehézségekkel találják szembe magukat a még mindig függőben lévő, külföldre utazó fogyatékos személyeknek adott engedményekre vonatkozó uniós szabályozás harmonizálása tekintetében. Már felszólaltam az idén a Parlamentben arról, hogy az uniós jogszabályok harmonizálása, ami lehetővé tenné a különböző fokú értelmi vagy fizikális fogyatékkal élő emberek számára, hogy az egész EU területén a különféle engedményekre jogosító egyetlen iratot beszerezzenek, egyúttal a szabad mozgáshoz való joguk gyakorlását tenné lehetővé, mivel így képesek lennének a társadalmunkban való teljesebb részvételre.
<P>
A polgárok egy másik kérdéskörnek is hangot adtak, amely megérdemli a figyelmünket, ez pedig az Európai Szociális Alaphoz pénzügyi támogatásért benyújtható pályázatok határideje. Nagyra értékelem, hogy az alapok a rászoruló polgárokra irányulnak. Ugyanakkor a pályázatok elkészítése és beadása a pályázat kiírása és határideje között rendelkezésre álló idő alatt a fogyatékosokkal foglalkozó szervezetek szerint még egy teljesen egészséges embertől is néha emberfeletti teljesítményt kíván. Tudom, hogy a reformszerződés jobban figyelembe fogja venni a fogyatékkal élőket, de az sem fog mindent megoldani. Így tehát vetnünk kell egy pillantást arra, hogy nem kellene-e több figyelmet szentelni a fogyatékkal élő embereknek. Hol van a határ fogyatékos és nem fogyatékos között? A segítségnyújtásban ki ad és ki kap valójában? Bármelyikünk egy nap hirtelen a képlet másik oldalán találhatja magát.
<SPEAKER ID="037" NAME="Bernard Wojciechowski" AFFILIATION="IND/DEM">
- (PL) Elnök úr, a lengyel sajtó arról számolt be, hogy a 2004. március 11-ei madridi terroristatámadás áldozatainak emléket állító emlékműről lemaradt két lengyel nő neve. A hiányzó nevek Danuta Teresa Szpila és Alina Maria Bryk. Az érintettek családja ezt zokon vette. Az emlékművet nyolc hónappal ezelőtt adták át.
<P>
Marokkói és román bevándorlók neveit szintén lehagyták. Ezért azt kérdezem most spanyol képviselőtársaimtól, vajon ezt a hibát orvosolták-e már. Ezek a nevek miért nem szerepeltek az emlékművön? Önt is szeretném megkérni, elnök úr, hogy kísérje figyelemmel az ügyet, és járjon közben a sértettek nevében.
<SPEAKER ID="038" NAME="Dimitar Stoyanov" AFFILIATION="ITS">
(BG) Elnök úr, képviselőtársaim, Ahmed Dogan, az alkotmányellenes török párt, a Jogokért és Szabadságért Mozgalom (MRF) vezetője, amely a bolgár kormányban mandátummal rendelkezik, a helyhatósági választások második fordulójának estéjén azt nyilatkozta, hogy a szavazatok megvásárlása európai gyakorlat. Ez a gyalázatos kijelentés jogosan keltette fel Markus Södernek, az európai ügyekért felelős bajor miniszternek a haragját. A Die Welt című napilapnak adott interjúban Söder azt követelte, hogy végezzenek vizsgálatot, és állítsák le a Bulgáriának nyújtott uniós alapok folyósítását.
<P>
Az MRF egy török terrorista szervezet politikai utódja. Ahmed Dogan alapította azt a szervezetet, amiért elítélték és terroristaként bebörtönözték. A kezdet kezdetétől az Ataka Párt mindig ellenezte ennek a maffiaszerű struktúrának a létét, amelynek az anyagi hátterét szavazatvásárlásra, illetve illegális gazdasági tevékenységre és a saját országukban bolgár állampolgárok elleni iszonytató diszkriminációra használják.
<P>
Az uniós alapok folyósításának leállítása azt jelentené, hogy egy politikai maffiózó miatt a bolgár nép bűnhődik. Ezért jobb lenne inkább Ahmed Dogant leállítani! Ha őszerinte a szavazatvásárlás európai gyakorlat, akkor elképzelhetik, hogyan került ide, az Európai Parlamentbe, a liberális képviselőcsoportba négy képviselő a Jogokért és Szabadságért mozgalomból!
<P>
A Parlamentnek el kellene ítélnie Ahmed Dogan antidemokratikus kijelentéseit, és vizsgálóbizottságot kellene létrehoznia, amely megvizsgálná a nemrégiben lezajlott helyhatósági választásokat és az idén májusban megtartott európai parlamenti választásokat. Köszönöm!
<SPEAKER ID="039" NAME="Jaroslav Zvěřina" AFFILIATION="PPE-DE">
(CS) Hölgyeim és uraim, Csehország állampolgárai örömmel üdvözölték kilenc uniós tagállamnak a schengeni térségbe való felvételéről született végső határozatot. Ez a biztonsági rendszerrel és a nemzeti határok védelmével kapcsolatos formális változtatásokkal fog járni, valamint elő fogja segíteni a javak és a személyek szabad áramlását, de meglepő komplikációkhoz is fog vezetni. A dél-csehországi, bajorországi és felső-ausztriai helyi hatóságok közelmúltban lezajlott találkozóján néhány szakértő megemlítette, hogy a Šumava Nemzeti Park úgynevezett "senkiföldje” lehet az új válaszfal a volt határok mentén. Egyes bajorországi turistaútvonalak határosak a senkiföldjével, és a szigorú környezetvédelmi jogszabályok miatt ezek az útvonalak nem vezethetnek át cseh területen. Nem is olyan régen még vasfüggöny húzódott a cseh-osztrák és a cseh-német határon, amely Csehszlovákiát, egy totalitárius kommunista rezsim uralta országot elvágta a volt Kelet-Németországtól, a demokratikus világtól. Lehet, hogy megérjük, hogy az ebben a térségben élőket nem vas-, hanem zöldfüggöny választja majd el egymástól.
<SPEAKER ID="040" NAME="Bernd Posselt" AFFILIATION="PPE-DE">
(DE) Elnök úr, elnézést kérek, de a kettővel ezelőtti hozzászólás német fordítása közben az amúgy fantasztikusan jól dolgozó tolmács azt mondta, hogy Söder úr Bulgária európai ügyekért felelős minisztere. Nos, én fontosnak tartom kiemelni, hogy Söder úr valójában Bajorország európai ügyekért felelős minisztere, és ez mutatja, mennyire fontos, hogy újból megkaphassuk a jegyzőkönyveket papíron is és nem csak az audiovizuális felvételeket.
<SPEAKER ID="041" NAME="Elnök">
Ezt megjegyezzük.
<P>
Dîncu úré a szó. Nincs itt?
<SPEAKER ID="042" NAME="Richard Corbett" AFFILIATION="PSE">
Elnök úr, ez egy "catch-the-eye” eljárás szerinti vita (vagyis a tekintetünkkel jelezzük a felszólalási szándékot).
<P>
Hogyan tudta úgy jelezni a tekintetével az említett képviselő a felszólalási szándékát, ha itt sincs?
<SPEAKER ID="043" NAME="Elnök">
Értem, Ön szeretné előmozdítani a "catch-the-eye” eljárást, nos, ez sikerült is!
<SPEAKER ID="044" NAME="Kristian Vigenin" AFFILIATION="PSE">
Elnök úr, szeretném felhívni a figyelmét a szélsőjobboldali szélsőséges erők egyre fokozódó aktivitására, amelyről néha hajlamosak vagyunk megfeledkezni, sőt még meg is bocsátani.
<P>
Kevesebb mint egy hónap alatt egy sor aggasztó esemény tanúi voltunk. Októberben egy fiatal olaszokból álló csoport meggyalázta a holokauszt emlékét, amikor a dachaui koncentrációs táborban Hitlert éltető jelszavakat kiáltoztak. Spanyolországban, Barcelonában és Madridban rasszista támadások értek bevándorlókat. Budapesten a félkatonai Magyar Gárda megmutatta kíméletlen arcát. Az elmúlt napokban láttuk, hogy az európaiságunk legalapvetőbb értékeivel szemben álló szélsőjobboldali eszmék megfertőzték a belgiumi és olaszországi politikai életet, és hatással voltak politikai döntésekre és cselekvésre.
<P>
Különös figyelmet kell szentelnünk a múlt heti prágai szélsőjobboldali tüntetésnek, amely a kristályéjszakaként ismert 1938. november 9-i antiszemita tisztogatást kísérlete meg megünnepelni. Ezek az események egyre inkább a mindennapjaink részévé válnak. Itt az ideje, hogy felébredjünk. Nekünk, az Európai Parlamentben a minket ebbe a Házba hozott eszmékért vívott küzdelemben a tűzvonalban kellene küzdenünk: a békéért, a demokráciáért, a toleranciáért, az igazságért és a szolidaritásért. Hadd hangsúlyozzam, hogy a szélsőjobboldali képviselőcsoport jelenléte ebben a Parlamentben Európa-szerte bátorítja a szélsőségeseket. Egyetlen reményem, hogy a demokráciával való ilyen jellegű visszaélésnek egyhamar véget lehet majd vetni.
<SPEAKER ID="045" NAME="Marios Matsakis" AFFILIATION="ALDE">
Elnök úr, már majdnem bizonyos, hogy a száj- és körömfájás vírusa, amely a múlt nyáron a brit gazdaságnak hatalmas kárt okozott, a Surrey megyei Pirbright laboratóriumból szabadult el. Ez a létesítmény uniós referencialaboratórium, amelynek az állatainkat védenie kellene a fertőző betegségektől, nem pedig hozzá nem értésből fakadóan járványt okozni.
<P>
Az elmúlt két hétben ugyanez a laboratórium volt a főszereplője annak az eseménynek, ami ugyancsak fiaskónak tűnik. A száj- és körömfájással kapcsolatban Ciprusról beküldött állati mintákról zavaros és néha egymásnak ellentmondó eredményeket tartalmazó nyilvántartást állított ki. A szigeten élő gazdák százait súlyosan érintette ez a nyilvánvalóan felelőtlen magatartás. A ciprusi hatóságok a zűrzavar miatt az Európai Bizottságot okolják, és az állampolgárok érthető módon meglehetősen feszültek.
<P>
Mielőtt Pirbright újabb veszélyes baklövést követ el, legyen szíves megkérni a Bizottságot, hogy vegye le ezt a laboratóriumot az állategészségügyi vizsgálatok végzésére alkalmas referencialaboratóriumok listájáról, és a mezőgazdaság kedvéért vegyen fel helyette egy megbízhatóbb létesítményt.
<SPEAKER ID="046" NAME="Mieczysław Edmund Janowski" AFFILIATION="UEN">
- (PL) Elnök úr, egy olyan kérdést szeretnék felvetni, amelyet nem is olyan régen a bőrünkön éreztünk; nevezetesen a nyári időszámításról a télire való átállást (és márciusban vissza).
<P>
Azt mondják, hogy ezáltal jelentős energia-megtakarítást lehet elérni. Nekem azonban úgy tűnik, ez nincs így, mivel a napsütötte órák száma emiatt nem változik meg. Az utcai világításra használt elektromos áram mennyisége sem, mivel azt automata szerkezet szabályozza, annak függvényében, hogy mennyi természetes fény áll rendelkezésre.
<P>
Az ipari létesítmények áramfogyasztása sem változik meg. Mindössze a háztartási áramfogyasztásban lelhető fel némi megtakarítás, de új menetrendeket kell nyomtatni, a vonatok megállnak, az idősek és a gyermekek számára nehézkes az átállás, és megbomlik az információs rendszerek rendje is. Örömmel nyugtáznám, elnök úr, ha a Parlament az óraátállítás nyereségeinek és veszteségeinek tárgykörében irányadó tájékoztatásban részesülne a Bizottság részéről.
<SPEAKER ID="047" NAME="James Nicholson" AFFILIATION="PPE-DE">
Elnök úr, szeretném a Ház figyelmét felhívni a FIFA-nak, a labdarúgás irányító szervezetének egy javaslatára, amely lehetővé tenné, hogy az Észak-Írországban született labdarúgók az Ír Köztársaság nemzeti válogatottjában játsszanak. Az észak-ír labdarúgó válogatott több évtizedes múlttal büszkélkedhet, és rengeteg nagyszerű futballcsapatot vonultatott már fel az évek során, amelyek Európában sok nagy nemzetet győztek le. Azok alatt az évek alatt Észak-Írország sok nehézségen ment keresztül, mint ahogy ez az elmúlt 30 évre általában jellemző volt Észak-Írországban, de a labdarúgás mindvégig olyasvalami volt, ami össze tudta hozni az embereket. Így a FIFA-nak nyíltan megmondom: rossz úton jár, és egyáltalán nem segíti elő Észak-Írország esélyeit, hogy a jövőben tovább tudjon fejlődni, különösen is most, amikor úgy gondoltuk, hogy kezd minden visszatérni a normális kerékvágásba.
<SPEAKER ID="048" NAME="Glyn Ford" AFFILIATION="PSE">
Elnök úr, a Cadbury Schweppes ügyét szeretném megemlíteni, amely a választókerületemben épp most jelentette be, hogy bezárja a keynshami gyárát, ami miatt 500-an veszítik el az állásukat, és áthelyezi a gyártást Lengyelországba. Ezt a brit és a lengyel szakszervezetek is ellenezték, mivel úgy gondolják, hogy ezáltal a Cadbury Schweppes megpróbálja minimalizálni a kiadásait, és olyan embereket fog felvenni, akik hajlandóak a legalacsonyabb bérért is munkába állni.
<P>
250 éve állítanak elő csokoládét Keynshamben, amelyből közel 100 év termelése a Cadbury Schweppes égisze alatt zajlott. 500-an maradnak munka nélkül most a gyárban, de ha az érintett alvállalkozókat is beleszámítjuk, a munkanélkülivé válók száma elérheti akár az 1500-at is.
<P>
A vállalat azt reméli, hogy uniós pénzből tudja majd finanszírozni a gyártás áthelyezését. Teljes mértékben támogatom az európai munkahelyteremtő projekteket, és remélem, hogy a Bizottság továbbra is folytatja majd ezeket - legyen szó az Egyesült Királyságról, Lengyelországról vagy bármely más országról -, de az Európai Unióból származó pénzt akkor használják munkahelyteremtésre, nem pedig munkahely-áthelyezésre. Remélem, elég világosan kifejezzük majd a Bizottságnak, hogy nem számítunk arra, hogy finanszírozni fogja ennyi ember munkanélkülivé válását.
<SPEAKER ID="049" NAME="Czesław Adam Siekierski" AFFILIATION="PPE-DE">
- (PL) Elnök úr, az EU integrációja fázisok sorozatán megy keresztül. A schengeni szerződés végrehajtásának eredményeképpen az államok egy újabb csoportja válik egy olyan térség részévé, ahol nincsenek határok, és az országok közötti ellenőrzéseket megszüntették. Üdvözöljük ezt, mivel Lengyelország keleti határának tetemes része uniós határ is.
<P>
A schengeni intézkedések hatályba lépése arra kötelezte Lengyelországot, hogy ezen a határszakaszon speciális ellenőrzéseket végezzen. Különösen is az Ukrajnával közös határszakaszra gondolok. Ukrajna olyan állam, amely a demokratikus és gazdasági átalakulása folytán az EU számára egyre fontosabb partnerré válik. Lengyelországot és Ukrajnát évszázados szomszédsági történelem köti össze. Ma pedig az állampolgáraink és népeink között különösen közeli kapcsolatokra és együttműködésre van szükség.
<P>
Ezért jó feltételeket kell teremtenünk, és egyszerűsíteni kell az ukrán-lengyel határ átlépését - vagyis az Ukrajna és az EU közötti határ átlépését -, a fölösleges adminisztrációs követelményeket és költségeket pedig a minimálisra csökkenteni. Ennek nem a válaszfalat jelentő határnak kellene lennie, hanem a jószomszédi együttműködésé - olyan határé, amely a jövőben csak formálisan fog létezni, papíron, amikor már Ukrajna is az EU tagállama lesz - és reméljük, hogy ez így is fog történni.
<SPEAKER ID="050" NAME="Viktória Mohácsi" AFFILIATION="ALDE">
(HU) Tisztelt elnök úr, kedves képviselőtársaim! Az Olaszországban kialakult romániai romák helyzete kapcsán kialakult helyzetről kívánok szólni. Sajnálatosnak tartom, hogy egy ilyen tragédia kellett, hogy elvezessen ahhoz, hogy a mindenki által másként értelmezett olasz döntés rávilágítson arra a valódi problémára, melyet emlékezetem óta képviselek minden egyes fórumon.
<P>
Ebben a teremben is Románia és Bulgária csatlakozásának vitái során mindig említést tettem a romák integrációs politikájának hiányáról. Amennyiben a kisebbségi csoportok egy jobb élet reményében hagyják el hazájukat, az is probléma. De az is óriási probléma, hogy diszkriminatív helyzetek állnak elő az Európai Unió határain belül és bizonyos csoportok, kisebbségi csoportok szülőhazájukat kényszerülnek elhagyni.
<P>
Itt az ideje egy olyan átfogó stratégia megalkotásának, amelyet már a 2005-ös áprilisi határozatunk is megszavazott - ez a Parlament szavazta meg -, melyben már kértük, hogy a Bizottság sürgesse a tagállamokat a stratégia megalkotására. Románia, Bulgária, Magyarország és Szlovákia már a stratégiát megalkotta, részese a Romák integrációja évtizede című programnak.
<P>
Ha nem volt elegendő sem a Bizottságnak, sem a többi tagállamnak a 2005-ös iránymutatás, parlamenti határozat, újra elő kell venni az ügyet. Nemcsak egy átfogó romastratégia megalkotására van szükség, de a stratégia megalkotásának sürgetésére és komolyságára való tekintettel egy úgynevezett EU-alapot kell mihamarabb létrehozni a romák teljes körű integrációja érdekében, különösen az oktatási szegregáció megszüntetése érdekében.
<SPEAKER ID="051" NAME="Hanna Foltyn-Kubicka" AFFILIATION="UEN">
- (PL) Elnök úr, most valójában a burmai helyzetről kellene beszélnem, de a hozzám eljutott információ arra kötelez, hogy újra Oroszországra hívjam fel a figyelmet.
<P>
Amíg Mafrában az európai uniós csúcstalálkozó előkészületei zajlottak, az oroszországi Kazanyban, Moszkvától 720 km-re a hatóságok és a média közötti régóta húzódó csata egy újabb fordulójára került sor. Ez alkalommal Natalia Petrova játszotta az áldozat szerepét, aki dokumentumfilmeket készít többek között Csecsenföldről. A kínzók szerepét a helyi rendőrség civil ruhás tisztjei alakították.
<P>
Natalia Petrovát otthon, a szülei és a két kisgyermeke szeme láttára tartóztatták le. Letartóztatása közben elvesztette az eszméletét, ütlegelték, és cigarettával megégették. A rendőrségen tért magához, ahonnan pár óra múlva kiengedték. Az újságíró egyik lánya és édesanyja is sérüléseket szenvedett. Ezek lennének egy demokratikus államban, amely az Európa Tanács tagja, a rendőri viselkedés bevett normái? Kíméletlenül nyilvánosságra kell hozni ezen a fórumon ezeket az eseményeket ahhoz, hogy Európa ráébredjen, mi is folyik valójában Oroszországban?
<SPEAKER ID="052" NAME="Pedro Guerreiro" AFFILIATION="GUE/NGL">
(PT) Szeretném az Európai Parlament plenáris ülésének megnyitóját arra használni, hogy együttérzésünket fejezzem ki a Gestnave és az Erecta dolgozóinak, akik kitartó és bátor küzdelmet folytatnak a Lisnavéba való integrálódásért. Ez a beolvadás, ha sikerül elérniük, pusztán annak a végrehajtása, amelyet a portugál állam és a Mello-csoport között 10 évvel ezelőtt megkötött megállapodás előírt a Setúbal-félsziget hajógyártási iparának átstrukturálása keretén belül, de annak is, amit a portugál munkatörvénykönyv előír.
<P>
Végül szeretném teljes körű támogatásunkról biztosítani a Gestnave, az Erecta és a Lisnave munkavállalóit azért a megszámlálhatatlan mennyiségű kezdeményezésükben, amelyet az évek során azért tettek, hogy érvényesítsék a törvényt, igazságot szolgáltassanak a munkavállalóknak, valamint a hajógyártás jövőjének, illetve helyreállítsák a portugál ipart.
<SPEAKER ID="053" NAME="Avril Doyle" AFFILIATION="PPE-DE">
Elnök úr, egy nemrégiben megjelent írországi közvélemény-kutatás szerint a reformszerződés támogatottsága aggasztóan alacsony, mindössze 25% az igennel szavazók aránya, míg 62% még mindig bizonytalan. Ezen a héten ugyanakkor a Bizottság 2008. évre szóló jogszabályozási munkaprogram-tervezete azt írja, hogy "tovább dolgozunk azon, hogy a vállalatok az egész EU-ban érvényes adóalapot is választhassanak.”
<P>
Írországban a társaságiadó-kulcs az 1980-as években 50% volt, amit egy évtizeddel később 12,5%-ra csökkentettek. Ezt dr. Sean Barrett, a dublini Trinity College professzora így jellemezte: "a legfontosabb politikai intézkedés, amely elérte, hogy Írország átalakuljon”.
<P>
Az egész EU-ban érvényes adóalap fogalma azzal a veszélyes opcióval, hogy az adott országban érvényes adókulcs alapján szednék az eladások után fizetendő társasági adót aláássa a bizalmat, és hozzájárul Írországban az egyre növekvő euroszkepticizmushoz, és a reformszerződés ratifikációjának a kontextusában igen kevéssé van most helye.
<P>
Ezért azt kérem, hogy ez az ügy sürgősen kerüljön a Bizottság elé. A javasolt szerződés lényeges elemeire és a belső piac valódi akadályaira kellene összpontosítanunk, nem pedig arra, hogy veszélyeztessük a feltörekvő piacokat, a belső befektetést és a szerződés jövőbeli ratifikációját egy nem bölcs, bizalmatlanságot keltő és így elfogadhatatlan közös adóalap javaslat kidolgozásával.
<SPEAKER ID="054" NAME="Elnök">
Figeľ biztos úr jelen van, biztos vagyok benne, hogy jól megjegyzi az Ön által mondottakat.
<SPEAKER ID="055" NAME="Anna Záborská" AFFILIATION="PPE-DE">
(SK) Közeledik november 17-e, amely a cseh és a szlovák emberek számára szimbolikusan legalább annyira fontos, mint amilyen a németek számára volt a berlini fal leomlása.
<P>
Tizennyolc évvel ezelőtt ezekben az országokban véget ért egy barbár totalitárius rezsim uralma. Azután a cseh és a szlovák nép újra Európa része lett. Emiatt november 17-e ma is eleven évforduló, olyasvalaminek a jelképe, amire érdemes emlékezni. Az egyesült Európa nem csak a nácizmus, hanem a kommunizmus felett aratott győzelmen is alapszik. És éppúgy, ahogy veszélyes volt Európára nézve nem foglalkozni a náci bűncselekményekkel és bűnözőkkel, ugyanúgy a kommunista rezsim bűntetteiről sem szabad hallgatni.
<P>
Szeretném most felidézni II. János Pál pápa örökségét, akinek a híres szavai, "ne féljetek”, jelezték a szlovák másként gondolkodókkal való szolidaritást, és ez fontos volt. Szeretném Reagan elnököt is megemlíteni, akinek a "gonosz birodalom”-ról szóló szavai tették őt elnökké, még akkor is, ha mi magunk nem szavaztunk rá. A kommunizmust a férfiak és nők bátorsága győzte le, az igazságtalanság engedett utat az igazságnak. A szabadság nagy ajándék, és örömmel tölt el, hogy ezt ma az Európai Parlament képviselőjeként mondhatom.
<SPEAKER ID="056" NAME="Csaba Sándor Tabajdi" AFFILIATION="PSE">
(HU) Az Európai Parlament döntő többsége joggal háborodott fel az Olaszországban történt eseményekkel kapcsolatosan, de ebben van egy rendkívül nagy képmutatás, kedves képviselőtársaim. Mintha nem tudtuk volna, hogy Romániában él 3-4 millió roma rendkívül nehéz körülmények között, mintha nem tudnánk, hogy Európában él 12 millió roma. Ez is azt mutatja, hogy az Európai Uniónak nincs kisebbségpolitikája, sem az őshonos kisebbségek, sem a romák, sem a migráns kisebbségek ügyében.
<P>
Annak örülök, és büszke vagyok, hogy az európai szocialisták elítélték a kollektív bűnösség elvét Itáliában, annak viszont szintén örültem volna, ha ugyanezt megtette volna a saját frakcióm, a Szlovákiában élő magyar kisebbség kollektív megbélyegzését illetően
<P>
Kedves elnök úr, nagyon kérem, hogy ebben a parlamenti ciklusban legyen végre az Európai Parlamentben felelőse a kisebbségi ügynek, legyen a DROI-ból végre egy rendes bizottság, illetőleg legyen végre egy monitoring, mert elnök úr egy igazi "minderheitsfreundlicher” Präsident. Köszönöm.
<SPEAKER ID="057" NAME="Milan Horáček" AFFILIATION="Verts/ALE">
(DE) Elnök úr, nemrégiben volt Mihail Hodorkovszkij és Platón Lebegyev bebörtönzésének a negyedik évfordulója, akik közül az utóbbi szívbetegséggel és hepatitisszel küzd. Elfogadhatatlan, hogy ez a két ember a szibériai Csita városában maradjon börtönben, mert ez az orosz törvényekkel teljesen ellentétes.
<P>
Mindketten kérték idő előtti szabadon bocsátásukat, amelyre lehetőséget adnak az orosz törvények, de a kérelmet hamis indokokból, jó magaviseletük ellenére is elutasították. Ez egyértelműen arra irányuló lépés volt, hogy a jövőre sorra kerülő választások előtt az ellenzék befolyását minimalizálják.
<P>
Amikor a képviselőcsoportunk két hete Moszkvában járt, találkoztam Jurij Schmidttel, Hodorkovszkij úr ügyvédével. A Memorial szervezet más képviselőivel is találkoztunk, Gari Kaszparovval, illetve Grigorij Javlinszkijjal, akik mind biztosítottak afelől, hogy a Jukosz-probléma igencsak politikai jellegű. Ezért arra hívom fel az EU-t, hogy az Oroszországgal folytatott párbeszédben nagyobb és egyértelműbb hangsúlyt fektessen az emberi jogokkal kapcsolatos visszaélések kérdésére. Itt nem a megtorlás számít, hanem az emberség és az igazság.
<SPEAKER ID="058" NAME="Rodi Kratsa-Τsagaropoulou" AFFILIATION="PPE-DE">
- (EL) Elnök úr, hölgyeim és uraim, én a libanoni tragikus politikai helyzetről szeretnék beszélni, illetve arról a szerepről, amelyet az EU-nak sürgősen be kellene ott töltenie. A mai nap is túl jól jelzi ezt a válságot, mivel a köztársaság elnökének megválasztását újból elhalasztották.
<P>
Libanonban a regionális hatalmi perpatvarok elmélyítették a politikai csoportok közötti megosztottságot. Ennek eredményeképpen az embereket túszként fogva tartják, fennáll a polgárháború veszélye, és az egész térség helyzete bizonytalan.
<P>
Az EU, amely partnerségi megállapodást kötött Libanonnal, a szomszédsági politikájában meghatározott cselekvési tervet követi. Az EU és a tagállamai 40%-kal járulnak hozzá a Libanonnak juttatott humanitárius segélyhez. Az Unió a megerősített békefenntartó erőkkel betartotta vállalt kötelezettségeit. Mindez azonban hasztalan, ha nem születik nemzeti megállapodás a válság elhárítására. Az előrevivő út nehéz, ha nem lehetetlen, az elnökválasztás kudarca miatt. Az Uniónak ezért hatékony tárgyalóként kell szerepet vállalnia, és valódi párbeszédet kell kezdeményeznie. Nincs bizonytalankodásra való időnk, nem ülhetünk nyugton, hogy majd meglátjuk, mi lesz.
<SPEAKER ID="059" NAME="Gerard Batten" AFFILIATION="IND/DEM">
Elnök úr, az Emberi Jogok Európai Bírósága a közelmúltban messzemenő következményekkel teli határozatot hozott. A Mozdonytervezők és Tűzoltók Közös Társasága (Amalgamated Society of Locomotive Engineers and Firemen, ASLEF) kontra Egyesült Királyság esetéről van szó. Jay Lee egyszerre volt az ASLEF és a Brit Nemzeti Párt (BNP) tagja. Lee urat azonban kitiltották az ASLEF-ből a BNP-beli tagsága miatt. A Bíróság jóváhagyta ezt a döntést.
<P>
A BNP neonáci gyökerű politikai párt. Ugyanakkor az Egyesült Királyság törvényei szerint teljesen legális a tagjának lenni. A brit kormány mégis beleegyezését adta a szakszervezeti törvény módosításához oly módon, hogy a szakszervezetek kitilthassák azokat a tagokat, akiknek a politikai meggyőződésével nem szimpatizálnak.
<P>
A szakszervezetek feladata az, hogy a tagjaik anyagi érdekeit kollektívan képviseljék a munkahelyen, nem pedig annak eldöntése, hogy melyik politikai nézet az elfogadható, és melyik nem. A Bíróság határozata nem más, mint a brit szabadságok koporsójába vert újabb szög.
<SPEAKER ID="060" NAME="Toomas Savi" AFFILIATION="ALDE">
Elnök úr, döbbenettel hallottunk a múlt héten a grúziai Tbilisziben történt, tüntetők és a rendőrség közötti erőszakos összecsapásokról. Felettébb riasztónak találjuk azt is, hogy Mihail Szakasvili elnök szükségállapotot hirdetett, hogy felülkerekedjen a lázadásokon, és durván leverte azokat.
<P>
A résztvevők nyilatkozatai szerint a lázadásoknak semmi közük nem volt külső hatásokhoz, hanem a kormánnyal szembeni súlyos elégedetlenség kifejezései voltak.
<P>
Szakasvili elnök túlzóan reagált, mivel az erőszak nem a megfelelő megoldás, amikor az ellenzék megalapozott aggodalmaival akar foglalkozni. Továbbá Szakasvili elnök azt is bejelentette, hogy 2008 januárjában elnökválasztások lesznek Grúziában.
<P>
Nem kellene átnéznünk a zavargások felett. Az EU Grúziát mint a szomszédsági politika egyik célországát tanáccsal látta el a rendszerváltásának lebonyolítása tekintetében. Fel kellene magunknak tenni a kérdést, vajon mindent elkövettünk-e azért, hogy megelőzzük az ilyen jellegű válság kialakulását, és mi több, bizonyosak lehetünk-e afelől, hogy ez nem fog megismétlődni majd egy másik célországban.
<SPEAKER ID="061" NAME="Tunne Kelam" AFFILIATION="PPE-DE">
Elnök úr, a nemrégiben lezajlott mafrai csúcstalálkozón az orosz oldal javaslatot tett egy olyan intézet megalapítására, amely az uniós országokban az emberi jogok helyzetének megfigyelésével foglalkozna. Az orosz képviselők dicséretesnek tartják ezt a kezdeményezést: olyan politikai intézkedést látnak benne, amely ellensúlyozná az EU felől folyamatosan érkező kritikát az Oroszországban egyre romló emberi jogi helyzet miatt. A szóban forgó intézetet Oroszország fogja finanszírozni.
<P>
Véleményem szerint az EU vezetőinek elvben el kellene kerülnie az emberi jogi kérdések átpolitizálására tett kísérleteket. Igaz, hogy léteznek az EU és Oroszország közötti megfelelő mechanizmusok az emberi jogi párbeszédre. Ám sajnos ezeket a mechanizmusokat nem használták megfelelően, ami főleg az EU által felvetett problémákra adott orosz válasz hiányának volt betudható.
<P>
Ezt a gondolatmenetet követve elképzelhető lesz, hogy legközelebb Ahmadinedzsád elnök fog ragaszkodni ahhoz, hogy létrehozzon az EU területén belül egy iráni finanszírozású intézetet, amely az emberi jogokkal és a holokauszttal fog foglalkozni. Meg vagyok győződve arról, hogy az ilyen jellegű kezdeményezések csak elhiteltelenítik az emberi jogok védelmének nemes ügyét.
