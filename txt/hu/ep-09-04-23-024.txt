<CHAPTER ID="024">
A növényvédő szerekre vonatkozó statisztikák (vita)
<SPEAKER ID="535" NAME="Elnök">
A következő napirendi pont Bart Staes úr Környezetvédelmi, Közegészségügyi és Élelmiszer-biztonsági Bizottság nevében előterjesztett jelentése (Α6-0256/2009) a növényvédő szerekre vonatkozó statisztikákról [11120/2/2008 - C6-0004/2009 -.
<SPEAKER ID="536" NAME="Bart Staes" LANGUAGE="NL">
Előttünk van a Tanáccsal és a Bizottsággal megtárgyalt végleges megállapodás - egy olyan, első olvasat után végleges megállapodás, amelyben mi a Parlamentben nagyon határozott álláspontra helyezkedtünk és számos olyan elemet vezettünk be, amelyek túlnyomórészt nagyon határozott kiindulópontot biztosítottak nekünk a Tanáccsal szemben. Azt kell mondanom, hogy az első olvasatunk után néhány hónappal a Tanács közös álláspontja meglehetősen kiábrándító volt. Tulajdonképpen nem volt benne sok hajlandóság arra, hogy kövesse megközelítésünket, és ezért a Tanáccsal folytatott tárgyalások távolról sem voltak könnyűek.
<P>
Ennek ellenére határozottan előreléptünk, és nagyon konstruktív légkör jött létre. A parlamenti delegáció is erős csoport volt. Egység volt a sokféleségben. Úgy vélem, holnap büszkén továbbíthatjuk az eredményt szavazásra. Mindenesetre hozzájárulunk ahhoz, és biztosítjuk azt, hogy létezzen egy alap a peszticidekről már elfogadott két jogszabályon - azaz a fenntartható használatról szóló irányelven és a növényvédő szerek forgalomba hozataláról szóló rendeleten - kívül, amelyek a statisztikán keresztül történő adatszolgáltatás tartós szabályozásának eszközei. Ezért véleményem szerint ez az általunk végzett parlamenti jogalkotási munkának az alapja.
<P>
Az egyik legjelentősebb eredmény az, hogy sikerült a Tanácsot - még akarata ellenére is - rávennünk arra, hogy a Tanáccsal létrejött politikai megállapodásba a peszticidek alapvető meghatározásaként az a parlamenti meghatározás kerüljön, amely korábban a fenntartható használatról szóló irányelvben szerepelt. Ez hozzájárul bizonyos koherenciához, és fontos a későbbi használat szempontjából is.
<P>
A javaslatba bele tudtunk foglalni a statisztikákra vonatkozó általános jogi keretre, a statisztikák felhasználásának módjára, kezelésére, és mindenekelőtt az adatok jövőbeli felhasználásának módjára vonatkozó általános jogi keretre történő hivatkozást is, többek között a titoktartás szempontjából. Elértük célunkat, amennyiben a tagállamoknak jelentős mennyiségű információt kell biztosítaniuk a peszticidekről olyan formában, hogy azok kölcsönösen összehasonlíthatóak legyenek. Én személy szerint még messzebb szerettem volna menni, de amit eddig elértünk, az az első lépés.
<P>
Másik eredmény kétségkívül az a tény, hogy mivel alapvető meghatározásként a "peszticidek” szót, valamint a peszticidek fenntartható használatáról szóló irányelvben alkalmazott meghatározását tekintettük, egy második esetben a "biocid termékek” fogalmát is belefoglaltuk a javaslatba. Ez az Európai Parlament Szocialista Képviselőcsoportjának fontos kérése volt. Ez eredmény. Megjelenik a rendeletben és a jelenlegi politikai megállapodásban, bár az utóbbi határozottan leszögezi, hogy kötelezettséget kell vállalnunk a növényvédő szerekre vonatkozó statisztikákról szóló rendelet kiterjesztésére, mivel az most a "biocid termékek” fogalmát a jogszabályok létezése idején, valamint - és ez a Tanács részéről érkezett sürgős kérés volt - a témával kapcsolatos hatástanulmányt követően is tartalmazza.
<P>
Nagyobb átláthatóságot értünk el. Sikerült kötelezővé tennünk az adatok interneten történő közzétételét. Ugyanakkor, mint megjegyeztük - mindig tárgyalás kérdése, ugyanis ez a demokrácia - nem sikerült bizonyos dolgokat elérnünk. Ezekről már említést tettem, többek között arról, hogy a peszticidek nem mezőgazdasági használatának megfogalmazása gyengébb: ezen a ponton a rendelettervezet nem teljesen felel meg az első olvasatkor elért eredménynek. Ez azonban kompromisszum kérdése.
<P>
Azt kell mondanom, nagyon hálás vagyok az árnyékelőadóknak. Kellemes volt az együttműködés. Ez volt az utolsó jogalkotási jelentésem ebben a törvényhozási ciklusban, és remélem, a következő törvényhozási ciklusban valamivel többel tudok ehhez hozzájárulni.
<SPEAKER ID="537" NAME="László Kovács">
, a Bizottság tagja. - Elnök asszony, az Európai Parlament és a Tanács által 2009 januárjában elfogadott, a peszticidek fenntartható használatáról szóló tematikus stratégia a meglévő jogalkotási keretet kívánja kiegészíteni, megcélozva a peszticidek használati szakaszát, célja pedig a peszticidek emberi egészségre és környezetre gyakorolt hatásának csökkentése.
<P>
Ez a javaslat - a keretirányelv és a növényvédő szerek forgalomba hozataláról szóló rendelet mellett - a stratégia harmadik jogi pillére, és az a célja, hogy megbízható adatokat biztosítson a stratégia előrehaladásának mérésére.
<P>
E javaslat legfőbb célkitűzése tehát annak biztosítása, hogy minden tagállamban hasonló és megbízható adatokat gyűjtsenek és továbbítsanak a Bizottságnak, lehetővé téve harmonizált kockázati mutatók kiszámítását, valamint a tematikus stratégia előrehaladásának mérését.
<P>
A szóban forgó javaslattal kapcsolatban első olvasatkor nem jöhetett létre megállapodás a Tanács és a Parlament között, főként a rendelet hatályához és az eredmények közzétételéhez kapcsolódó okok miatt.
<P>
A második olvasatban folytatott intenzív és eredményes háromoldalú megbeszéléseknek, valamint különösen az előadó és az árnyékelőadók kompromisszumkészségének köszönhetően találhattunk megoldásokat mindezekre a kérdésekre.
<P>
A Bizottság úgy véli, hogy az elért kompromisszum nagyon ésszerű, és választ ad a Parlament aggodalmaira - anélkül, hogy aránytalan terheket keletkeztetne a nemzeti közigazgatási szervek és vállalkozások számára, és ezért támogatni tudja.
<P>
A Bizottság szeretné megragadni ezt a lehetőséget arra, hogy megköszönje az előadónak, Bart Staes úrnak a szóban forgó összetett javaslattal kapcsolatos kiváló munkáját, türelmét és a Bizottsággal folytatott rendkívül konstruktív eszmecseréit. A jelenlegi kompromisszum alapján a Bizottság bízik abban, hogy - a peszticidek fenntartható használatáról szóló tematikus stratégia sikerének biztosítása érdekében - második olvasatban megállapodás jöhet létre az Európai Parlament és a Tanács között erről a fontos javaslatról.
<SPEAKER ID="538" NAME="Anne Laperrouze" LANGUAGE="FR">
Elnök asszony, Biztos úr, hölgyeim és uraim, 2009 januárjában tartott plenáris ülésünkön két jogalkotási szöveget fogadtunk el: a peszticidek fenntartható használatáról és a növényvédő szerek forgalomba hozatalára vonatkozó eljárásokról. E szövegek tárgyalása szenvedélyes volt, és valódi előrelépést tett lehetővé az emberi egészség és a környezet védelme terén.
<P>
Az említett két szöveg azonban e mostani szöveg nélkül semmit sem érne. Ez a rendelet tulajdonképpen a két másik szöveget erősíti. Emlékeztetett arra, Biztos úr, hogy e statisztikák szükségesek annak megismeréséhez, hogy mennyi új termék kerül a piacra, és ahhoz is, hogy a használatuk hogyan növekszik, és mindenekelőtt a peszticidek fenntartható használatáról szóló jelentésben meghatározott kockázati mutatók kiszámításához.
<P>
Azt is szeretném hangsúlyozni, hogy véleményem szerint nemcsak az adatok szükséges továbbítása és ezek titkossága közötti egyensúlyt értük el, hanem arányos igazgatási követelményeket is megállapítottunk, hiszen a felhasználók aggódnak emiatt.
<P>
Ami a biocid termékeket illeti, fontos hangsúlyozni, hogy - egy hatástanulmány eredményeivel összhangban - ennek a szövegnek idővel ki kell azokra terjednie.
<P>
Tanulmányoztuk a peszticidek nem mezőgazdasági célú kereskedelmi felhasználását. Mennyiségüket pillanatnyilag nem tudjuk pontosan megbecsülni. Ezen okból kifolyólag az Európai Bizottság által végzett kísérleti tanulmányok nagyon sok felvilágosítással fognak szolgálni.
<P>
Végezetül szeretnék köszönetet mondani előadónknak, aki a tárgyalások során mindvégig támogatott bennünket, és számottevően hozzájárult ahhoz, hogy megállapodásra jussunk.
<SPEAKER ID="539" NAME="Bart Staes" LANGUAGE="NL">
Úgy vélem, minden elhangzott. Ez egy jó megállapodás, és remélem, hogy holnap délelőtt elfogadásra kerül.
<SPEAKER ID="540" NAME="Elnök">
A vitát lezárom.
<P>
A szavazásra holnap, 2009. április 24-én, pénteken déli 12 órakor kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="541" NAME="Daciana Octavia Sârbu" LANGUAGE="RO">
A hatodik közösségi környezetvédelmi cselekvési programban említetteknek megfelelően az Európai Unió elismerte, hogy következetesebben kell csökkenteni a peszticidek környezetre és az emberi egészségre gyakorolt hatását. A növényvédő szerekre vonatkozó statisztikákról szóló, szóban forgó rendelet a peszticidek tagállamokban történő használatához kapcsolódó meglévő hiányosságokat fogja pótolni.
<P>
A Bizottság által a peszticidek felhasználásával és értékesítésével kapcsolatban szolgáltatott adatokból kiderült, hogy közösségi szinten szükségünk van a statisztikák gyűjtésére vonatkozó harmonizált módszerre, mind a termékek forgalomba hozatali szakaszából és a gyártók részéről is.
<P>
Mindannyian tisztában vagyunk azzal, hogy a peszticidek használatára vonatkozóan az Európai Unió szintjén következetesebb jogalkotási keret létrehozására van szükség. Ezért szeretném hangsúlyozni, hogy üdvözlöm a növényvédő szerek forgalomba hozatalára vonatkozó közösségi statisztikák rendszeres előállítását célzó közös keret - szubszidiaritás elvével összhangban történő - létrehozását.
