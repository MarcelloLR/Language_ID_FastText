<CHAPTER ID="005">
A tagállamok különleges intervenciós egységei közötti együttműködés (vita)
<SPEAKER ID="044" NAME="Elnök">
A következő napirendi pont Franca úrnak az Állampolgári Jogi, Bel- és Igazságügyi Bizottság nevében készített jelentése az Osztrák Köztársaságnak az Európai Unió tagállamai különleges intervenciós egységei közötti, válsághelyzetekben történő együttműködés javításáról szóló tanácsi határozat elfogadására irányuló kezdeményezéséről (15437/2006 - C6-0058/2007 -.
<SPEAKER ID="045" NAME="Armando França">
előadó. - (PT) A régi Európa arca megváltozott. Napjainkban a 27 tagállamból álló és mintegy 500 millió lakosú Európai Unió összetett és ösztönző kihívásokkal szembesül, ami szükségessé teszi, hogy egy egyre szélesebb perspektívából tekintsünk a világra, és egy olyan hozzáállást igényel, amely gondosan figyel az olyan kérdésekre, mint a békefenntartás, a biztonság, a stabilitás, a szabadság és a demokrácia gyakorlása. Victor Hugo örökkön érvényes bölcsessége szerint azt követeli meg tőlünk, hogy a jó kormányzás titkaként tudjuk, hogy a jövőből mennyi vezethető be a jelenbe. Ezért ez képezi a jelentés vizsgálati körét és fő kihívását - a személyek és a tulajdon biztonsága előtt álló kihívás az EU térségében -, és ez az európaiak mindennapi életének kérdése is. Kifejezetten a biztonságról beszélek, a máról és a holnapról, a mindennapokról, a biztonságról az utcákon, a munkahelyen, szabadidőben és otthon, a szárazföldön, a vízen, a levegőben. Ez a mi közös terünk biztonsága, amely anélkül garantálja és erősíti a szabadságot egy kiegyensúlyozott társadalomban, hogy ráerőszakolná magát arra.
<P>
A szabadság az Unió alapköve, az egyik alapvető értéke; a biztonság a jólét szolgálatában álló eszköz, stabilitást nyújt és védelmezi a szabadságot. A szabadság mint érték és a biztonság mint eszköz létfontosságúak az európai projekt szempontjából. Ausztria kezdeményezése, amelyet a portugál elnökség felkarolt, és amely a tanácsi határozathoz vezetett, az Európai Unió tagállamai különleges intervenciós egységei közötti, válsághelyzetekben történő együttműködés javításáról rendelkezik. E kezdeményezés kiegészíti a Prümi Szerződést is, mivel e szerződés csak természeti katasztrófák vagy súlyos balesetek esetén írja elő az együttműködést. Jelentésemben 11 módosítást tettem a határozatra irányuló javaslathoz, amely egyben megállapítja a lehetséges együttműködés minimális általános keretét az ember által előidézett válsághelyzetek, repülőgép-eltérítések, terrorista támadások stb. esetén; azaz a személyekre, javakra, infrastruktúrára vagy intézményekre súlyos, közvetlen fizikai fenyegetést jelentő, ember által előidézett válságok esetén.
<P>
A javaslatban a különleges intervenciós egységek képzése, felkészülése és fellépése terén folytatott együttműködés mindig egy lehetőség, a tagállamok pedig kérhetik vagy nem kérhetik az együttműködést, jelezve, hogy milyen típusú segítségnyújtásra van szükségük. Az intervenciók hatékonysága és gyorsasága mindig a felkészültség fokától, a koordinációtól, a kapcsolatoktól és az intervenciós egységek működési mechanizmusaiban az egységes módszerek meglététől fog függeni, és éppen ezért javaslom először a közös képzések és gyakorlatok lehetőségét, másodszor pedig azt, hogy a közös képzéseket és gyakorlatokat az Európai Unió költségvetéséből finanszírozzák az Európai Unióról szóló szerződés 30., 32. és 34. cikke alapján. Arra is rámutatok, hogy felfogásunkban a közös műveletek esetén alkalmazandó polgári és büntetőjogi felelősségre irányadó szabályoknak meg kell egyezniük a Prümi határozatban rögzítettekkel.
<P>
Elnök úr, képviselőtársaim, ez a tanácsi határozat nagyon fontos. Közös megoldást kínál a közös kérdésekre és a tagállamok előtt tornyosuló veszélyekre. Olyan megoldás, amely értéknek tekinti a létfontosságú együttműködést az ember által előidézett válságokra való felkészülésben és az arra való reagálásban, amelyek sohasem láthatók előre, de bármikor előfordulhatnak. Végezetül ki szeretném emelni és meg szeretném köszönni azt az intézményi és technikai együttműködést, amelyet biztosítottak számomra, és fel kívánom hívni a figyelmet a Díaz de Mera és Demetriou úr, valamint Iotova asszony által javasolt módosításokat, amelyek javították és gazdagították jelentéstervezetemet.
<SPEAKER ID="046" NAME="Franco Frattini">
a Bizottság alelnöke. - Elnök úr, már a kezdetektől fogva támogattam ezt az osztrák kezdeményezést, amelyet a portugál elnökség nagyon helyesen újra felkarolt.
<P>
Szilárdan hiszem, az Európai Unió különleges intervenciós erői közötti gyakorlati és operatív együttműködés a fenyegető helyzet kezelése érdekében nagyon fontos.
<P>
Mindenekelőtt szeretnék köszönetet mondani az előadónak, França úrnak az aktával kapcsolatban végzett kiváló munkájáért, valamint az Állampolgári Jogi, Bel- és Igazságügyi Bizottság valamennyi tagjának is a jelentésben szereplő nagyon hasznos módosításokért.
<P>
Üdvözlöm a Parlament által javasolt módosításokat, amelyek célja a kezdeményezés javítása. Csak meg szeretném említeni azokat a módosításokat, amelyek célja, hogy ne legyen átfedés a Prümi Határozattal, vagy a felelősségre vonatkozó rendelkezések finomhangolásával vagy a "válsághelyzet” fogalmának újrameghatározásával és tisztásával kapcsolatos kérdésekkel, vagy akár az arra vonatkozó módosításokkal, hogy a közös projektek finanszírozásban részesülhessenek.
<P>
Emlékeztetni kell arra, hogy a különleges intervenciós egységek jelenleg az ATLAS-hálózat keretében működnek. Közös képzéseket és gyakorlatokat hajtanak végre, mi pedig finanszírozzuk ezeket a projekteket. 2006 óta saját költségvetésünkből finanszírozzuk ezeket a tevékenységeket, 2008-ra pedig javaslatom az, hogy az ATLAS ezen finanszírozását egészen 900 000 EUR-ra emeljük.
<P>
Zárásképpen megismétlem, hogy támogatom ezt a jelentést, és kifejezett óhajom, hogy gyors előrelépés történjen ezzel az aktával kapcsolatban, és a Tanács is gyorsan elfogadja azt.
<SPEAKER ID="047" NAME="Mihael Brejc">
a PPE-DE képviselőcsoport nevében. - (SL) A tagállamok különleges intervenciós egységeinek válsághelyzetekben való együttműködéséről szóló határozat egyike azoknak a dokumentumoknak, amelyek célja a tagállamok felkészültségének és képességének javítása, hogy megfelelő válaszokat tudjanak adni a válsághelyzetekre, mint amilyenek a terrorista cselekmények. A válsághelyzetekben való fellépés és a terrorizmus elleni küzdelem összetett feladat, amely jó együttműködést követel meg valamennyi tagállam között.
<P>
Sok mindent tettünk eddig a politikai és jogi alapok lefektetése és a gyakorlati megelőző intézkedések meghozatala terén. Azonban nem foglalkoztunk kellő mértékben a terrorizmus okaival és gyökerével. Éppen ezért ismétlem meg felhívásomat, hogy a Tanácsnak és a Bizottságnak nagyobb figyelmet kell fordítani a terrorizmus gyökerét képező kiváltó okokra. Az információcsere terén tett első lépések szintén helyesek, de nem elégségesek. Eddig a nehézség azokban a jelentős formális akadályokban állt, amelyek akkor merülnének fel, ha egy válsághelyzetben lévő, mondjuk terrorista támadással sújtott tagállam segítséget kérne egy másik tagállamtól.
<P>
Hogy a fellépések hatékonyabbak legyenek a válsághelyzetekben, a tagállamok hatóságainak együtt kell működniük egymással. Kiemelt szükség van arra, hogy különleges egységeik ismerjék egymást és együttműködjenek egymással. E határozat megnyitja az utat az együttműködés előtt a legsúlyosabb terrorista cselekmények esetén, azaz a valós válsághelyzetekben. Lehetővé teszi, hogy egy állam, amennyiben felkérik erre, különleges egységein keresztül segítséget nyújtson. Ez semmiképpen sem veszélyezteti a másik állam szuverenitását, egyszerűen csak segítséget nyújt annak. Ez nem csak a gyakorlati körülmények miatt fontos, hanem azért is, mert az Európai Unió egyik alapvető értékét érvényesíti - a szolidaritást. Képviselőcsoportom támogatja a határozatot, és remélem túlnyomó többségű támogató szavazatot kapunk. Szeretném megköszönni az előadó, França úr kiváló munkáját.
<SPEAKER ID="048" NAME="Bogusław Rogalski">
az UEN képviselőcsoport nevében. - (PL) Elnök úr, az Osztrák Köztársaságnak az Európai Unió tagállamai különleges intervenciós egységei közötti, válsághelyzetekben történő együttműködés javításáról szóló tanácsi határozat elfogadására irányuló kezdeményezéséről szóló jogalkotási állásfoglalás-tervezet vitája során szem előtt kell tartani, hogy egyetlen tagállam sem rendelkezik az összes eszközzel, forrással és szakértelemmel ahhoz, hogy hatékonyan kezelje a különleges intervenciót igénylő, rendkívül sokféle veszély- és válsághelyzetek valamennyi típusát. Ezért döntő fontosságú, hogy az egyes tagállamok segítségnyújtást tudjanak kérni a másik tagállamtól. Ez mindenekelőtt a terrorizmus, a szervezett bűnözés és a határokon átnyúló bűnözés elleni küzdelemben, valamint katasztrófák és súlyos balesetek esetén különösen fontos.
<P>
Azt is remélem - és ezt szem előtt kell tartani -, hogy a parlament módosítása kifejezett biztosítékot vezet be az ellen, hogy az együttműködés eme egyszerűsített szabályait analógia alapján, nem engedélyezett módon kiterjesszék a harmadik országok ügynökségeivel folytatott együttműködésre, annak érdekében, hogy megelőzzék a visszaéléseket például a kétes beavatkozások esetén, és hogy ezek a beavatkozások ne sértsék a tagállamok jogait.
<SPEAKER ID="049" NAME="Athanasios Pafilis">
a GUE/NGL képviselőcsoport nevében. - (EL) Elnök úr, az osztrák kezdeményezés és a Bizottság jelentésének célja, hogy tovább erősítse az együttműködést az EU tagállamainak különleges intervenciós egységei között, és közös műveleteket szervezzenek az egyes tagállamokban. állítólag a terrorista támadások leküzdése céljából. Ezek a műveletek már szerepelnek a Prümi Egyezményben, amelynek értelmében a rendőrségi erők teljesen szabadon beavatkozhatnak és üldözési műveleteket hajthatnak végre az egyes tagállamok területén, akár fegyverek használatával is.
<P>
Néhány éve a Európai Unió a "terrorhisztéria”, a bizonytalanság és a láthatatlanellenségtől való félelem táptalajává vált. Drasztikusan megnyirbálják az alapvető emberi jogokat és demokratikus szabadságjogokat, állítólag az ellenség elleni küzdelem céljából.
<P>
De ki valójában az Európai Unió ellensége? Több éve hallunk a terrorizmusról; valójában az Európai Unió megpróbálja oltalmazni politikáit és védeni gazdaságát és politikai rendszerét a munkavállalók ellenzékével szemben. Lényegében maga a jelentés is beismeri ezt. Akármit is mond a terrorizmusról és más hasonlókról: állítása szerint még azokban az esetekben is legalizálja a beavatkozást és a közös rendőrségi műveleteket, amikor csak a gyanúja merül fel annak, hogy a bűncselekményeket követtek el, vagy annak, hogy veszély fenyegeti az állami infrastruktúrához vagy szervezetekhez tartozó vagyont, illetve más, meg nem határozott bűncselekményeknek. Pontosan ez a szándékosan homályos megfogalmazás az, ami felhasználható a beavatkozás igazolásához; ez akár a népi megmozdulás vagy tiltakozás hagyományos formáinak elnyomása is lehet, mint amilyen például az utak és középületek szimbolikus elfoglalása, a kiterjedt sztrájkok vagy a sztrájkgyűlések szervezése.
<P>
Úgy véljük, ez a jelentés célja, és ezért nem értünk egyet vele. Ellenezzük azt. A kezdeményezés és a jelentés ellen szavazunk, és felhívjuk a polgárokat, hogy védelmezzék egyéni és demokratikus jogaikat.
<SPEAKER ID="050" NAME="Andreas Mölzer" AFFILIATION="NI">
- (DE) Elnök úr, azok a szakemberek, akik fokozottan veszélyes helyzetben képesek ellátni feladatukat, kétségtelenül értékes hozzájárulást nyújtanak a biztonsághoz - és ebben egyet is értünk! Hasonlóképpen előnyös a megtervezett és javított együttműködés a terrorista fenyegetettség esetén. A jelenlegi fejlemények bizonyos mértékben riasztóak, pontosan a bűncselekményen növekvő aránya miatt. Rendőrőrsöket zárnak be és csökkentik a különleges egységek számát, miközben egyre nagyobb erővel kell felvennünk a harcot az egyre gátlástalanabb bűnbandákkal, amelyek minden egyes újabb határ megnyitásakor dörzsölik a markukat. Ebben a helyzetben az EU még mindig azt akarja, hogy felelős polgárainak a lehető legnehezebb legyen fegyverrel megvédeni magukat, és elhibázott multikulturális elképzelésével egy multikriminális társadalom kialakulásához járult hozzá, ahol gettók jönnek létre és növekszik az erőszakra való hajlandóság.
<P>
Természetesen fontos felkészülni a terrorista cselekményekre, ennek során azonban a bűncselekmények elleni küzdelem sem szenvedhet csorbát. Véleményem szerint véget kell vetnünk annak az értelmetlenségnek, hogy rendőrtiszteket vonnak ki a terrorelhárító egységek számára, és működő különleges egységeket szüntetnek meg, míg a másik oldalon újakat hoznak létre például fiatalkorú bandák ellen.
<SPEAKER ID="051" NAME="Hubert Pirker" AFFILIATION="PPE-DE">
- (DE) Elnök úr, biztos úr, a korábbi felszólalókkal ellentétben én üdvözlöm a kezdeményezést, és a következő szavakkal vezetném be mondandómat: "a jó munkához idő kell!” Éppen ezért az osztrák kezdeményezés az állam- és kormányfőknek egy 2004-es kezdeményezésére nyúlik vissza, és azzal a kérdéssel foglalkozik, hogy miként lehetne különleges egységekkel a legjobban támogatni az egyes tagállamokat egy terrorista támadás esetén. Ezért ennek semmi köze sincs ahhoz az ügyhöz, amit a korábbi felszólaló vetett fel, és nem értem az Egységes Európai Baloldal/az Északi Zöld Baloldal Képviselőcsoportját sem, akik egyszerűen elutasítják a különleges egységek bevetése keretében megvalósított kölcsönös támogatásra irányuló kezdeményezést.
<P>
Tudjuk, hogy valójában egyetlen tagállamnak sem lehet állandó védelmet nyújtani minden eshetőséggel szemben. Ezért ezzel a kezdeményezéssel a Parlament azt is megpróbálta, hogy megtalálja a módját a lehető legjobb biztosításának, de mindenekelőtt a leggyorsabb, határokon átnyúló segítségnyújtásnak az ilyen jellegű különleges esetekben, és különösen a terrorista támadások, túszejtések és repülőgép-eltérítések esetén.
<P>
Különösen üdvözlöm a Parlament kiegészítő javaslatait, mivel ezek egyszerűbbé teszik a döntést arról, hogy például ki viselje végső soron a költségeket, nevezetesen a segítséget kérő tagállam, illetve annak eldöntését, hogy melyik szabályzatot kell alkalmazni, ha a tisztek egy másik tagállamban tevékenykednek. Ez magában foglalja a felelősség szabályozását is. Üdvözlöm, hogy közös képzési tanfolyamokat is tartanak e különleges egységek összekapcsolása, majd pedig bevethetőségük javítása céljából is, amennyiben szükség lenne rájuk. Gratulálok az előadónak. Az Európai Néppárt (Kereszténydemokraták) és az Európai Demokraták Képviselőcsoportja támogatni fogja ezt a kezdeményezést.
<SPEAKER ID="052" NAME="Elnök">
Csak a "catch the eye” eljárás keretében tudok felszólalási időt biztosítani azoknak a képviselőknek, akik a vita során korábban nem szólaltak fel, és nem látok senkit, aki nem szólalt fel, és felszólalási időt kér.
<P>
Emellett Frattini úr közölte velem, hogy a Bizottság nevében nem kíván felszólalni. Ezért engedjék meg, hogy a vita lezárásaként két perc felszólalási időt adjak az előadónak, França úrnak.
<SPEAKER ID="053" NAME="Armando França">
előadó. - (PT) Először is szeretném megköszönni a munkámra, a jelentésre tett hivatkozásokat, valamint köszönetet mondani a bizottságban - amelynek én is tagja vagyok - dolgozó kollégáknak, Frattini úrnak és a többi képviselőnek, akik támogatásukat adták a jelentéshez és Ausztria kezdeményezéséhez, valamint a Tanácsnak és a portugál elnökségnek, hogy folytatták a kezdeményezést.
<P>
Egy szempontot szeretnék kiemelni, amely nagyon fontosnak tűnik számomra. Megismétlem, ezen a területen a biztonság egy eszköz, nem pedig egy érték; egy eszköz a szabadság szolgálatában és kifejezetten az uniós polgárok alapvető jogainak hatékony és tevőleges gyakorlásának szolgálatában. Egy másik - nem kevésbé fontos - szempont az, hogy ez a határozat nem kedvez semmiféle beavatkozásnak, ahogy azt itt korábban mondták; e határozat az EU-integráció egyik alapvető szempontját támogatja, nevezetesen a tagállamok közötti együttműködést, és a közös képzések és gyakorlatok, így ezzel a megelőzés terén folytatott együttműködést is ösztönözni fogja. Meghatározott felmerülő válsághelyzetekben és csak akkor lesz lehetőség a fellépésre, amikor erre azt egyik tagállam felkéri a másikat, ezt pedig természetesen az érintett tagállamoknak értékelniük kell.
<P>
Javasoltam az EU költségvetéséből finanszírozott támogatást is, amely elsősorban az e területen folytatott együttműködést ösztönözné és erősítené, valamint arra is javaslatot tettem, hogy biztosítsunk pénzügyi támogatást azoknak a tagállamoknak, amelyeknek erre szükségük van.
<P>
Végezetül azt szeretném mondani, hogy fontos mindennek a megvalósítása, végrehajtása és előmozdítása, mivel a biztonságunkat és ezáltal szabadságunkat fenyegető válság helyezetek egy EU-tagállamban bármikor, bármelyik nap kialakulhatnak, és alááshatják az EU mind az 500 millió polgárának bizalmát.
<SPEAKER ID="054" NAME="Elnök">
França úr, gratulálok kiváló jelentéséhez.
<P>
A vitát lezárom.
<P>
A szavazásra délelőtt 11 órakor kerül sor.
<P>
Írásbeli nyilatkozat (142. cikk)
<SPEAKER ID="055" NAME="Marianne Mikko  " AFFILIATION="PSE">
írásban. - Együtt dolgoztunk azon, hogy minimalizáljuk a különleges intervenciós egységek szükségességét. Legyenek akármilyen jók az egységek és a közöttük létrejött együttműködés, egy uncia megelőzés még mindig jobb, mint egy fontnyi orvosság.
<P>
Úgy vélem, hogy a koordinált és erőteljes válasz határozottságát látva a túszejtők, terroristák vagy az ádáz bűnözők kétszer is elgondolkodnak majd.
<P>
Ez azt jelenti, hogy nem lehetnek szükségtelen akadályok, nem lehetnek olyan ösztönzők, amelyek eljárási szabályok kedvéért veszélyeztetik biztonságunkat.
<P>
Lehetségesnek tartom, hogy a kétoldalú megállapodások jelenleg tervezett hálózata megfelelően fogja szolgálni igényeinket. Csak a közeli szomszédok tudják garantálni a gyors reagálást, ami gyakran a különleges intervenció szükségességét is magával vonja.
<P>
Másrészt abban az esetben, ha több tagállamot támadnak meg egyidejűleg, ami a cyber-támadásoknál kézenfekvő lehetőség, valóban szükségünk van az átláthatóságra és a szabályozások bizonyos fokú következetességére az egész Európai Unióban.
<P>
E jelentés egy több ismeretlenes egyenlet része, amelynek eredménye megváltozhat, amint új adatokkal töltjük ki. Nem szabad állandónak tekintenünk a jelenlegi szabályozást. Készen kell állnunk arra, hogy egy közösségi politikává fejlesszük ezt az együttműködést.
<P>
Gratulálok az előadónak.
<P>
(Az ülést délelőtt 10.50-kor felfüggesztik, majd délelőtt 11 órakor újból megnyitják.)
<SPEAKER ID="058" NAME="Elnök">
Hölgyeim és uraim, tegnap Martin Schulz egy megjegyzést intézett e Ház egyik képviselőjéhez - Hans-Peter Martinhoz -, amelynek tárgya igen sajátos volt. Az elnök ezért nem fogadhatja el e nyilatkozat tárgyát. Nem adok helyet ennek a tárgynak, és kritikával illetem a nyilatkozatot.
