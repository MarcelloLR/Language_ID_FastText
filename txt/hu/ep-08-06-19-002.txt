<CHAPTER ID="002">
Európa biztonságosabb, tisztább és hatékonyabb mobilitása felé: Az első "intelligens autó” jelentés (vita) 
<SPEAKER ID="006" NAME="Elnök">
A következő téma a Gurmai Zita asszony által a Közlekedési és Idegenforgalmi Bizottság nevében készített számú), "Európa biztonságosabb, tisztább és hatékonyabb mobilitása felé: az első "intelligens autó"" címet viselő jelentés vitája.
<SPEAKER ID="007" NAME="Zita Gurmai">
előadó. - (HU) Köszönöm szépen. Tisztelt Elnök asszony! Biztos úr! Kedves kollégák! Mindennapi életünkben egyre jobban függünk a közlekedéstől. Az európai gazdaság sem nélkülözheti a hatékony közúti szállítási lehetőségeket. Az egyre növekvő forgalom azonban komoly társadalmi problémákat vet fel. Dugókat okoz az utakon és a városi térségekben, komoly környezeti és közegészségügyi problémákat, energiapazarlást és mindenekelőtt baleseteket. Néhány megdöbbentő adat röviden: a közúti közlekedés széndioxid-kibocsátása évente 835 millió tonna; évente 40 000 ember hal meg az utakon; az Unióban a forgalmi torlódások költsége 50 milliárd eurót tesz ki, ami a közösségi GDP 0,5%-ának felel meg, és ez a szám 2010-re akár az uniós GDP 1%-át is elérheti.
<P>
Jó hírem van azonban: a problémák enyhíthetőek. Az elektronikus stabilitásvezérléssel évente körülbelül 4 000 emberéletet lehet megmenteni, és ha az e-segélyhívó teljes körűen ki lehetne építve Európában, évente akár 5-15%-kal csökkentené a közúti sérülések és halálozások számát, ami több mint 2 500 emberéletet jelent évente és 22 milliárd euro megtakarítást. A megfelelő szoftverekkel és valós idejű információkkal a közlekedési központokban a forgalmi torlódások 40%-kal csökkenthetők lennének.
<P>
Már a fenti néhány adatból is kiderül, hogy az intelligens gépjárműrendszerek előnye tagadhatatlan, ehhez képest azonban mégis kevésbé elterjedtek, míg például az Egyesült Államokban az elektronikus stabilitásvezérlő már 2010-től kötelező lesz minden új autóban. Ennek fő oka a berendezések drágasága, a megfelelő tájékoztatás és az intelligens infrastruktúra hiánya. Fel kell azonban tennünk a kérdést, megengedhető-e, hogy az európai állampolgárok ne tudjanak élni jogaikkal? Hiszem ugyanis, hogy mindegyikőjüknek és nekünk is mindegyikőnknek jogunk van a biztonságos, fenntartható és hatékony mobilitáshoz.
<P>
A fenti problémák a megnőtt és folyamatosan növekvő mobilitás miatt európai szintűek, és ha a mobilitás nem optimális, illetve nem biztonságos, akkor arra európai szintű választ kell adnunk. A piaci akadályokat meg kell szüntetni, ösztönözni kell az intelligens kommunikációs technológiák iránti keresletet, és ki kell alakítani az európai szintű, interoperábilis, intelligens infrastruktúrát. Meg kell tartani, illetve javítani kel az információs és kommunikációs technológiák kutatás-fejlesztése terén már elért európai eredményeket, különös tekintettel a megfelelő gépjármű-vezető kapcsolatra. Mindez elengedhetetlen az európai gazdaság, a társadalom miatt, illetve az európai ipar érdekében, hiszen Japán és az Amerikai Egyesült Államok ipara nagyon komoly versenytársak (csak hogy néhány példát hozzak). Ezt ismerték fel az európai döntéshozók, és ezért került az E-2010 kezdeményezés kiemelt, zászlóshajó kezdeményezései közé az intelligens autó is.
<P>
Összességében tehát üdvözlöm az Európai Bizottság közleményét, és támogatom az erőfeszítéseket is, amelyeket az érintett felek tesznek az intelligens információs és biztonságos technikák megfelelő elterjesztéséért a gépjárművekben. Látnunk kell azonban, hogy egyelőre a folyamat elején vagyunk, és jelenleg az "intelligens autó” kezdeményezés indulása óta bekövetkezett fejleményekről már kaptunk tájékoztatást. Nem kevés munka áll mögöttünk, és nem haladunk rosszul. Ugyanakkor kíváncsian várom a következő előrehaladási jelentéseket, és bízom benne, hogy a magam szerény eszközeivel én is hozzájárulok majd a cél, az életmentő, környezetkímélő és forgalomoptimalizáló rendszerek minél szélesebb körű elterjesztéséhez.
<P>
Végül, de nem utolsó sorban szeretném megragadni az alkalmat, és köszönetet mondani mindenkinek, aki segítette a munkámat: az Európai Bizottság Információstársadalmi és Médiaügyi Főigazgatóságának, a Parlament Közlekedési és Idegenforgalmi Bizottsága titkárságának, kedves ittlévő képviselőtársaimnak - és azoknak, akik nem lehetnek most itt - a hozzászólásokért, a módosító indítványokért, a szakmai szervezeteknek a rengeteg hasznos tanácsért, a meghívásért és magyarázatért. Köszönöm szépen az együttműködést.
<SPEAKER ID="008" NAME="Antonio Tajani">
a Bizottság tagja. - (IT) Elnök asszony, hölgyeim és uraim, Gurmai asszony, annak ellenére, hogy a mai vitában az illetékes Reding biztos úr helyett veszek részt, a témát rendkívül fontosnak tartom, mivel része és egy darabja annak a stratégiának, amit a biztos úr és az én osztályom kíván megvalósítani az elkövetkező években, vagyis az Európai Unióban a közúti halálesetek száma csökkentésének.
<P>
Az a feladatunk, hogy ezt a kezdeményezést politikai prioritásként kezeljük; az állampolgárok figyelnek bennünket, és különösen a fiatalok azt várják tőlünk, hogy válaszokat, tanácsokat és javaslatokat adjunk nekik ahhoz, hogy az Európai Unió útjait az életük kockáztatása nélkül tudják használni.
<P>
Ez az oka annak, hogy a mai vita - a tegnap estihez hasonlóan - rendkívül fontos, és ami miatt az Európai Bizottság által szervezett események is nagy jelentőségűek. Július 10-én egy fiataloknak szánt kezdeményezés kerül megrendezésre Brüsszelben, ezáltal lehetőséget biztosítva számukra ahhoz, hogy megvitassák a közúti biztonság kérdését, és a francia elnökség alatt egy sor esemény megrendezésére kerül sor a közúti biztonságról, amelyek közül a legfontosabb az október 13-i párizsi esemény lesz, habár más európai városban is lesznek a fenti ágazattal kapcsolatos rendezvények, események is, amelyek célja a téma nagyközönséggel és különösen a fiatalokkal való megismertetése.
<P>
Elnök asszony, hölgyeim és uraim, a mai vita szempontjából szeretnék a Parlament egészének köszönetet mondani, és gratulálni az előadónak a kiváló és átfogó jelentéséért. Különös örömmel üdvözlöm azt a tényt, hogy a jelentés felismeri az ”intelligens autó” kezdeményezés által támogatott technológiákban és rendszerekben rejlő lehetőségeket. A Parlament támogatása rendkívül fontos ahhoz, hogy a fenti rendszerek eljuthassanak a közúti felhasználókhoz.
<P>
Már a kezdetektől fogva az állampolgárok voltak ennek a kezdeményezésnek a fókuszpontjai, célszemélyei. A közutak használóiként az állampolgároknak a mobilitás területén egyre bonyolultabb választásokkal kell szembenézniük, és a magán-, illetve állami szektor által küldött üzenetek időnként zavarosak vagy éppen ellentmondásosak. Ezért üdvözlöm a Parlament felhívását a további intézkedések - így ösztönzők - bevezetésére, a gépjárművezetők képzése és a felhasználók körében szervezett információs kampányok területén, melyek célja az, hogy a biztonságosabb és ökológiai szempontból fejlettebb járművek nagyobb piaci részesedéshez jussanak.
<P>
Rendkívül bátorító - különösen számomra, a Parlament képviselője számára -, hogy a Ház az e-segélyhívót az "intelligens autó” kezdeményezés egyik prioritásának tekinti. Az e-segélyhívó eredményeként jelentős előrelépést értünk el, és ez év végén a Bizottság olyan új közleményt nyújt be a Parlament és a Tanács részére, ami meghatározza az e-segélyhívó megvalósításának utolsó szakaszait.
<P>
Hálás vagyok a Parlamentnek azért, hogy támogatja az intelligens technológiák révén megvalósuló energiahatékonyságra és a széndioxid-kibocsátás csökkentésére irányuló erőfeszítéseinket, és hogy útmutatást ad számunkra a meghozandó intézkedések terén. Mivel azonban ez az ágazat még gyerekcipőben jár, és például a széndioxid-kibocsátás csökkentésére vonatkozó célok megvalósulásának szabályozását még végre kell hajtani; itt ismét azokra a közlekedési ágazat területén meghozandó további intézkedésekre gondolok, amelyek elsősorban az integrált megközelítésen alapulnak. A Parlament támogatása ebből a szempontból kulcsfontosságú.
<SPEAKER ID="009" NAME="Dieter-Lebrecht Koch">
a PPE-DE képviselőcsoport nevében. - (DE) Elnök asszony, Biztos úr, hölgyeim és uraim, a jobb közúti biztonság lehetőségéből a nagyközönségnek két módon kell hasznot húznia. Ezért a mai napon megvitatott jelentéssel összhangban felhívást intézek a vezetéstámogató rendszerek terén végzett további kutatások és oktatás érdekében. A legtöbb ember ezekkel a rendszerekkel kapcsolatban nem rendelkezik semmilyen tapasztalattal, és ezért nem tudja értékelni, elsősorban azt, hogy a vezetéstámogató rendszerek vitathatatlan biztonsági potenciállal rendelkeznek, hisz a közúti balesetek közel 80%-a a gépjárművezető hibájából történik, másodsorban azt, hogy a fenti rendszerek csökkentik a vezetés közbeni feszültséget, harmadsorban azt, hogy a vezetőket segítik, és hogy anélkül csökkentik a rájuk nehezedő terhet, hogy csökkentenék a végső felelősségüket, és negyedszer azt, hogy elősegítik a gazdaságos és környezetbarát vezetést. Az utóbbi időszakban végzett tanulmányok eredményei szerint a vezetéstámogató rendszerek a súlyos balesetek akár egyharmadát is meg tudnák előzni, ha a vezetők használnák azokat.
<P>
Az olyan rendszerek, mint az adaptív sebességszabályozó, az elektronikus menetstabilizáló és az elektronikus stabilitásvezérlés műszakilag magasan fejlettek és rendkívül megbízhatóak. Másrészről viszont a fenti rendszereket rendszeres ellenőrzésnek kell alávetni, és a súlyos balestek utáni karbantartást követően tesztelni kell. Az intelligens gépjárműrendszerek általában segítik a kockázatos helyzetek elkerülését és azáltal, hogy csökkentik a gépjárművezetőkre nehezedő nyomást, hozzájárulnak a nyugodtabb és előrelátóbb vezetési stílushoz.
<P>
Sajnálatos módon ezek a rendszerek még nem szabványos gépjármű alkatrészek. A balesetmentes utak, avagy 0 halál, 0 súlyos sérült kezdeményezés ellenére a közúti balesetek a jövőben is elő fognak fordulni. 2010 végétől minden új járművet fel kell szerelni az elektronikus, műholdas e-segélyhívó berendezéssel, annak érdekében, hogy szakszerű segítséget lehessen nyújtani közvetlenül a baleset után, még az orvosok által "arany órának” nevezett időtartamon belül.
<P>
A 112-es európai segélyhívó számon a sürgősségi hívásokat fogadó központ és a sürgősségi szolgálatok gyors, automatikus értesítést kapnak a balesetről és annak pontos helyszínéről. A sürgősségi szolgálat megérkezéséig azonban mindenkinek tudnia kell elsősegélyt nyújtani. A modern gépjárművek vezetőfülkéiben előfordulhat érzékszervi túlterhelés is. A mindennapi funkciók - így a légkondicionáló, a gépjárművekben felszerelt rádió, és a navigációs rendszerek - egyre bonyolultabb működtetése, kombinálva a támogató rendszerek - így az automatikus parkolási rendszerek, a koccanásgátló berendezések, az alkohol- és túlterhelés-szinkronizálók és más rendszerek által adott audiovizuális jelekkel - el tudják vonni a vezetők figyelmét és túlterhelést is jelenthetnek.
<P>
És ezek után még felmerül a gépjárműpark cseréjének problémája, ami elsődlegesen pénzügyi kérdés. Sajnálatos módon gépjárműveink átlagos életkora egyre nő, ahelyett hogy csökkenne. A gépjárműveknek megfizethető árúnak kell lenni a jövőben is. Ez a mi felelősségünk.
<P>
Végezetül engedjék meg, hogy szívélyes köszönetemet fejezzem ki Gurmai asszonynak a kiváló munkájáért.
<SPEAKER ID="010" NAME="Silvia-Adriana Ţicău">
a PSE képviselőcsoport nevében. - (RO) Elnök asszony, Biztos úr, kedves kollégák. Gratulálni szeretnék Gurmai asszonynak a jelentéséhez, és meg vagyok győződve arról, hogy részben neki köszönhetően a Bizottság által 2008. őszén elkészítendő, az intelligens gépjárművek bevezetésének elősegítésére vonatkozó útvonalterv jóval ambiciózusabb lesz.
<P>
A 2006-ban elindított "intelligens autó” kezdeményezés vezető projekt az i2010-ben, ami a "Bizottság az Információs Társadalomért 2010-ig” számára stratégiai keretként szolgál. Az e-biztonság program egyik összetevője egy olyan e-segélyhívó rendszer 2010-ig történő megvalósítása, ami automatikusan felhívja a sürgősségi szolgálatokat és adatokat biztosít a jármű pontos helyéről. Ezzel együtt fontos, hogy a tagállamok aláírják az egyetértési nyilatkozatot. Támogatom ennek a rendszernek szabványberendezésként történő bevezetését a 2010 után gyártott új járművek esetében.
<P>
Európában évente 4 000 életet lehet megmenteni az elektronikus menetstabilizáló rendszer bevezetésével, ami csökkenti a megcsúszás veszélyét. Sajnálatos módon a gépjárműgyártók stratégiája miatt ezek a berendezések csak kismértékben, és gyakran csak rendkívül drága csomagok részeként férhetők hozzá. Úgy vélem, hogy nem elég meghatároznunk azt a célt, hogy 2010-től a menetstabilizáló rendszer minden modellhez kapható legyen, de az is fontos, hogy ösztönözzük a vásárlókat a fenti opció előnyben részesítésére. Bizonyított tény, hogy a frontális ütközések 60%-át el lehetne kerülni, ha a vezetők rendelkeznének fékrásegítő berendezéssel, és balesetelkerülő technológiával. Az is tény, hogy a láthatóságot segítő rendszerek, amelyek állítható fényszórókkal látnák el a gépjárműveket, 30%-kal csökkenthetnék a gyalogosok halálával végződő, és 15%-kal a kerékpárosok által elszenvedett balesetek számát.
<P>
Véleményem szerint rendkívül fontos az adatok megbízhatósága, és fel szeretném hívni a figyelmet arra, hogy a felelősség jogi értelemben vett tisztázása a fékrásegítő rendszerrel és csúszásgátlóval felszerelt gépkocsik esetében is sürgető feladattá vált. A gépjárműgyártó iparnak alkalmaznia kellene a RESPONSE által tervezetként megfogalmazott, és a gépjárműgyártóknak... és gépjárművezetőknek szánt "Bevált gyakorlatok európai kódexét” a fejlett rásegítő rendszerek kifejlesztése és tesztelése esetén.
<P>
Végül, de nem utolsó sorban úgy vélem, hogy a közösségi és országos pénzügyi támogatási formák az intelligens autók vásárlásának támogatásához létfontosságúak ahhoz, hogy a fenti rendszereket nagymértékben használják. Gratulálni szeretnék Gurmai asszonynak a jelentéséért, és valóban várjuk a Bizottságtól az intelligens autók bevezetéséről szóló ambiciózus tervet.
<SPEAKER ID="011" NAME="Paweł Bartłomiej Piskorski">
az ALDE képviselőcsoport nevében. - (PL) Elnök asszony, Biztos úr, amint tegnap is elhangzott, Ön az új szerepkörében a közlekedésről folytatott vitánk során rendkívül jó időpontban érkezett.
<P>
Ez alatt a néhány nap alatt egy sor olyan témáról beszéltünk, amelyek a közlekedésbiztonság és a közlekedés minőségének javítását szolgálják. Két nappal ezelőtt a gyalogosok és a biciklisták biztonságáról esett szó, tegnap pedig a veszélyes anyagok szállítását és a biztonságos közúti rendszereket vitattuk meg. A mai napon magukról a járművekről van szó, vagyis arról, hogyan lehetne az Európai Unió közútjain használt járműveket a lehető legbiztonságosabbá tenni.
<P>
Számunkra világos a cél, nevezetesen az, hogy lehetővé tegyük az Európai Unió állampolgárai számára, hogy hatékonyabban mozogjanak, illetve kényelmesebb legyen az életük, miközben nagyobb biztonságban érzik magukat úgy, hogy a rendeleteinknek köszönhetően azt mondhatjuk a választópolgárainknak, az embereinknek, hogy a mi hozzájárulásunk pozitív volt. Az Európai Parlament által hozott különleges intézkedések nem csak ennek a Háznak a fontosságára mutatnak rá, hanem arra is, hogy az európai jogszabályok és az európai intézmények valami pozitívumot és valami kézzelfoghatót adnak hozzá az emberek életéhez.
<P>
Nem szabad megfeledkeznünk arról, hogy amikor a gépjárművek biztonságosabbá tételét szolgáló kezdeményezésekről vitatkozunk, akkor két dolgot kell szem előtt tartanunk. Először, magáról az autóról és a benne levő rendszerekről van szó: a sebességellenőrző rendszerekről, a menetstabilizáló rendszerekről, a járművek közötti követési távolság betartását biztosító rendszerekről, vagyis a fent említett támogató rendszerekről együttesen, amelyek - a navigációs rendszerekkel együtt - a gépjármű működését javító dolgok, ami viszont olyan eszköz, amit a közutakon közlekedők használnak.
<P>
Ugyanakkor azonban arról sem szabad megfeledkeznünk - és helyénvaló, ha erre a felszólalások során rámutatunk - , hogy polgáraink, a közutakon utazók számára rendkívül fontos a kommunikáció kérdése is, különösen a tragédiák, a balesetek vagy más szerencsétlenségek esetén. Polgárainknak biztosnak kell lenniük abban, hogy a műszaki berendezéseknek és az általunk bevezetendő rendszereknek köszönhetően a lehető legrövidebb időn belül segítséget kapnak.
<P>
Mindkét fenti téma rendkívül fontos. A mindkettő azt jelenti, hogy fontosak a hatékony információs rendszerek ahhoz, hogy baleset esetén időben érkezzen a segítség, és eközben fontosak azok a rendszerek, amelyek révén jobbá válnak maguk a gépjárművek is.
<P>
A fenti jelentés - amit képviselőcsoportom támogat - megvitatása során, szem előtt kell tartanunk annak korlátait is. Először is, amikor az intelligens autóról beszélünk, nem szabad elfelejtenünk, hogy az intelligens autónak nagyon fontos része az intelligens sofőr. Ez nem másodlagos kérdés, és ezen a téren az oktatás nagyon fontos. Több alkalommal azt találtuk, hogy a műszaki haladást nem kísérte a biztonság javulása. Miért? Azért, mert a jobb technológia és a gyorsabb autók miatt a gépjárművezetők legyőzhetetlennek érezték magukat a vezetés során. A jobb utak azt jelentették, hogy gyorsabban tudnak vezetni. Ezért az oktatás - ami rámutat a modern technológia előnyeire, de a korlátaira is, valamint arra, hogy a gépjárművezetőknek hogyan nem kellene visszaélniük azon modern technológiák által nyújtott lehetőségekkel, amelyeket reményeim szerint be fogunk vezetni - szintén nagyon fontos.
<P>
Meg kell említeni a piac szerepének kérdését is, hisz nincs rá semmi biztosíték, hogy az általunk bevezetett szabályok - bármilyen jók, hasznosak, megfelelőek, és előnyösek is legyenek a gépjárművezetők számára - azonnal a jelenlegi gépjárműveknek olyan autókra történő lecserélését eredményezik, amelyeket mi biztonságosabbaknak, hatékonyabbaknak, és könnyebben használhatóknak tartunk. Nincsenek ilyen biztosítékok, mivel - természetesen - az árak korlátozzák mindezt. Ez az akadály komoly korlátot jelenthet a fenti gépjárművek megvásárlása terén. Nem vagyok híve azoknak a rendszereknek, amelyek magukba foglalják a támogatásokat is, és mind a Bizottság, mind pedig a mi számunkra intellektuális kihívás annak felismerése, hogy mit is kell tenni ahhoz, hogy ne csak biztonságosabb autókat gyártsunk és jobb utakat építsünk, hanem rávegyük polgárainkat, az Európai Unió polgárait arra, hogy használni is akarják ezeket, és hogy legyen a fenti cél megvalósításához elég pénzük is.
<P>
Szeretnék köszönetet mondani az előadónak, és ismét szilárd támogatásomról biztosítani a jelentést.
<SPEAKER ID="012" NAME="Sepp Kusstatscher">
a Verts/ALE képviselőcsoport nevében. - (DE) Elnök asszony, Biztos úr - akit új emberként üdvözlök az üléstermünkben -, hölgyeim és uraim, olyan jelentés van a kezünkben, ami rengeteg javaslatot tartalmaz. Csak gratulálni tudok Gurmai asszonynak a jelentésben szereplő számos ötletért, amelyek a közutakon futó gépjárművek műszaki értelemben vett kifinomultságának fokozását szolgálják.
<P>
Bevezetésük kapcsán azonban nem tudok ellenállni annak a kísértésnek, hogy ne tegyek egy megjegyzést az "intelligens autó”, az "intelligens infrastruktúra”, és az "intelligens biztonsági berendezések” kifejezésekkel kapcsolatban. Amint a Közlekedési és Idegenforgalmi Bizottságban már elmondtam, teljes mértékben elfogadhatatlannak tartom ennek a jelzőnek a használatát az autók, illetve az utak esetében. Az Intellegentia, intellegere, intellegens - ezek a latin kifejezések az ítélőképességre, az észlelésre és a megértésre vonatkoznak. Az emberek felismerő (kognitív) képességére, a megértés képességére, az elvonatkoztatási képességükre, a problémamegoldó képességükre, és a tudás alkalmazásának képességére vonatkoznak. Tisztán nyelvi szempontból teljesen értelmetlennek tűnik az, hogy intelligens autókról, illetve intelligens utakról beszéljünk!
<P>
A jelentést megmagyarázó beszámolójában Gurmai asszony a következőket írja: "Az egyre növekvő forgalom azonban komoly társadalmi problémákat vet fel. Dugókat okoz az utakon és a városi térségekben, komoly környezeti és közegészségügyi problémákat, energiapazarlást és mindenekelőtt baleseteket.” Ezzel teljes szívből egyet értek. Azt sem akarom tagadni, hogy az olyan, okosan kidolgozott technológia, amiről ez a dokumentum beszél, képes arra, hogy kevésbé veszélyessé tegye a közúti közlekedést és környezetbarát is legyen. Mindez azonban csak korlátozott mértékben oldja meg a valós társadalmi és környezeti problémákat.
<P>
Nemrégiben ellátogattam néhány iskolai tanterembe. A fenti látogatásaim során megragadtam a lehetőséget arra, hogy több középiskolai diákot megkérdezzek arról, hogy szerintük mi a közlekedési balesetek nagy számának az oka. Az első válasz szinte minden esetben az volt, hogy "a túl gyors és veszélyes sebesség, valamint az ittas vezetés”. Az általunk most adott megoldások viszont szinte kivétel nélkül olyanok, amelyek a gépjárműgyártás fejlődéséhez kapcsolódnak, ami viszont olyan ágazat, amelyik többet kíván értékesíteni, és több, egyre bonyolultabb műszaki megoldásokkal felszerelt gépkocsit kíván eladni.
<P>
Ha az emelkedő benzinárak problémát jelentenek, ha általánosságban szükség van az energiafogyasztás csökkentésére, ha csökkenteni kell a felelőtlenül magas széndioxid-kibocsátást, és ha valamit tenni akarunk az éghajlatváltozás elleni küzdelem területén, akkor ezeket nem tudjuk összhangba hozni az egyre több, egyre magasabb, egyre gyorsabb gépjárművek, valamint az egyre nagyobb mértékű kifinomultság és mozgékonyság filozófiájával, hisz a fenti elvek csak a jelenlegitől eltérő, olyan életmód révén valósulhatnak meg, amiben napi szabályként jelenik meg a lassúbb, a mérsékeltebb, és a takarékosabb.
<P>
Egy ponttal mindenképpen vitatkozni szeretnék. Az előadó azt írja, hogy "A fogyasztók számára a megfizethetőség kulcsfontosságú. Sok fogyasztó egyszerűen nem képes megfizetni a kérdéses rendszereket. Éppen ezért nagyon fontos, hogy az intelligens közlekedési rendszerek a lehető legrövidebb időn belül megfizethetőek, és széles körben hozzáférhetőek legyenek”. A heidelbergi központú Környezetvédelmi és Előrejelzési Intézet (UPI) néhány évvel ezelőtt úgy kalkulált, hogy ha figyelembe vesszük az összes közvetlen és közvetett szállítási költséget, akkor Németországban az átlagos autót a kormány - más szóval az adófizető - kb. 3 000 euróval támogatja évente. Elfogadhatatlan, hogy támogassuk a környezet tönkretételét és a közegészségügyi kockázatokat. Épp ellenkezőleg, a költségek átláthatóságának elvével összhangban azoknak kellene fizetni, akik a károkat okozzák.
<P>
Az útépítésen és karbantartáson kívül vannak más költségtényezők is. Ide tartozik még a földterület használata, és a természet, illetve az emberi egészség károsításának sok formája. Kérem, ne értsenek félre, nem vagyok ellene a jobb technológiának, de ellenzem ezt a technológiába vetett vak hitet. Ha támogatni akarjuk a mobilitást, akkor elsősorban a vasúti közlekedést, a helyi tömegközlekedést, a kerékpározást és a gyaloglást kellene segítenünk. Ez intelligensebb, egészségesebb, biztonságosabb és zöldebb megoldás lenne.
<SPEAKER ID="013" NAME="Wiesław Stefan Kuc">
az UEN képviselőcsoport nevében. - (PL) Elnök asszony, Gurmai Zita asszony jelentése és a benne foglalt javaslatok további lépést jelentenek a közúti biztonság javítása irányába az Európai Unión belül. Ezeken az utakon a legtöbben közülünk használjuk a gépjárműveket. Ezek olyan technológiákkal vannak felszerelve, amelyek állandóan fejlődnek: katalizátorok, ABS, ASC, fényszórók, biztonsági övek és így tovább. Ugyanakkor azonban, mint mindig, itt is van egy "de” szócska. A fenti elektronikus berendezések általában a drága autókba vannak felszerelve, amelyek biztonsági teszteken esnek át, rendelkeznek gyűrődési zónával, sok légzsákkal és különleges övekkel. A fenti járművek szinte minden balesetet kibírnak, de sajnos a közutakon közlekedő járművek zöme közepes, illetve alacsony árkategóriába tartozik. De még ennél is fontosabb az, hogy az ebbe a kategóriába tartozó járművek értékesítése egyre nő, és az autós magazinok szerint hamarosan elöntenek bennünket az Indiából, Kínából és más országokból jövő olcsó autók. Nyilvánvaló, hogy az ár összefügg a minőséggel és a felszereltséggel. A 2 000 és 5 000 euro közötti összegbe kerülő autókban alig van más, mint a motor, a kormány, a kerekek, az ülések, és néhány országban talán van még egyetlen biztonsági öv is.
<P>
Nagy örömünkre szolgál, hogy ilyen helyzetben vannak olyan emberek, akik biztonságosabbá akarják tenni a helyzetünket. Az árak egyre csökkennek, és a kötelező felszerelések körét egyre tovább lehet bővíteni. Nem csak a biztonsági övekről és a természetbarát motorokról beszélek. A jövőben talán az ABS, illetve az automatikus menetstabilizáló rendszerek - vagyis az ASC - is kötelező lesz.
<P>
Gratulálni szeretnék Gurmai Zita asszonynak az innovatív jelentéséhez. Biztos vagyok benne, hogy az említett berendezések bonyolult elnevezése és működése ellenére a jelentést megértéssel fogadják és támogatják. Megpróbáljuk felvenni a küzdelmet a nagyszámú halálos közlekedési balesetek ellen, és a mi képviselőcsoportunk támogatni fogja ezt a jelentést, amint támogattuk a tegnapi nap során a képviselőtársaim által megvitatottakat is.
<SPEAKER ID="014" NAME="Johannes Blokland">
az IND/DEM képviselőcsoport nevében. - (NL) Elnök asszony, nagyon hálás vagyok az előadónak, Gurmai asszonynak, a jelentéséért. A helyes megközelítést választotta. Kusstatscher úrnak természetesen igaza van abban, hogy filozófiai értelemben kritizálja az "intelligens autó" kifejezést. Nyilvánvalóan itt mesterséges intelligenciáról beszélünk, ezért ezt a szót is bele kellene vennünk a kifejezésbe.
<P>
Az intelligens autóról hozott határozatban három dolgot kell világossá tenni. Először, az intelligens autó kifejlesztésének a tiszta környezet céljait kell szolgálni. Másodszor, kifejlesztésének pozitív hatást kell gyakorolni a közúti biztonságra. Örülök annak, hogy Gurmai asszony jelentése a fenti témákra is rávilágított. A következő megjegyzéseim lennének.
<P>
Először, véleményem szerint fontos, hogy az intelligens autó kifejlesztése során erőfeszítéseket tegyünk arra, hogy megfeleljünk az Európai Unió környezeti célkitűzéseinek. A jelentés megemlíti, hogy az Európai Bizottság célja, hogy az új személyautók és a könnyű haszongépjárművek kilométerenként ne bocsássanak ki 120 grammnál több széndioxidot. Hozzá szeretném még tenni, hogy 2020-ra a célkitűzés kilométerenként 80 gramm. Hiszek abban, hogy az intelligens autó kifejlesztése is a segítségünkre lehet a fenti célkitűzés megvalósításában. A gépjárművek fenntartható energiaforrásának kifejlesztése során természetesen még sok más intelligens lehetőség is van a széndioxid kibocsátással kapcsolatos célok elérésére.
<P>
Másodszor, úgy vélem, hogy az intelligens autó kifejlesztése a közúti biztonságot is szolgálja. A jelentés ezt a témát részletesen tárgyalja, ezért erről most nem szeretnék többet mondani.
<P>
Ami a J preambulumbekezdést illeti, egyértelművé kell tenni, hogy függetlenül attól, hogy a műszaki fejlődés következtében a gépjárművezetők nagyobb biztonságban vannak és ennek következtében kevésbé felelősnek érzik magukat, továbbra is az egyes sofőrök felelőssége a gondos vezetés. Ez az elv még alkalmazásra vár, és jó lenne emlékeztetni rá a gépjárművezetőket.
<P>
Záró megjegyzéseim a jelentés egészére vonatkoznak. Rendkívül fontos, hogy az intelligens autók kifejlesztését ne válasszuk szét az intelligens autó környezetének kialakításától. Ez az összefüggés biztosítja a legjobb lehetőséget a légszennyezés csökkentésére és a közúti biztonság növelésére. A társadalom számára létfontosságú a jó közlekedési rendszer. Szembe kell néznünk azzal a ténnyel, hogy a közlekedés a környezet rovására valósul meg, és hogy a jövőben is össze fog kapcsolódni a balesetekkel.
<P>
Az intelligens közlekedési rendszerek kifejlesztése azonban minden kétséget kizáróan segíthet a közlekedés fent említett negatív hatásainak minimalizálásában. Éppen ezért ismét fel szeretném hívni a figyelmet a 13. preambulumbekezdésre. Az ökológiai és gépjárműbiztonsági megoldások bevezetése terén erős támogatást várok a tagállamok és az Európai Bizottság részéről.
<P>
Hangsúlyozni szeretném azt is, hogy az intelligens közlekedési rendszerekkel kapcsolatos tudás és ismeretek megfelelő megosztása is rendkívül fontos. Végül is nagyon valószínű, hogy a vonatkozó ismeretek majd azokban a tagállamokban állnak rendelkezésre, amelyek - viszonylagos értelemben - kevésbé szenvednek a közlekedés általam korábban említett negatív hatásaitól. Ez esetben jó lenne olyan rendszert kifejleszteni, amelyik egyrészt biztosítja, hogy a vonatkozó ismeretek azokban a tagállamokban is közkinccsé váljanak, amelyek ebben erős érdekeltséggel rendelkeznek, másrészt figyelembe veszi az intelligens közlekedési rendszer kifejlesztőinek a szellemi tulajdonjogát is. Véleményem szerint a tagállamoknak ezen a területen egyértelmű megállapodásokat kellene kötniük egymással.
<SPEAKER ID="015" NAME="Luca Romagnoli" AFFILIATION="NI">
(IT) Elnök asszony, hölgyeim és uraim, gratulálni szeretnék Gurmai asszonynak az általa bemutatott számtalan ötlethez, hisz el kell mondanom, hogy ez a jelentés sok emberi és mesterséges intelligenciát tartalmaz, és azt remélem, hogy az első minden esetben elsőbbséget fog élvezni a másodikkal szemben, mert ellenkező esetben kiszabadul a szellem a palackból, ugyanis miközben az egyik célkitűzésünknek mindenképpen a biztonságosabb, tisztább és intelligensebb járművekre tett javaslatnak kell lennie, azt is célul kell kitűznünk - az elhangzott javaslattal összhangban -, hogy 2010-re felére csökkentsük a halálos közúti balesetek számát.
<P>
Olaszországban egészen a legutóbbi időkig ment egy megrázó reklám a televízióban, ami egy egész falu, egy egész önkormányzat eltűnését mutatta az olasz tájból, egy olyan települését, aminek a lélekszáma azonos azzal a 40 000 vagy még annál is több európai állampolgáréval, akik naponta tűnnek el a mi Európánk térképéről. Ezért mindent meg kell tenni a halálozások számának erőteljes csökkentése érdekében, és azért is, hogy csökkenjen azok száma, akik nem halnak meg, de hatalmas társadalmi terhet jelentenek, hisz sokan közülük egész további életükben hátránnyal élnek, illetve egyéb olyan hátrányoktól szenvednek, amelyek erőteljesen megterhelik a szociális rendszereinket és a lelkiismeretünket, és ezért mindent meg kell tenni ezen a területen is.
<P>
Egyetértek azzal, hogy a gépjárművekbe felszerelt rendszerek és az infrastruktúra a biztonság szempontjából nagyon fontosak - amikor a biztonságról és a segítségnyújtásról van szó, akkor minden követ meg kell mozgatni, amint Piskorski úr és Kuc úr mondta -, de a gépjárművezetőknek is intelligensnek és jól informáltnak kell lenni. Éppen ezért, véleményem szerint, drasztikus intézkedésekre is szükség van a sebesség korlátozása terén, illetve az olyan szankciók szigorítására, amelyeket akkor lehet alkalmazni, ha a sofőr felelőssége bebizonyosodott, és itt el kell mondanom, hogy az új olasz kormány is előállt néhány érdekes javaslattal.
<P>
Nem tudom például, hogy milyen kritériumok alapján lehet még most is olyan autókat árulni, amelyek hihetetlen sebességet tudnak elérni, és - hogy Kusstatscher urat idézzem -, ha nincs meg az intelligencia azokban a fogyasztókban, akik ilyen gépjárműveket vásárolnak és vezetnek is városainkban, akkor a felelősség azokat terheli, akik biztosítják az egyének szabadságát ezen a területen, holott az egyének soha nem korlátozhatnák azoknak a szabadságát, akiket ilyen esetekben sajnos gyakran fizikailag is megsemmisítenek.
<SPEAKER ID="016" NAME="Luís Queiró" AFFILIATION="PPE-DE">
(PT) Elnök asszony, Biztos úr, hölgyeim és uraim, a most megvitatott jelentés - aminek kapcsán gratulálni szeretnék a megfogalmazójának - kiváló lehetőséget biztosít a műszaki fejlődés legjobb vonatkozásainak és a közúti biztonság legfontosabb vonatkozásainak (ami maga a biztonság) az ötvözésére.
<P>
Az új információs és kommunikációs technológiák kifejlesztése lehetővé tette annak a politikai és társadalmi célkitűzésnek az elérését, hogy csökkentsük a közúti balesetek áldozatainak számát, az európai utak ezen elkerülhető veszedelmét.
<P>
Ha viszont teljes mértékben ki akarjuk aknázni az így rendelkezésünkre álló lehetőséget, akkor a népszerűsítő kampányoknak rövid, világos, és érthető információt kell adni az új, intelligens gépjárműrendszerekről és a lehető legszélesebb közönséghez kell eljutniuk.
<P>
Rendkívül fontos annak biztosítása, hogy az információs és kommunikációs technológián alapuló "intelligens gépjármű rendszerek” kifejlesztését és telepítését nemzetközi szinten is egyre inkább elfogadják, és továbbra is szükség van arra, hogy a tagállamok és az ipar egyaránt bátorítsák és támogassák a fenti rendszerekbe történő beruházásokat.
<P>
A fenti problémák integrált megközelítése lehetővé teszi számos közös biztonsági és környezetvédelmi célkitűzés figyelembevételét is, különösen az infrastruktúrával és a vezetési stílussal kapcsolatban, amint azt már több képviselőtársunk is hangsúlyozta.
<P>
Az igazság azonban az, hogy a fenti folyamatnak nem minden vonatkozása működik megfelelően. Még mindig gyenge lábakon áll a fenti rendszerek marketingje. Magas a költségük, ami még most is azt jelenti, hogy a legbiztonságosabb autók sok ember számára luxusnak számítanak, és azok erőteljesebb piaci elterjedését akadályozza az előnyeikkel kapcsolatos megfelelő információk és ismeretterjesztő kampányok hiánya.
<P>
Éppen ezért rendkívül fontos, hogy sikerrel járjanak az e-segélyhívó rendszereknek a 2010 után gyártott új gépjárművekben való kötelezővé tételéről folyó tárgyalások - amint a biztos úr már említette. A becslések szerint ez a kezdeményezés, ha egész Európában elterjed, önmagában is 2 500 emberéletet tud megmenteni évente.
<P>
Elnök úr, Biztos úr, a jelentés egy másik alapvető vonatkozása - vagyis az, hogy 2012 után minden új gépjárműben legyen elektronikus menetstabilizáló - egy másik olyan dolog, ami Európa útjain több ezer emberéletét menthet meg és számtalan sérülést előzhet meg.
<P>
Éppen ezért meg szeretnénk kérdezni a biztos úrtól, hogy biztosítani tud-e bennünket arról, hogy a fenti célkitűzés a kitűzött időpontra - vagyis 2012-re - továbbra is érvényes-e.
<P>
Ismét azt kell éreznünk, hogy részt veszünk az európai utakon bekövetkező halálesetek csökkentésében azáltal, hogy a közúti közlekedési ágazatban alkalmazható új technológiák terén hatékony és fenntartható megoldásokat keresünk. Következésképpen rendkívül fontos az érdekelt felek számára, hogy összehangolják az erőfeszítéseiket, a Bizottság és a tagállamok számára, hogy támogassák az új információs technológiák terén végzett kutatásokat, és a vezetők számára, hogy tisztában legyenek azok biztonsági előnyeivel.
<P>
Röviden, mindenkinek együtt kell dolgozni annak érdekében, hogy a fenti rendszerek elterjedjenek, és a piacon pénzügyileg megengedhető termékekké váljanak azért, hogy nőjön irántuk a fogyasztói kereslet.
<SPEAKER ID="017" NAME="Robert Evans" AFFILIATION="PSE">
Elnök asszony, én is meg szeretném ismételni a többiek köszönetét az előadónak azért a munkáért, amit a fenti kezdeményezésnek általa a Parlament elé való terjesztése érdekében fejtett ki.
<P>
Tegnap este az egyik vita során azt mondtam, hogy olyan hetünk van, amikor az Európai Unióban lelkiismereti vizsgálatot tartunk arról, hogy mire szolgál az európaiság, és hogyan tudunk ismét elkötelezettséget mutatni polgáraink iránt, és tényleg megmutatni Európa népeinek, hogy értékes munkát végzünk és őket, családjaikat és érdekeiket védelmezzük.
<P>
Szerintem ez egy másik olyan példa, amikor a biztonsági intézkedéseket és a biztonsági problémák felmerülése esetén segítséget nyújtó legmodernebb támogató technológiákat vizsgáljuk; azzal próbálunk érvelni, hogy az autók felszereltségét javítani kell. Természetes, hogy ennek egész Európára kiterjedő hatása van, mivel gépkocsikat szinte minden európai országban gyártanak (meg kell mondanom, hogy az Egyesült Királyságban a korábbinál jóval kevesebbet). Az emberek francia, olasz, illetve német, avagy Spanyolországban vagy Nagy-Britanniában gyártott és máshol összeszerelt autókat vezetnek, és mi sem természetesebb, mint hogy nemzetközi jogszabályokra van szükségünk a lehető legmagasabb műszaki színvonal biztosítása érdekében. Ha ez - a mostani kezdeményezés révén - azt jelenti, hogy az orvosi segítség által életeket tudunk megmenteni és segíteni tudunk azoknak, akik e nélkül a segítség nélkül nem élnék túl a balesetet, akkor ez olyan dolog, amit a brit állampolgároknak és más európai országok és Írország állampolgárainak mindenképpen fontolóra kell venni.
<P>
Megvizsgálhatjuk ezt a kezdeményezést, és gondolhatjuk azt is, hogy túlságosan futurisztikus és egy jó ideig még nem fog megvalósulni. De nem volt még olyan régen - 30 évvel ezelőttre gondolok, amikor megvettem az első autómat, bár ha körülnézek a teremben, akkor látom, hogy a képviselőtársak egy része talán már a fenti időpontnál is régebben vette meg az első autóját -, hogy cseppet sem volt természetes az, hogy egy autóban van rádió. Most viszont nem tudom, hogy lehetséges-e rádió, CD lejátszó, illetve ehhez hasonló dolgok nélküli autót vásárolni. Napjainkban az autók - amint az előző felszólaló is elmondta - úgy készülnek, hogy egyre nagyobb sebességgel tudjanak haladni, és a bonyolultságuk soha nem látott szintet ér el: a műholdas navigációs rendszerek, az e-rendszerek - amikről itt is beszélünk - hamarosan az autókba kerülnek, és 20 éven belül talán a szabványfelszereltséghez tartoznak majd. Ez olyan dolog, amit üdvözölnünk kell, és terjesztenünk kell az újdonságokat. Ezért gratulálok minden érintett félnek.
<SPEAKER ID="018" NAME="Zdzisław Zbigniew Podkański" AFFILIATION="UEN">
(PL) Elnök asszony, az autók automata menetstabilizáló rendszerekkel és automata baleseti segélyhívó rendszerekkel történő felszerelése jelenti napjainkban a kihívást. Sok érv szól emellett. Ezek közül az első a biztonság javítása a gépjárművezetők és a közutakat használó egyéb személyek esetében. Évente 41 600 halálos baleset történik Európa közutjain. A közutakat használók közül több ezer ember balesetek miatti rokkantsága és egészségkárosodása a másik érv mindannyiunk számára. Jelentősen csökkenne a halálos balesetek száma akkor, ha korábban érkezne a sürgősségi ellátás által nyújtott segítség, ezért az automata segélyhívó rendszer bevezetése létfontosságú megoldást jelent.
<P>
A balesetek számának alakulását befolyásoló harmadik - fontos tényező - az utak állapota. Létfontosságúak a közutak területén végzett beruházások, különösen az új tagállamok és a rossz infrastruktúrával rendelkező, elmaradott térségek esetében. A közúthálózat modernizálása és bővítése során rendkívül fontos, hogy figyeljünk az utak környezetére is. A halálos balesetek számát jelentősen növelik az útmenti fák.
<P>
A gépjárműgyártó iparban végrehajtott innovációk nem csak a gépjárművek biztonságosságát, illetve az emberek biztonságát jelentik. Ide tartozik a gépkocsikból kibocsátott széndioxid által okozott káros környezeti hatások csökkentése is. Jó, hogy az előadó - sok más témával egyetemben - ezt a kérdést is érinti. Ezért elismerésemet szeretném kifejezni a jól végzett munkáért.
<P>
Az egyetlen dolog, amivel nem értek egyet, az "intelligens autó” elnevezés. Egyetértek az előttem felszólalóval, aki azt mondta, hogy ezt a kifejezést a gondolkodó emberek számára tartjuk fenn. Ha követjük ezt az érvelést, akkor a végén olyan helyzetbe kerülünk, amiben az "intelligens autókat” műszakilag hatékony sofőrök vezetik. Ebben a helyzetben kiket vonnánk be azokba az oktatási tevékenységekbe, amelyek annyira fontosak a közúti biztonság javítása és a civilizáció műszaki vívmányaiból való profitálás terén?
<SPEAKER ID="019" NAME="Reinhard Rack" AFFILIATION="PPE-DE">
(DE) Elnök asszony, én vagyok a nagyvárosi mobilitás témájának előadója és jelenleg minden kétséget kizáróan az a legfontosabb feladatom, hogy rávegyem a Házat arra, hogy szavazza meg a jelentést, amivel a Közlekedési és Idegenforgalmi Bizottság júliusi részleges ülésén már foglalkoztunk, azért hogy időben leadhassuk a megfelelő jelzéseket a Bizottság által a nagyvárosi mobilitásról készítendő akciótervhez, aminek őszre kell elkészülnie. A fenti jelzések közül az egyik közvetlenül a mai vitánk témájához kapcsolódik.
<P>
Általában, de különösen a városainkban és a nagyvárosainkban egyre nehezebb elegendő pénzt gyűjteni a hardverek területén végrehajtandó jelentős fejlesztésekre - ami alatt a közutakat értem. Sok oka van annak, hogy ez nem megy. Ezért a megfelelő szoftvert - vagyis más szóval az intelligens autókat - és a forgalom ugyan ilyen intelligens megszervezését kell használnunk ahhoz, hogy biztosítani tudjuk a korlátozott erőforrások - vagyis az úthálózat - jobb kihasználását. Ezt követően a közlekedési torlódások kérdése az a probléma, aminek az esetében új és jobb technológiára van szükségünk.
<P>
Ebben az összefüggésben a Közlekedési és Idegenforgalmi Bizottság elképzeléseinek részeként meghallgatást szerveztünk, melynek során azt mondták nekünk az ipar képviselői - nem teljesen meglepetésszerűen -, hogy minden lehetséges. Sok dolog lehetséges, de a gépjárműgyártó iparnak egyrészt időben meg kell kapnia a jelzéseket, miközben másrészről gondot kell fordítani annak biztosítására, hogy ezek a gépjárművezetőket támogató rendszerek - ha kifejlesztésre kerülnek - be is legyenek szerelve a gépkocsik többségébe, és ne maradjanak azon kivételezett kevesek privilégiumai, akik meg tudják engedni maguknak a jól felszerelt autókat.
<P>
Ez olyan érv, amivel - nagyon helyesen - előhozakodtunk a mai vita során is. Nem fordulhat elő, hogy a legkiválóbb új technológiai fejlesztések csak néhány gépkocsiba legyenek beszerelve és a gépjárművezetők nagy tömegei az ismert régi problémával találják magukat szembe, amit még tovább súlyosbít az a tény, hogy a rendszerek nem igazán kompatibilisek egymással. Ennek megfelelően, ha tényleg fel akarjuk fedezni a forgalmi mozgások témakörét és az általuk okozott problémákat, valamint a számunkra a személyes mobilitás terén felkínált lehetőségeket, akkor nagyszámú és jól összehangolt intézkedésre van szükségünk.
<P>
Ebben az összefüggésben hadd hozzak fel még egy végső érvet, amire Koch úr helyesen utalt. Az új, jó és fejlett technológia biztonságosabbá teheti ugyan az autókat, és kevésbé veszélyessé a közutakat, de ezt rosszul is fel lehet használni, mivel olyan téves elképzelést terjeszthet el az autóvezetők körében, hogy mivel az autójuk bármire képes, már nem is nagyon kell odafigyelniük a biztonságos vezetésre. A nyugodt vezetés jó dolog, de szerintem sokkal fontosabb a biztonságos vezetés, és mindenekelőtt az, hogy tisztában legyünk a vezetés során tanúsított magatartásunk következményeivel. Következésképpen ez egy másik olyan terület, ahol nem szabad szem elől tévesztenünk az új fejlesztések pszichológiai következményeit.
<SPEAKER ID="020" NAME="Bogusław Liberadzki" AFFILIATION="PSE">
(PL) Elnök asszony, Biztos úr, szívből jövő gratulációmat szeretném kifejezni Gurmai Zita asszonynak. Intellektuális hozzájárulásán kívül egy sor promóciós tevékenységet is végzett, és valóban mindent megtett a jelentés kiváló elkészítése érdekében. Mély elismerésünk és szívélyes köszönetünk az előadónak.
<P>
A mai napon az intelligens autóról beszélünk. Ne foglalkozzunk azzal, hogy az "intelligens” jelző megfelelő-e vagy sem. Tegnap az intelligens utakról beszéltünk, anélkül, hogy tényleg intelligens utaknak neveztük volna őket. Tegnap több fenntartással éltünk, mint ma. A mai napon sokkal jobban megértjük egymást. Természetesen van még egy harmadik tényező is, vagyis az intelligens gépkocsivezető. Mit is jelent a gépkocsivezető intelligenciája? Először is azt, hogy ki akarja aknázni az intelligens autó előnyeit. Meg kell győznünk a gépkocsivezetőket arról, hogy közgazdasági számításokat kell végezniük. Mennyi fájdalmat vagyunk hajlandók elszenvedni, hány napot vagyunk hajlandók eltölteni a kórházban azért, hogy 1 000 euróval kevesebbet költsünk egy műszakilag kevésbé fejlett autóra? Tisztában kell lenni azzal, hogy a műszakilag fejlett autó és közút azt jelentheti, hogy csökken a balesetek száma, hogy a balesetek kevésbé súlyosak lesznek, hogy javul az élet minősége, és mindez elérhető számunkra, feltéve - és hangsúlyozni szeretném, hogy feltéve - hogy megértjük azt, hogy érdemes elkölteni a fent említett 1 000 eurót erre az új technológiára.
<SPEAKER ID="021" NAME="Malcolm Harbour" AFFILIATION="PPE-DE">
Elnök asszony, mindenekelőtt üdvözölni szeretném Antonio Tajani urat és gratulálni szeretnék a kinevezéséhez. Rendkívül fontos, hogy részt vesz ezen a nagy jelentőségű vitán.
<P>
Elsősorban Gurmai Zita asszonynak szeretnék köszönetet mondani, aki kiváló munkát végzett, nem csak azzal, hogy elkészítette ezt a jelentést, hanem azzal is, hogy támogatja az "intelligens autó e-biztonság” programot.
<P>
Mindössze annyit szeretnék mondani a Bizottságnak, hogy ez kiváló példa arra, hogy a Bizottság egyik kezdeményezése hogyan tudja összehozni a különböző területeken dolgozó embereket, hisz - amint azt mindannyian jól tudják - Reding asszony és elődje, Liikanen úr aktívan részt vettek ebben. Örömmel látom, hogy barátaim, André Vits és Juhani Jaaskelainen a biztos úr mögött ülnek, hisz rendkívül fontos szerepük volt a résztvevők bevonásában és a tényleges előrelépés elérésében; és szeretném megismételni azt, amit Robert Evans úr mondott, nevezetesen hogy ez kiváló példája az európai intézmények közötti, a jogszabályok terhétől mentes és az előrelépésről alkotott világos képtől vezérelt együttműködésnek.
<P>
Elnök úr, a mai napon csak azt sajnálom - és remélem, hogy ezt a Parlament nevében mondottnak fogja fel -, hogy az intelligens autó program legfontosabb szereplői érezhetően távol tartották magukat, és nem ülnek az ülésterem első soraiban, mivel a Tanácsnak fontos felelőssége van ezen a téren. A tagállamok felelőssége azon részletes jogszabályok zömének a kidolgozása, amelyek elősegítik a fenti program bevezetését és segítenek az állampolgárainknak is. Hol vannak és miért nem hallgatják ezt a vitát?
<P>
Csak néhány megjegyzést szeretnék fűzni a kollégák által az autók és az utak fontos témakörével kapcsolatban elmondottakhoz. Hadd mondjam el azoknak a kollégáknak, akik a gépkocsik biztonsági jellemzőiről beszéltek, hogy az ipar fejlődésének egész folyamata azonos volt a műszaki fejlődéssel, és valóban igaz az, hogy a biztonsággal kapcsolatos innovációk először a kisebb szériában gyártott, drágább autókban jelentek meg, és csak ezt követően kerültek bele az olcsóbb autókba is. Napjainkban az Európai Unió területén értékesített autók mindegyikében van blokkolásgátló. Ez intelligens rendszernek minősül, mivel véleményem szerint az intelligencia azonos az információ begyűjtésével és felhasználásával. És a fent említett rendszerek ezt teszik. Ha már fel vannak szerelve ezek az információgyűjtő rendszerek a gépkocsiba, akkor fel lehet azokat használni a csúszásgátló rendszerekben is. A járulékos költség sokkal alacsonyabb.
<P>
De ha már rendelkezünk e-segélyhívó rendszerrel, akkor minden gépjármű fel lesz szerelve a külső információgyűjtő rendszerrel, és mi ezt szeretnénk összekapcsolni az intelligens autópálya rendszerekkel is, hisz azok esetében is információgyűjtésről van szó.
<P>
Az általam képviselt régióban - és erről jut eszembe, Robert Evans úr, hogy az Egyesült Királyság napjainkban közel annyi autót gyárt, mint a régi szép időkben, és az Egyesült Királyságban több gépjárműgyártó cég van, mint az Európai Unió bármely más országában, ezért kérem, hogy ne támadja a gépjárműgyártó iparunkat -, a helyi autópályán megépült az első brit intelligens autópálya, ami a forgalom függvényében nyitja meg a sávokat és ellenőrzi a sebességet, és el kell mondanom, hogy nem csak a forgalom áramlik zökkenőmentesebben, hanem javult az üzemanyagfogyasztás is: minden érintett fél nyerő helyzetben van.
<P>
És erről beszélünk. Arról beszélünk, hogy nyerhetünk az intelligens autó használatával, és remélem, hogy azt mindannyian támogatni fogják.
<SPEAKER ID="022" NAME="Genowefa Grabowska" AFFILIATION="PSE">
(PL) Elnök asszony, gratulálni szeretnék kollégámnak, Gurmai Zita asszonynak, mert csodálatos dolgot csinált, vagyis kiváló jelentést készített egy olyan területről, ami nagyon műszakinak és "férfiasnak” látszik.
<P>
Olyan társadalomban élünk, amit az információtechnológia ural. Az IT hajnaltól napestig jelen van az életünkben. Nagyon gyorsan rájöttünk arra, hogy egyszerűbbé teszi az életünket, és nagyon hamar megtanultuk a benne rejlő előnyök kiaknázását. Ezért mindez olyan kiváló fejlődésnek tekinthető, amit az információtechnológiára és a médiára vonatkozó általános stratégia részeként az Európai Bizottság olyan témának tart, ami nagyon közelről érint bennünket, nevezetesen az emberek és a közutak biztonságára utalok, és ezért kidolgozta az "intelligens autó” kezdeményezést. Nekem tetszik az "intelligens autó” elnevezés, nincs vele semmi bajom, mivel megértettem, hogy a kifejezést elvont értelemben használjuk. Az "intelligens autó” érdekes elnevezés, magára vonja az emberek figyelmét, felhívja a média figyelmét és nem szó szerint értendő. Számomra ez az elnevezés az olyan modern európai közlekedés jelképe, amelyik az új információs és kommunikációs technológiáknak hála egyre biztonságosabbá, egyre inkább környezetbaráttá és hatékonyabbá válik.
<P>
Az intelligens autó elsődleges célja az, hogy segítse az embereket. Második helyen állnak a környezeti előnyök, és harmadik helyen az, hogy általa hatékonyabb lesz az európai közlekedés. Nem tudom, hogy az intelligens autónak szüksége lesz-e erőteljes promócióra és reklámra. Az emberek természetüknél fogva kíváncsiak és szeretik megvásárolni az újdonságokat, különösen akkor, ha azok anyagilag is elérhetők.
<P>
Meg vagyok győződve arról, hogy ha valamivel drágább is lesz ez az autó, mindenki, aki megvásárolja, úgy fogja érezni, hogy a saját biztonságát szolgálja ez a befektetés. Azt is gondolom, hogy az emberek nem fogják azt érezni, hogy elvesztegették azt a biztonságukat garantáló néhány eurót. Csak azt szeretném elmondani, hogy a felhasználóknak nem csak azzal kell tisztában lenni, hogy mi is van az intelligens autókban, de azt is tudniuk kell, hogyan működik és meg kell tanulniuk azoknak a modern műszaki eszközöknek a használatát is, amelyekhez oly gyakran elméletileg hozzáférünk ugyan, de a gyakorlatban nem használjuk.
<P>
Szeretném látni, hogy a biztonsági lajstrom részeként az "intelligens autó” ne engedélyezze a mobiltelefonok használatát, és hogy a mobiltelefonokat úgy szereljék be a fenti autókba, hogy azok ne vonják el a gépkocsivezetők figyelmét az útról.
<P>
Utolsó megjegyzésem az, hogy még a legintelligensebb, a legújabb eszközökkel és technológiával felszerelt autó sem elégíti ki az elvárásainkat akkor, ha a járművezető hibázik, és ha az európai útrendszer nem olyan jó, mint amilyen jó már most is az Európai Unió egyes országaiban.
<SPEAKER ID="023" NAME="Marian-Jean Marinescu" AFFILIATION="PPE-DE">
(RO) Elnök asszony, kedves kollégák, Biztos úr, nagy örömömre szolgál, hogy az új beosztásában szólhatok Önhöz. Gratulálni szeretnék Gurmai asszonynak ezért a jelentésért, amire nagy szükség van.
<P>
Kedves kollégák, az olaj ára riasztóan emelkedett, és a hagyományos üzemanyagok helyettesítésére irányuló erőfeszítések még nem hozták meg a várt eredményeket, és egyelőre a vonatkozó megoldások vagy túl drágák vagy ellentmondásos hatásúak, illetve műszaki szempontból nem eléggé kipróbáltak. Mindezek ellenére az autó továbbra is a legnépszerűbb közlekedési eszköz az európaiak számára, és sajnálatos módon ez a preferencia számtalan problémát okoz mind társadalmi, mind környezetvédelmi szempontból, mind az általa okozott anyagi és személyi károk következtében, de elsősorban az emberi élet elvesztésével járó balesetek szempontjából.
<P>
Szükség van az intelligens közlekedési rendszerek - és elsősorban az elektronikus menetstabilizálók - elterjedt használatára. Ezáltal több ezer ember életét menthetjük meg, csökkenthetjük a légszennyezést, mérsékelhetjük a forgalmi torlódásokat, és egyaránt javíthatjuk az autóvezetők komfortérzetét és biztonságát, valamint a közúti közlekedésben résztvevők közötti kapcsolatokat. A tagállamoknak és a magánvállalkozóknak a korábbinál aktívabban kell részt venniük az e-biztonság kezdeményezés kifejlesztésében és végrehajtásában, továbbá az új balesetmegelőző rendszerek és az olyan új anyagok és érzékelőtípusok kifejlesztésében, amelyek kapcsolatot létesítenek az autók között, valamint az autók és az utak között. Nyilvánvaló, hogy az "intelligens autó” kezdeményezést nem lehet elválasztani az intelligens út elnevezésű kezdeményezéstől. Minden fenntartás nélkül támogatom a Bizottság javaslatát, hogy indítsunk egy programot a közös vezetési rendszerek bevezetéséről, és hogy biztosítsuk a kapcsolódó rádiófrekvenciák hozzáférhetőségét, hisz ezek előnyei több országban már a kísérleti szakaszban is megmutatkoztak, mivel a felmerülő költségek ellenére meglesz a hosszú távú hasznuk.
<P>
Való igaz, hogy a fenti rendszerek elsősorban az autópályák és a TEN-T forgalmát fogják befolyásolni. Ragaszkodom ahhoz, hogy idővel - különösen az új tagállamokban - mindenképpen csökkenteni kell a legfontosabb infrastruktúrák és az egyéb kategóriába tartozó utak közötti különbségeket. A tagállamoknak hatékonyan kell kihasználniuk a számukra biztosított európai pénzalapokat, valamint más pénzügyi és műszaki megoldásokat is kell találniuk ahhoz, hogy a gyakorlatban is működjenek a támogató és a közös vezetés megvalósulását elősegítő hosszú távú stratégiák a valóban problematikus területeken is: az országos, regionális és helyi utakon, az áruszállítás számára épített elkerülő-utakon, az agglomerációkból kiinduló összekötő utakon, ... az elővárosi területeken és a határmenti zónákban.
<P>
Az Európai Bizottságnak és a tagállamoknak folytatniuk kell az erőfeszítéseiket az e-segélyhívó rendszerekkel és a 112-es segélyhívószámmal kapcsolatos jogszabályok harmonizálása érdekében, mivel ezek képezik az alapját a biztonságnak és a tartós mobilitásnak, valamint az európai állampolgárok jólétének.
<SPEAKER ID="025" NAME="Pierre Pribetich" AFFILIATION="PSE">
(FR) Elnök úr, Biztos úr, hölgyeim és uraim, mindenekelőtt gratulálni szeretnék kollégánknak, Gurmai Zita asszonynak az Intelligens Autó Kezdeményezésről szóló jelentésével kapcsolatos eredményeihez. Tisztában vagyunk azzal, hogy a társadalom fejlődése szempontjából a mobilitás a jólét, a növekedés, és ebből következően azon kapacitások növekedésének a forrása, amelyek elősegítik a területek és az emberek közötti szolidaritás kialakulását. Ha biztosítani akarjuk a fenntartható fejlődést, akkor a városi és országos közlekedés javítása érdekében kombinálnunk kell a különböző közlekedési formákat. Habár nyilvánvaló, hogy a múlttal ellentétben a jövőben nem akarjuk a társadalmat az autó köré szervezni, a gépjármű továbbra is létfontosságú eszköz lesz az általunk célul tűzött intelligens és fenntartható mobilitás megvalósítása terén. Ha mindezt valóra akarjuk váltani, akkor intelligens és fenntartható járműveket kell terveznünk az alábbi három követelménynek megfelelően: azoknak biztonságosabbnak, tisztábbnak és intelligensebbnek kell lenniük. A fenti elvi megállapításon túl Európának a gyakorlatban is támogatnia kell ezt a kezdeményezést olyan irányelvek és politikák révén, amelyek hosszú távon integrálják az összes elektronikus rendszert, beleértve az egyszerűbbeket és a bonyolultabbakat egyaránt, és lehetővé kell tenniülk a folyamatok ellenőrzését, valamint azt, hogy biztonságosabb, tisztább és alacsonyabb széndioxid- és füst-kibocsátású autókat vezessünk.
<P>
Ennek érdekében bátorítani kell a gépjárműgyártókat arra, hogy már ebben a szakaszban vegyék fontolóra a fenti elektronikus rendszerek bevezetését az új autók tervezése során, nem csak a nagyobb hatékonyság és az egyszerűbb vezetés, hanem a fentiek eredményeként előálló költségcsökkentés, továbbá a gyártás és szerelés egyszerűsítése érdekében is.
<P>
Ha meg akarjuk valósítani a fenntartható mobilitást, akkor ki kell bővítenünk a fenti politikák terjedelmét is. A kutatási projekteknek és az innovációknak végül létre kell hozniuk az intelligens utakat, amelyek javítják a biztonságot, csökkentik az energia-költségeket, kihasználják az autók közötti párbeszéd lehetőségét, és javítják a közlekedést. Az Európai Unió támogatni kívánja a tudásalapú társadalmat és a fenntartható fejlődést. Ebben az összefüggésben a fenti kezdeményezéseknek elsőbbséget kell élvezni.
<P>
Azzal szeretném befejezni mondandómat, hogy hangsúlyozom az ambiciózus hozzáállás, az ambiciózus célok meghatározásának és annak a fontosságát, hogy Európában megteremtsük a növekedés és a fejlődés feltételeit. A kollégánk, Gurmai Zita asszony jelentésében foglaltakat visszhangozva: az Európai Parlament meg van győződve arról, hogy a Bizottság reagálni fog erre az elvárásra és a fenti az igényekre oly módon, hogy új kereteket biztosít az európai intelligens autó számára, és végül biztosítja a fenti törekvés megvalósításához szükséges pénzösszeget.
<SPEAKER ID="026" NAME="Etelka Barsi-Pataky" AFFILIATION="PPE-DE">
(HU) Elnök úr! Támogatom Gurmai képviselőasszony, raportőr riportját. Alelnök úr! Elérkezett az idő, hogy az intelligens közlekedés megvalósításával egy új korszakot nyissunk az európai közlekedés történetében. Tudjuk, hogy ha megfelelő választ akarunk adni a klímaváltozásra, az egyik legfontosabb eszközünk -mondhatni, legfontosabb fegyverünk -, hogy megvalósítsuk az intelligens közlekedést. Éppen két éve, itt az Európai Parlament plenáris ülésén mondtam, hogy ma, akkor egyértelműen a közlekedés előtt álló legfontosabb kihívásnak tartom, hogy sikerüljön elterjeszteni az intelligens közlekedési rendszereket Európában. Utána, egy évvel később, az Európai Parlament az európai közlekedéspolitika Fehér Könyve felülvizsgálatát mutattam be itt a Parlamentben a Tisztelt háznak, és akkor a Parlament egyértelműen támogatta az intelligens közlekedést, csak úgy, mint most, mint az európai közlekedéspolitika egyik kiemelt prioritását. Akkor miért haladunk ilyen lassan? Általában a technológia készen áll.
<P>
Például az intelligens autó, az IKT alapú városi forgalomirányítási rendszerek, 2009-től az EGNOS, 2013-tól a Galileo rendszer. Európa egyik ipari erőssége az automotív szektor, ahol valóban sikerrel veszünk részt a globális versenyben, nem utolsósorban a kapcsolódó igen innovatív kis- és középvállalkozásoknak köszönhetően. És ma már a fejlesztések átívelnek Nyugat- és Kelet-Európán. Budapesten például két igen fontos, európai jelentőségű tudásközpont működik a Műszaki Egyetem mellett. Az ipar tehát elkötelezte magát. Most a közösségi oldalnak, elsősorban a tagállamoknak kell lépni. Például, hogy az Equal esetében a szükséges infrastrukturális beruházások megvalósuljanak vagy az intelligens jármű, intelligens infrastruktúra esetében megfelelő ösztönző gazdasági környezetet kialakítsák. Természetes, hogy az új technológiákat nem könnyű bevezetni, de például támogathatjuk ezt a megfelelően megválasztott közbeszerzés útján. Számtalan eszközünk van. A Bizottságot arra kérjük, hogy egy megfelelő és teljes ágazatokon átnyúló stratégiát dolgozzon ki az intelligens közlekedés megvalósítására.
<P>
Európa polgárai értékes perceket, fél órákat vesztegelnek az utakon. Eközben a gépjárművek feleslegesen szennyezik a levegőt, miközben veszélybe kerül a személyes mobilitás, többek között azért is, mert az ilyen módon használt járművek esetében kezd megfizethetetlenné válni az üzemanyag ára. A megoldás egyik fontos pillére az intelligens közlekedés. Az európai polgároknak minden megoldás, ma már minden megoldás az itt felvázolt problémákra, érzékeny fülekre talál. Lépjünk előre.
<SPEAKER ID="027" NAME="Jörg Leichtfried" AFFILIATION="PSE">
(DE) Elnök úr, Biztos úr, hölgyeim és uraim, szeretném megragadni ezt az alkalmat arra, hogy szívből jövő köszönetemet fejezzem ki előadónknak, Zitának, a jelentésért. Úgy ismerem Önt, Zita, mint aki akkor, ha valamivel foglalkozik, ezt nyitott elmével, elkötelezettséggel, intelligenciával és energiával teszi. Véleményem szerint ez a szellem érzékelhető a jelentés mögött.
<P>
Meg szeretném ragadni az alkalmat arra is, hogy szóljak egy olyan szempontról, amit Grabowska asszony említett. Nem hiszem, hogy az autók olyan dolgok, amik elsősorban a férfiaknak szólnak. Inkább a fentivel ellentétes véleményen vagyok. Ha bízhatunk a téma kapcsán rendelkezésre álló statisztikai adatokban, a nők előrelátóbban, gondosabban és biztonságosabban vezetnek, mint a férfiak. Más szóval intelligensebben vezetnek, és szerintem ez az egyik oka annak, amiért teljesen rendben levőnek tartom, hogy egy hölgy szövegezte meg ezt a jelentést.
<P>
Rátérve a lényegre, mindannyian tudatában vagyunk annak, hogy a közúti közlekedés rengeteg energiát fogyaszt és nagyon sok kipufogógázt bocsát ki szerte Európában. Európában ez jelenti az emberi élet szempontjából a legnagyobb kockázatot. Minden évben nagyon sok ember hal meg, illetve szenved sérülést a közúti balesetek következtében. Éppen ezért fontos, hogy az európai jogalkotók megpróbálják csökkenteni a fenti számokat. Ennek megfelelően az is kötelességünk, hogy az autókat a szó valóságos értelmében intelligensebbnek gyártsuk, hogy a jövőben ezek a dolgok ne fordulhassanak elő ilyen gyakran.
<P>
Véleményem szerint a jelentés a megfelelő irányba mutat. A siker kulcsa azonban - és ezen a ponton teljes mértékben egyet értek Rack úrral - az, hogy a fenti rendszerek a gépkocsi használók széles tömegei számára rendelkezésre álljanak azért, hogy általános kihatással bírjanak, és ne maradjanak a jövőben is, a korábbiakhoz hasonlóan, egy szűk embercsoport privilégiumai. Úgy vélem, hogy a jelentés világosan kifejezésre juttatja a fenti nézetet. Ezért gondolom azt, hogy helyesen tesszük, ha a mai napon elfogadjuk.
<SPEAKER ID="028" NAME="Emanuel Jardim Fernandes" AFFILIATION="PSE">
(PT) Elnök úr, Biztos úr, azzal kezdem, hogy köszönetet mondok Gurmai asszonynak a kiváló jelentéséért, és azért, hogy ilyen nagy jelentőséget tulajdonított a fenti kezdeményezésnek, bátorítva ezzel az érdekelt feleket és a szereplőket a részvételre.
<P>
Súlyos problémával állunk szemben. Nem feledkezhetünk el arról, hogy 2005-ben 42 000 volt a halálesetek száma. Nem tudok megfeledkezni arról, hogy Portugáliában 1993-ban 1 millió lakosra 150 halálozás jutott, habár azóta csökkent a fenti szám.
<P>
A jelentés és a kollégánk munkája kulcsfontosságú, és két szempontra szeretnék rávilágítani.
<P>
Napjainkban a mobilitás rendkívül fontos az európai társadalom működése szempontjából. Mindennapi életünkben mindannyian függünk a közlekedéstől és a közlekedés intenzitása, valamint a mobilitás egyre súlyosabb társadalmi és környezeti problémákat okoz. Ezért a megfelelő választ lépésekben, fokozatosan kell megadni, de meg kell adni, mégpedig gyorsan. Figyelembe kell ugyan venni a fogyasztók és a gépjárműipar korlátait, de ezek nem tántoríthatnak el bennünket attól, hogy megvalósítsuk a célkitűzésünket, a biztonságot.
<P>
A második szempont az információ. A fogyasztókat tájékoztatni kell az intelligens infrastruktúrákról és autókról. Az információnak világosnak és érthetőnek kell lenni, és a megfelelő időben kell nyújtanunk. Ezen a területen komoly felelősség terheli a gépkocsi kereskedőket és alkalmazottaikat, az összes érintett ügynököt, a tagállamokat, a régiókat, és az önkormányzatokat, továbbá a médiát. A fentiek közötti együttműködést az Európai Uniónak kell biztosítani, mivel egyedül nem tudjuk elérni a végső célt, ami - minden kétséget kizáróan - azonos a Bizottság és az előadó céljával.
<SPEAKER ID="029" NAME="Inés Ayala Sender" AFFILIATION="PSE">
(ES) Elnök úr, szívből jövő gratulációmat szeretném kifejezni kollégámnak, Gurmai asszonynak azért a lelkesedéséért, amivel ifjúságunk "fantázia autóját” Európa jövőbeni autójává változtatta.
<P>
Természetes, hogy a technológia kerül az előtérbe, és minden olyan javaslat, amit vállalkozó szellemű jelentésében tesz, segíteni fog bennünket abban, hogy előrelépést érjünk el annak a logisztikai fejlődésnek a területén, ami mellett az Európai Unió elkötelezett.
<P>
Hiszek abban, hogy a Galileo telepítésével kapcsolatos egyezmény megkötése után az "intelligens” autó lesz az egyik olyan kezdeményezés, ami biztosítja a Galileo telepítésének a lényegi tartalmát.
<P>
Tegnap - hogy mást ne említsek - elfogadtuk a közúti biztonság infrastruktúrájáról szóló irányelvet, ami már felhívta a figyelmet az intelligens és interaktív rendszerek és gépjárművek kifejlesztésének szükségességére. Ha már rendelkezünk az infrastruktúrával, akkor már csak az intelligens autóra van szükségünk.
<P>
Az intelligens autó segít majd a közlekedési vétségek megelőzésében és ellenőrzésében is, különös tekintettel a közlekedési lámpák jelzéseinek figyelembevételére, a sebességkorlátozásra és az alkoholfogyasztás megszüntetésére. A közúti közlekedés biztonsága területén természetesen nagyon fontos lesz minden, ami kapcsolatos a gyalogosokra és egyéb, a közutakat használó sérülékeny csoportokra vonatkozó érzékelőkkel.
<P>
Ami az e-biztonság rendszert illeti - aminek a területén komoly lemaradás van az ütemtervben, biztos úr - már felhívást intéztünk arra, hogy azt építsék be minden autóba, nem csak az osztályon felüli járművekbe, és Gurmai asszony azt szeretné, ha mindez a lehető legrövidebb időn belül végrehajtásra kerülne.
<P>
Ugyanakkor azt is előrevetítettük, hogy ebbe beletartozzanak a munkavégzésre használt járművek is, elsősorban a mezőgazdaság területén, ahol a gépkocsivezető elszigeteltsége az idő múlásával egyre súlyosabbá teszi a balesetek következményeit.
<P>
Azt szeretném kérdezni Öntől, Biztos úr, hogy mikor tudjuk kiterjeszteni az e-biztonság rendszert a munkavégzésre, és elsősorban a mezőgazdasági munkavégzésre használt járművekre?
<P>
Mindenesetre, az "intelligens” autót mindenki számára elérhetővé kell tenni, és támogatni kell a fenti technológiákat azért, hogy olcsóbbak és elérhetőbbek legyenek ne csak azon országok számára, amelyeknek a legnagyobb szükségük van rá, hanem minden európai állampolgár számára.
<SPEAKER ID="030" NAME="Milan Gaľa" AFFILIATION="PPE-DE">
(SK) A jelentésben az áll, hogy az intelligens autó kezdeményezést nem lehet teljes mértékben valóra váltani, ha szétválasztjuk a "barátságos utak” kezdeményezésektől. Ugyanakkor, amint más képviselőtársak már előttem rámutattak, akkor sem lehet teljesíteni, ha nincs olyan intelligens gépjárművezető, aki ismeri az utak szabályait és megfelelő műszaki ismeretekkel is rendelkezik.
<P>
Orvosként még azt is hozzá szeretném tenni, hogy az intelligens európai sofőrnek a jelenleginél jobb felkészültséggel kell rendelkeznie ahhoz, hogy balesetek esetén elsősegélyt tudjon nyújtani. A gépkocsivezetőt állandóan képezni kell, és nem csak elméletben, de megfelelő baleseti szimulációs tréningeken is, hogy felkészült legyen, megfelelően tudjon reagálni és tudjon elsősegélyt nyújtani, az eddigieknél több életet megmentve a feszültségekkel teli baleseti helyzetekben. Mivel az élet megmentése a kérdéses kezdeményezés egyik célja, röviden meg szerettem volna említeni ezt a kérdést.
<SPEAKER ID="031" NAME="Marusya Ivanova Lyubcheva" AFFILIATION="PSE">
(BG) Elnök úr, Biztos úr, előadó asszony, a napnál is világosabb, hogy az állampolgárok közúti biztonságának garantálásához közös megközelítésre és integrált politikára van szükségünk. Ennek számos fontos vonatkozása van. Először: a megelőzés, az infrastruktúra javítása, a gépjárművezetők képességeinek fejlesztése és a biztonságos műszaki újítások felhasználása a gépkocsik tervezése során. A következő az egész láncolat ellenőrzése és jogi szabályozása a közúti biztonság érdekében. Az előadó minden elismerést megérdemel ezért a kezdeményezésért és a jelentés kiváló minőségéért. A közúti biztonság mindannyiunk számára rendkívül fontos, mivel az elfogadandó intézkedések életeket mentenek. Az "intelligens autó" kezdeményezés nem csak a műszaki megoldásokról szól. Kevesebb kockázatot és nagyobb biztonságot is jelent. Az életben maradásról is szól, és az élethez mindenkinek biztosítani kell a jogot. A fenti jelentés elkészítését egy kiváló ismeretterjesztő kampány kísérte, és ezért is gratulálnunk kell az előadónak.
<SPEAKER ID="032" NAME="Tomáš Zatloukal" AFFILIATION="PPE-DE">
(CS) A közúti biztonságot támogató rendszerekkel is meg kell erősíteni. A fenti rendszerek hasznosak a gépkocsivezetők számára, és hatékonyabbé teszik a közlekedést. Az a céljuk, hogy egyszerűbbé tegyék a vezetést, és csökkentik a koncentráció-vesztés kockázatát. Az intelligens autó technológiája lehetővé teszi a fenti problémák csökkentését, illetve megszüntetését. Osztom az előadó nézetét, miszerint a lehetőségeikhez képest jelenleg nagyon alacsony az intelligens gépjárműrendszerek és alkalmazások elterjedtsége. Meg vagyok győződve arról is, hogy még időben, teljes mértékben ki kell aknáznunk a fenti rendszereket és alkalmazásokat Az intelligens autók esetében szükséges az intelligens infrastruktúra támogatása is, de az "intelligens út” még nem készült el. Teljesen egyértelmű, hogy az autókba felszerelt aktív biztonsági elemek segítségével csökkenthető a halálos kimenetelű közúti balesetek száma. Az e-segélyhívó rendszer hatékonyan egészíti ki a közutakat használók védelmi rendszerét. Gratulálok az előadónak a jelentéshez.
<SPEAKER ID="033" NAME="Antonio Tajani">
a Bizottság tagja. - (IT) Elnök úr, hölgyeim és uraim. Úgy vélem, hogy a Parlament munkájának eredményeképpen, a Reding biztos úr - aki helyett most jelen vagyok - által készített közlemény szövegének következtében, és Gurmai asszony kiváló munkája okán a mai napon fontos jelzést adtunk a ránk figyelő és a karzaton ülő állampolgároknak, akik elméletileg az ötszáz millió európai állampolgárt képviselik arra vonatkozóan, hogy az intézmények hallgatnak az állampolgárokra és megpróbálnak választ adni az állampolgárok igényeire, hisz ennek kell lenni az elsődleges prioritásnak a Parlamentünk, a Tanács és a Bizottság számára.
<P>
Csak ily módon tudjuk megszüntetni az európai népek és intézmények közötti szakadékot. A szkeptikusoknak, akik "nemmel” szavaztak a népszavazáson, úgy tudjuk a legjobb választ adni, ha megmutatjuk, hogy Európa közel van az állampolgárokhoz; pozitív üzenetet kell küldenünk, és kellő bátorságot kell tanúsítanunk az előrelépéshez, továbbá meg kell értetnünk, hogy az állampolgárok igényei a legfontosabb prioritásaink közé tartoznak, és ezért örömmel fogadom el a felkérést, elnök úr.
<P>
Ami engem és a közlekedési biztosnak beszámoló Főigazgatóságot illeti, a valós prioritás - ezt elmondtam abban a beszédben is, amellyel megnyertem a Ház bizalmát, amiért ismét köszönetet mondok, mivel az irántam mutatott bizalom miatt vagyok itt már sok éve -, amint mondtam, az állampolgárok biztonsága: az egyének állnak a kezdeményezésünk középpontjában.
<P>
Nagy érdeklődéssel követtem ezt a vitát és a mai napon az intézmények részéről elhatározás született arra, hogy választ adjanak a felmerülő kérdésekre, és az emberek életének megóvása - minden olyan ember életének megóvása, akiét a törvényhozó munkánk és az elkötelezettségünk által meg tudjuk menteni - olyan elvégzendő feladat lesz, amit a mi javunkra írnak. Ezért kell tovább haladnunk, és ebből kifolyólag osztom azon, nagyszámú képviselőtársam álláspontját, akik a mai napon hangsúlyozták az intelligens eszközök és az intelligens autók fontosságát, habár ezt megelőzően biztosítanunk kell azt, hogy az emberek intelligensek legyenek, hisz az elsődleges felelősség a volán mellett ülő állampolgárokat terheli, akiknek tisztában kell lenni azzal, hogy vannak más állampolgárok is, akiknek az élete az ő cselekvésüktől függ.
<P>
Kétségtelen, hogy a technológiának az embereket, a humán és alapvető dolgokat kell szolgálni, és ez az oka annak, hogy osztom mindazok véleményét, akik - és ezt elmondtam a bevezető előadásomban is - úgy érvelnek, hogy a gépjárművezetőket oktatni, az állampolgárokat pedig informálni kell azokról az új eszközökről, amelyeket a technológiának és a kutatásoknak köszönhetően az állampolgárok szolgálatába tudunk állítani. Ellenkező esetben értelmetlen a köz-, illetve magánpénzek elköltése a kutatásra, ha a vonatkozó felfedezések, és a sikeres kezdeményezések nem kerülnek az emberek szolgálatába az emberéletek megmentése érdekében. Ismét el szeretném mondani, hogy emiatt jelent prioritást a közúti biztonság ágazata - és ez olyan kötelezettségvállalás, amit hivatalosan is az Európai Parlament elé terjesztek -, és ezért lesz ez a legfontosabb vállalás az elkövetkező hónapokban a Bizottság és a közlekedési ágazat részéről.
<P>
Röviden válaszolni szeretnék a Pribetich úr által az időzítéssel kapcsolatban felvetett kérdésre. A 2008. május 23-án megkezdett konzultáció eredményei alapján az Európai Bizottság egy rendeletre tett javaslatot a gépjárművek általános biztonságával kapcsolatos típus-jóváhagyásra vonatkozó követelményeket illetően, ami kimondja, hogy 2012-től az elektronikus menetstabilizáló rendszereket be kell szerelni az új autókba azok biztonságának erőteljes javítása érdekében. A rendelet utal az ENSZ Európai Gazdasági Bizottsága Világfórumán harmonizált műszaki szabályokra.
<P>
Ayala Sender asszonynak válaszolva, ami a haszongépjárműveket illeti, 2007-ben az ENSZ EGB Világfórum a gépjárművekre vonatkozó szabályozások harmonizálása érdekében elfogadta azt a szöveget, ami az elektronikus menetstabilizáló és a vonatkozó műszaki szabványok kötelező beszereléséről szól. A fenti szöveget támogatta az Európai Bizottság is, ami azt jelenti, hogy 2010-től a haszongépjárművek leggyakoribb kategóriája esetében az új modellekbe be kell majd szerelni az elektronikus menetstabilizálót.
<P>
Ami az általa említett, munkavégzésre használt járműveket, és különösen a mezőgazdasági ágazatban használatos járműveket illeti - Európában, sajnálatos módon még mindig bekövetkeznek mezőgazdasági járművek által okozott halálos balesetek, egyes esetekben ezeket a nem kellő gondossággal eljáró járművezetők felelőtlensége okozza -, jelenleg erre vonatkozóan nem születtek rendelkezések, mivel az elsőbbséget az autók és a haszongépjárművek élvezik. Ugyanakkor saját illetékességi területemen örömmel üdvözlöm a javaslatot, és továbbítani fogom Reding biztos úrnak, mivel fontos javaslatnak tűnik számomra, és elsősorban a vidéki területek igényeit elégíti ki. Meg kívánom ismételni, hogy a mezőgazdasági ágazatban sajnos még mindig magas az olyan halálesetek száma, amelyek nem a közutakon, hanem a mezőgazdasági földterületen következnek be, és nem tehetünk úgy, mintha ez nem jelentene problémát.
<P>
Ezért köszönetet szeretnék mondani Ayala Sender asszonynak a javaslatáért, és köszönetet mondok mindazoknak a képviselőknek, akik felszólaltak; a Bizottság, ismétlem - és most már befejezem, elnök úr, és elnézést kérek azért, hogy néhány perccel túlléptem az időt, de úgy vélem, hogy ez a téma elég fontos ahhoz, hogy túllépjük a szabályokban meghatározott időkeretet. És amint mondtam, örömmel üdvözöljük Gurmai asszony jelentését, akinek szintén köszönetet szeretnék mondani a lelkesedéséért, hisz meg kell mutatnunk, hogy lelkesek vagyunk az iránt a kötelezettségvállalás iránt, miszerint meg kívánjuk védeni az állampolgárok jogait.
<P>
Üdvözlöm a Parlament bátorítását, és támogatását az e-segélyhívó a bevezetését elősegítő intézkedések iránt, és ezért úgy vélem, hogy a mai vita végeredménye pozitív, mivel a Bizottság, a Parlament és remélem, hogy a Tanács is, elnök úr, egyetértettek abban, hogy az állampolgárok oldalán állunk ezzel a törekvéssel, ami a lehető legtöbb emberélet megmentésére irányul.
<SPEAKER ID="034" NAME="Zita Gurmai">
előadó. - Köszönöm szépen elnök úr! Biztos úr! Képviselőtársaim! Tisztelt európai állampolgárok! Köszönöm szépen a hozzászólásokat, véleményeket, meggyőződésem, hogy egy új korszak az európai közlekedés történetében, ahogy ezt Barsiné Pataki Etelka képviselőtársam megfogalmazta. Nagyon fontos az, hogy az összes ittlévő kollegám támogatóan szólt, kétségtelen tény, hogy meglehetősen zöldnek kell lenni ahhoz, hogy a zöldeket is ki tudjuk elégíteni, de örülök, hogy végül is ők is támogatják ezt a jelentést. Azt kell mondjam, hogy nagyon, nagyon fontos. Egyetértek Önnel, Biztos úr, hogy ha egy szem emberéletet meg tudunk menteni az utakon, akkor már tettünk valamit, hiszem meggyőződésem, hogy európai döntéshozóként számunkra az emberi élet védelme a legfontosabb. Többen elmondták a sokkoló számot: 41 600-an halnak meg az utakon.
<P>
Azért is köszönöm a támogatást, mert ahhoz, hogy ezt az ügyet végigvihessük, mindenkire szükség van a fedélzeten. Én nagyon büszke vagyok Viviane Redingre és csapatára, Andréra és Juhanira, akik itt ülnek, és végigcsinálták ezt. Nemcsak az elmúlt néhány hónapot, hanem az elmúlt néhány évet, hiszen ki kellett próbálni ezeket a technológiákat, hogy valóban működőképesek-e. Emlékszünk-e arra, hogy annak idején nem volt biztonsági öv, és ma már teljesen természetes vagy ahogy Robert Evans fogalmazta, ma már minden egyes autóban megtaláljuk a rádiót. Ez olyan természetes lesz, mint amilyen természetesek ezek ma már. Szükségünk van az európai állampolgárokra, akik ha világosan látják az intelligens rendszer előnyeit, meg fogják vásárolni azokat. Fontos, hogy az autógyártók is velünk legyenek, hiszen évente Európában 17 millió autót gyártanak, és 2 millió embert alkalmaznak eközben. Fontos, hogy a tagállamok itt legyenek, és azt kell mondjam, hogy Malcolm Harbournak igaza van - hiányzik a Tanács.
<P>
Hiába tesz meg mindent a Bizottság és az Európai Parlament, hogy ha a Tanács nem veszi ezt az ügyet elég komolyan. Márpedig a Tanácsnak tudnia kell, hogy őneki is az európai állampolgárokat kellene, hogy képviselje. Dolgozzunk hát együtt! Kérem Önöket, hiszen a tettek kellenek, hogy beszéljenek, nem pedig a szavak. Közös érdekünk felismerni, hogyha ezen a területen eredményeket érünk el, akkor valóban mindenki tud ezen nyerni, hiszen biztonságosabban tudunk közlekedni, a forgalom optimális lesz, csökkenhet a környezet szennyezése, az európai ipar az információs kommunikációs technológiák terén képes lesz az élre törni. Ez egy igazi kitörési lehetőség. Ne szalasszuk el ezt a lehetőséget!
<P>
Köszönöm a figyelmüket, és nagyon bizakodó vagyok, hogy Tajani biztos úr megtesz mindent azért, hogy ez az álom valóra válhasson.
<SPEAKER ID="035" NAME="Robert Evans" AFFILIATION="PSE">
Elnök úr, egy ügyrendi kérdéssel kapcsolatban szólok, és bár nincs előttem a Parlament eljárási szabályzata, de biztos vagyok abban, hogy a szolgálatnak meg van, ezért megbocsátja, ha felszólalok. Mondandóm nem kapcsolódik Gurmai asszony jelentéséhez, mivel azt már megvitattuk.
<P>
Miközben Ön beszélt, illetve akkor, amikor Gurmai asszony összefoglalta a jelentését, észrevettem, hogy a nagyközönség tagjai bejöttek a látogatók számára fenntartott karzatra. Nagy szeretettel üdvözlöm őket, és úgy vélem hogy nagyon jó és fontos, hogy az emberek bejöjjenek a látogatók számára fenntartott karzatra, de tudatában vagyok annak is, hogy miután leülök ez után a nagy jelentőségű beszéd után, az fog következni, hogy Ön déli 12 óráig, a szavazások órájára felfüggeszti ezt az ülést.
<P>
Ezek a szegény emberek, akik több száz kilométert utaztak, nem élvezhetik annak az előnyeit, hogy a mai napon meghallgassák a vitát és a beszédeket. Egy kicsit kapnak belőlem, de azt szeretném tudni, hogy Ön és az asszisztensei nem fordulhatnának-e az illetékes hatóságokhoz és nem találhatnák meg annak a módját, hogy amikor a vita délelőtt 11.30-kor véget ér, mint ma délelőtt is, és a tervek szerint semmi sem történik délután 2 óráig, akkor valamivel, például a délutáni sürgős teendőkkel vagy más, elképesztően fontos dologgal mégis ki lehessen tölteni a mostani időpont és a déli 12 óra közötti üres félórát?
<P>
Annak a közel 100, a karzaton helyet foglaló embernek a nevében beszélek, akik azért jöttek, hogy hallják az embereket beszélni, ehelyett csak engem hallhatnak, aki két percig beszél a semmiről - ugyanakkor egy nagyon fontos dolgot vet fel.
<P>
(Taps)
<SPEAKER ID="036" NAME="Elnök">
Evans úr, egy, és nem két percet kapott a felszólalásra.
<P>
Figyelembe vesszük a mindig szellemes Evans úr által felvetett ötletet.
<P>
Mindenesetre,az ülés felfüggesztése előtt meg szeretnék Önökkel és a biztos úrral osztani egy jó hírt, miszerint néhány órával ezelőtt a Lordok Háza ratifikálta a Lisszaboni Szerződést, egy olyan fontos országban, mint Nagy-Britannia és Észak-Írország Egyesült Királysága. Úgy vélem, hogy Erzsébet királynő valószínűleg éppen most írja alá a vonatkozó dokumentumokat azért, hogy ezzel az intézkedéssel az Egyesült Királyság ratifikálja a Lisszaboni Szerződést. Úgy gondolom, hogy ennek a hírnek mindannyian örülünk, beleértve azokat is, akik nincsenek jelen, annak ellenére, hogy a zászlóikat a székükön hagyják és nincsenek mindig jelen az ülésteremben akkor, ha munkáról van szó.
<P>
Ezzel az örömteli hírrel lezárjuk ezt a vitát.
<P>
A szavazásra déli 12 órakor kerül sor.
<P>
(Az ülést délelőtt 11.30-kor felfüggesztik, majd déli 12 órakor újból megnyitják.)
