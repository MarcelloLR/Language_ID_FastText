<CHAPTER ID="009-04">
4. A PESD műveletei Csád keleti és a Közép-Afrikai Köztársaság északi részén (szavazás)
<P>
- Állásfoglalási indítvány:
<P>
A (3) bekezdés h) pontjáról való szavazást megelőzően:
<SPEAKER ID="087" NAME="Michael Gahler" AFFILIATION="PPE-DE">
(DE) Elnök úr, hölgyeim és uraim! Az indítványban hangsúlyoztuk, hogy az EUFOR csupán ideiglenes megbízással rendelkező, átmeneti különítmény, melynek a helyét egy azt követő misszió veszi majd át. Azonban a csádi kormány szeptember 21-i leveléből nem derül ki, hogy a kormány hozzájárulását adja-e ehhez. Ezért a következő kiegészítő módosítást javasoljuk a (3) bekezdés h) pontjához:
<P>
"az EUFOR telepítését megelőzően a csádi kormány egyértelmű kötelezettségvállalására van szükség, mely szerint elfogadja a nemzetközi közösség értékelését az azt követő misszió szükségességére vonatkozóan”
<P>
(DE) A szöveg innen folytatódik.
<SPEAKER ID="090" NAME="Philippe Morillon" AFFILIATION="ALDE">
(FR) Elnök úr! A szavazásra bocsátás előtt ön nem kérte ki a módosítással kapcsolatos véleményünket.
<P>
Fel kellett volna tennie a kérdést, hogy van-e, aki ellenzi a javaslatot.
<SPEAKER ID="091" NAME="Michel Rocard" AFFILIATION="PSE">
(FR) Elnök úr! Én úgy gondolom, hogy a módosítás fölösleges annak fényében, hogy az Egyesült Nemzeteknek 2007. szeptember 11-én a csádi kormányzat részéről eljuttatott levélben a kormány beleegyezését fejezte ki. Nálam van a levél egy fénymásolata; idézem: "Csád kormánya üdvözli az Egyesült Nemzetek főtitkárának 2007. augusztus 10-i jelentésében szereplő új javaslatokat, melyek szerint nemzetközi erőket telepítenének Csád keleti részébe azzal a szándékkal, hogy hozzájáruljanak [...]” és így tovább.
<P>
Így a módosításra semmi szükség nincs. A beleegyezés írásban történt, és bárki számára hozzáférhető, aki el kívánja olvasni. Meglehetősen meg vagyok döbbenve, mert a szöveg egy példányát elküldtem Gahler úrnak is. Ezért azt javaslom, szavazzunk a módosítás ellen.
<SPEAKER ID="092" NAME="Michael Gahler" AFFILIATION="PPE-DE">
(DE) Természetesen nálam van a szöveg, melynek a döntő pontja a következő:
<P>
"hat hónap elteltével Csád kormánya megvizsgálja a jelenlét kezdeti eredményeit, és amennyiben Csád hozzájárulását adja, az Európai Unió műveleteit az Egyesült Nemzetek más kontingensei veszik át”.
<P>
(DE) Ez azt jelenti, hogy Csád megvétózhatja. Ha a kormány nem egyezik bele, nem fog megtörténni. Ezért javaslom, hogy egészítsük ki azzal, hogy Csádnak el kell fogadnia a nemzetközi közösség értékelését, és nem alkalmazhat vétót.
<P>
(Taps)
<P>
(A szóbeli módosítást nem fogadják el)
