<CHAPTER ID="016">
Az idegenforgalomra vonatkozó európai statisztikák (vita) 
<SPEAKER ID="088" NAME="Elnök">
A következő napirendi pont a Közlekedési és Idegenforgalmi Bizottság nevében Brian Simpson által kidolgozott jelentés az idegenforgalomra vonatkozó európai statisztikákról - C7-0085/2010 - (Α7-0329/2010).
<SPEAKER ID="089" NAME="Brian Simpson">
előadó. - Elnök úr! Először is szeretnék köszönetet mondani valamennyi árnyékelőadónak mindazon erőfeszítéseikért, amelyeket ezzel a tulajdonképpen technikainak nevezhető jelentéssel kapcsolatban tettek. Az idegenforgalmi statisztikákról szóló bizottsági javaslat jó alkalmat kínált számunkra, hogy felülvizsgáljuk az idegenforgalomra vonatkozó európai statisztikai adatgyűjtés meglévő jogi keretrendszerét. Ez különös jelentőséggel bír most, hogy a figyelem középpontjában az európai idegenforgalmi politikára vonatkozó stratégia kidolgozása áll az ezen a területen meglévő új uniós hatásköröknek köszönhetően. Az idegenforgalomra vonatkozó statisztikai adatbázisok naprakésszé tétele másrészről fontos szerepet tölthet be azáltal, hogy megfelelő alapot szolgáltat a döntéshozók számára ahhoz, hogy sikeres idegenforgalmi politikákat valósítsanak meg.
<P>
Ezen okokból a Parlament álláspontjának kialakítása során azt az árnyékelőadók által is támogatott megközelítést követtem, amely határozottan támogatja azt a célt, hogy javítsuk az e területen rendelkezésre álló statisztikák teljességét, relevanciáját és összehasonlíthatóságát, hogy azok nagyobb összhangban legyenek az idegenforgalmi ágazat legfrissebb tendenciáival, tükrözve például az internetes foglalások és a rövidebb utak terén tapasztalt növekedést. Mindannyian egyetértünk abban, hogy az Unió idegenforgalmi versenyképességének javítása az egyik módja annak, hogy fenntartsuk az Európába látogatók számát, így lényeges, hogy az összegyűjtött statisztikák lépést tartsanak az ágazat folyamatosan változó jellegével, meghatározva a terület jelenlegi és lehetséges tendenciáit, egyúttal pedig figyelemmel kísérjék a keresletet és a kínálatot. Ily módon az összegyűjtött statisztikák hasznos eszközként támogathatják az idegenforgalmi ágazat döntéshozóit.
<P>
Egyrészről fontos biztosítani azt is, hogy a naprakésszé tett statisztikák a lehető legteljesebbek legyenek, megfelelő képet nyújtva az idegenforgalomról Európa-szerte, míg másrészről szem előtt kell tartani az adatszolgáltatás okán a válaszadókra háruló terhek enyhítésének szükségességét. Emiatt lelkesen vártam, hogy végleges megállapodás szülessen az egynapos utakra vonatkozó adatgyűjtésről - amelyet mostanra a végleges megállapodás is tartalmaz -, mivel az egynapos utak az idegenforgalom jelentős részét teszik ki.
<P>
A Parlament továbbá szorgalmazta, hogy a rendelet az adatgyűjtés területeire is kiterjedjen, amelyeket ez idáig nem az idegenforgalmi statisztikák szempontjából tekintettünk relevánsnak, hanem beépítésüket az idegenforgalom fontos társadalmi, gazdasági és környezeti hatásainak elismerése végett tartottuk szükségesnek. Úgy gondoltam, hogy a foglalkoztatásra és a gazdasági kiadásokra vonatkozó adatgyűjtés - az úgynevezett turisztikai szatellitszámlák - különös jelentőséggel bírt e tekintetben, és igen erőteljesen szorgalmaztuk, hogy az a rendelet részét képezze.
<P>
A Tanáccsal elért végleges megállapodás mostanra rendelkezést tartalmaz a kísérleti tanulmányok kidolgozásáról, amely lehetővé teszi a tagállamok számára, hogy képet kapjanak az idegenforgalom gazdaságra és foglalkoztatásra gyakorolt hatásairól, ami reményeim szerint hozzá fog járulni az idegenforgalmi ágazat valódi méretének és értékének alaposabb megértéséhez. A végleges megállapodás egyúttal olyan kísérleti tanulmányokra is kiterjed, amelyek az idegenforgalom környezetre gyakorolt hatását mutatják be - ez az irányvonal a fenntartható idegenforgalomra irányuló megközelítés szempontjából pedig mindenképpen követendő.
<P>
Úgyszintén fontosnak tekinthető a csökkent mozgásképességű személyek idegenforgalmi szálláshelyekhez való hozzáférésének beépítése, ami igazából az egyetlen olyan kényes pont volt, amellyel a Tanáccsal folytatott tárgyalásokon találkoztunk. Miután a Parlament ragaszkodott e kérdéshez, a Tanács végül engedett és beleegyezett abba, hogy az az idegenforgalmi szálláshelyekre vonatkozó alapvető információk részeként szerepeljen a szövegben.
<P>
A hatáskörök Bizottságra való átruházásának korlátozásával kapcsolatban elért megállapodások mellett - amelyek felől szintén aggályaim voltak - nagyon örülök, hogy sikerült első olvasatban megállapodásra jutni a Tanáccsal. Remélem, hogy a Parlament erőteljes támogatását adja majd a megállapodáshoz a szerdai plenáris szavazáson.
<SPEAKER ID="090" NAME="Cecilia Malmström">
a Bizottság tagja. - Elnök úr! A megszorítások mostani időszakában a Bizottság is kénytelen racionalizálni.
<P>
Simpson úr, előadóként ön azt mondta, hogy ez egy technikai jelentés, ami tényleg az, mindazonáltal egy fontos jelentés. A Bizottság javaslatának az volt a célja, hogy naprakésszé tegye és optimalizálja az idegenforgalomra vonatkozó európai statisztikák meglévő jogi keretrendszerét. Ezt a kiigazítást az idegenforgalmi statisztikák adatszolgáltatói és felhasználói is igényelték. Ennélfogva az volt a végső cél, hogy egy közös keretrendszer alkalmazásával havi és éves rendszerességű európai statisztikák készüljenek az idegenforgalmi keresletről és kínálatról.
<P>
A javaslat az adatokkal kapcsolatos igények, valamint a válaszadókra és adminisztrátorokra háruló terhek szempontjából igen kiegyensúlyozottnak mondható. Mindehhez lehetővé tettük, hogy bizonyos adatok gyűjtésére opcionális jelleggel, vagy háromévente kerüljön sor, továbbá azt is, hogy bizonyos rendelkezések egy későbbi szakaszban lépjenek hatályba, és hogy a kisvállalkozások ne tartozzanak a rendelet hatálya alá.
<P>
A 2011. január 12-én tartott informális háromoldalú megbeszélést és további tárgyalásokat követően a Parlamentnek és a Tanácsnak sikerült megállapodásra jutnia a megegyezéses szövegről, ahogyan azt már az előadó is említette. Sőt, a Tanács engedett a Parlament azzal kapcsolatos további kérésének, hogy a csökkent mozgásképességű személyek idegenforgalmi szálláshelyekhez való hozzáférésére vonatkozó változót is beépítsék a rendeletbe.
<P>
A Bizottság a jelentésben és a megegyezéses szövegben szereplő valamennyi módosítást elfogadhatónak tartja. Ezért szeretnék köszönetet mondani Simpson úrnak, az árnyékelőadóknak és a Közlekedési és Idegenforgalmi Bizottság tagjainak a javaslat érdekében tett konstruktív munkájukért. A három intézmény közötti gyümölcsöző együttműködést követően úgy vélem, hogy mostanra sikerült elérni célunkat, ami nem volt más, mint az idegenforgalomra vonatkozó európai statisztikák rendszeres fejlesztésére, előállítására és terjesztésére irányuló közös keretrendszer megteremtése.
<SPEAKER ID="091" NAME="Carlo Fidanza" LANGUAGE="IT">
Elnök úr, biztos asszony, hölgyeim és uraim! Először is engedjék meg, hogy köszönetet mondjak az előadónak elkötelezettségéért és a politikai szempontból tanúsított lényegre törő stílusáért.
<P>
Az Európai Néppárt (Kereszténydemokraták) Képviselőcsoport teljes szívvel támogatni fogja a Tanáccsal elért megállapodást. Ez a rendelet az 1995 óta hatályban lévő szöveg helyébe lép, amely már egyáltalán nem tükrözi a valódi helyzetet bizonyos kulcsfontosságú kérdésekkel kapcsolatban, mint amilyenek az új igények és új fogyasztói szokások, az időszerűbb adatok, a jobb összehasonlíthatóság és a statisztikai keretrendszer teljességének szükségessége.
<P>
A végleges szöveg tartalmazza mindazon szakpolitikai prioritásokat, amelyeket a PPE képviselőcsoport támogatott a tárgyalások során, nevezetesen: a rendelet felhatalmazáson alapuló jogi aktusokkal módosítható részeinek pontosabb meghatározása; az egynapos utazások fogalommeghatározásának bevezetése, mivel elengedhetetlen, hogy a statisztikai adatgyűjtés olyan személyekre is kiterjedjen, akik csupán egynapos utakat tesznek, ideértve a konferenciaturizmus jelenségét is; az összegyűjtendő statisztikák pontosítása, ideértve a Tanács által - még ha csak önkéntes alapon is - elfogadott tényezőt, azaz az egy utazóra jutó, az utazás során kávézókban és éttermekben elfogyasztott ételekkel és italokkal kapcsolatos költségeket, amelyek idegenforgalmi ágazatunk jelentős részét képviselik; valamint a csökkent mozgásképességű személyek hozzáférésére vonatkozó adatok. Az előadó már pontosan jelezte, hogy ez utóbbi kulcsfontosságú kérdés volt az parlamenti küldöttség számára.
<P>
Végezetül, ez a rendelet az európai intézmények által jelenleg vizsgált, új európai idegenforgalmi stratégia fontos elemét képezi. Olyan naprakész jogi keretrendszert hoz létre, amely lépést tart a piac alakulásával, világosabb és koherensebb megközelítést kínál az idegenforgalomra vonatkozó adatgyűjtéssel kapcsolatban, a fogyasztói igények jobb megértése érdekében pedig biztosítja az ágazat hatékonyabb nyomon követését.
<P>
Ismételten szeretném köszönetemet kifejezni Simpson úrnak, továbbá köszönetet mondanék a Bizottságnak a kezdeményezésért, a Tanácsnak pedig a kiváló közreműködésért.
<SPEAKER ID="092" NAME="Silvia-Adriana Ţicău" LANGUAGE="RO">
Elnök úr! Szeretnék gratulálni kollegámnak, Brian Simpsonnak az idegenforgalomra vonatkozó európai statisztikák fejlesztésére, előállítására és terjesztésére irányuló közös keretrendszert létrehozó uniós rendeletről szóló jelentéshez. Az idegenforgalmi keresletre és kínálatra vonatkozó, harmonizált európai statisztikák gyűjtése, összeállítása, feldolgozása és továbbítása a tagállamok feladata. Az idegenforgalmi ágazatban tevékenykedő vállalkozások többsége kis- és középvállalkozás. Stratégiai jelentőségük nem csupán gazdasági értékükre korlátozódik, hanem el kell ismerni, hogy elsősorban jelentős munkahelyteremtő képességgel rendelkeznek.
<P>
Az Eurostat 2007-re vonatkozó adatai szerint minden harmadik család nem engedheti meg anyagilag, hogy évente egyhetes nyaralásra menjen. A gazdasági válsággal nőtt azon európai állampolgárok száma, akiket az elszegényedés veszélye fenyeget. Ennek eredményeképpen még ennél is nagyobb mértékben csökkent azok aránya, akik anyagilag megengedhetik maguknak, hogy minden évben egyhetes nyaralást tegyenek. Ezért úgy vélem, hogy az idegenforgalomra vonatkozó statisztikák az ágazat társadalmi vonatkozásainak vizsgálata szempontjából is szükségesek és relevánsak. A szociálturizmus emeli az európai turisták számát, valamint segít a turizmus szezonális jellegének ellensúlyozásában, megerősíti az európai polgárság elképzelését és előmozdítja a regionális fejlődést. A szociálturizmusra vonatkozó statisztikák lehetővé teszik a Bizottság és a tagállamok számára a különböző társadalmi csoportok igényeinek meghatározását és az ezekhez igazodó, megfelelő programok kidolgozását.
<P>
Az európai statisztikák e rendelet szerinti összeállításakor a nemzeti statisztikai hivataloknak adatokat kell szolgáltatniuk arról is, hogy az egyes tagállamok mekkora pénzösszegeket költenek idegenforgalmi célokra, különösen ott, ahol uniós pénzeket használnak fel.
<P>
Végül, de nem utolsósorban úgy vélem, hogy az idegenforgalomra vonatkozó európai statisztikáknak az alkalmazottakra, azok szezonális foglalkoztatására, szakképzésére és szakképesítéseire vonatkozó adatokat, valamint az aktuális munkahelyi körülményeikre vonatkozó információkat is tartalmazniuk kell. Magas színvonalú idegenforgalmi ágazat ugyanis nem valósítható meg jól képzett személyzet nélkül.
<SPEAKER ID="093" NAME="Giommaria Uggias" LANGUAGE="IT">
Elnök úr, hölgyeim és uraim! Először is szeretnék gratulálni a bizottság elnökének, Brian Simpsonnak az aktával kapcsolatos bizottsági munkában vállalt vezető szerepéért és mindenekelőtt azért, hogy sikerült a munkát első olvasatban lezárni és jóváhagyatni - legalábbis remélem, mivel a Liberálisok és Demokraták Szövetsége Európai Parlamenti Képviselőcsoportja (ALDE) a jelentés mellett fog szavazni -, amely ennélfogva a rendelet kidolgozásának sikeres lezárását jelenti.
<P>
Itt igazából a rendelet felülvizsgálatáról volt szó, amelyre azzal a céllal került sor, hogy közös keretrendszert hozzanak létre az idegenforgalmi statisztikai adatgyűjtésre - pontosabban annak minden szakaszára, kezdve a statisztikák gyűjtésétől, azok feldolgozásán és kezelésén át egészen a statisztikai adatok továbbításáig -, amellyel lehetővé válik az idegenforgalmat övező pénzügyi világ kiváló megismerése.
<P>
Elnök úr! Nyilvánvaló, hogy a rendelet elődjének tekinthető 1995. évi irányelv óta rendkívüli növekedésnek lehettünk tanúi az idegenforgalom területén, és el kell ismernünk, hogy az idegenforgalom gazdasági rendszere kiváló lehetőségek elé néz, amelynek jótékony hatásából a közeljövőben az egész európai gazdaság részesülni fog.
<P>
Az ALDE képviselőcsoport nevében árnyékelőadóként dolgoztam az aktán, és ahogy azt már korábban is említettem, a jelentés mellett fogjunk szavazatunkat leadni. Úgy gondolom, hogy a Simpson-jelentés különös népszerűségnek fog örvendeni a szatellitszámlák fogalmának megemlítése, konkrétabban a kísérleti projektek elfogadása miatt, amelyek lehetővé teszik a gazdaság egyes ágazataira gyakorolt gazdasági hatások, vagyis az egynapos utazásokkal kapcsolatos szempontok értékelését. Ezek mellett megemlíteném még az ötévente kidolgozandó értékelési jelentést és azt a lehetőséget - illetve annak szükségességét -, hogy egy olyan ötévenkénti jelentés készüljön, amely a statisztikák hatásait értékeli.
<P>
Azzal zárnám soraimat, hogy ez a munka a Lisszaboni Szerződésből eredő új hatáskörök részét képezi, és úgy vélem, hogy jelen esetben eredményesen kezdtük meg a Parlament hatásköreinek alkalmazását, és ugyanígy fogunk eljárni a következő akta esetében is, amely jelenleg kidolgozás alatt áll és hamarosan e Házba is megérkezik.
<SPEAKER ID="094" NAME="Nikolaos Salavrakos" LANGUAGE="EL">
Elnök úr! Köztudott tény, hogy az Európai Unió a világ első számú turisztikai célpontja. Az idegenforgalom 2 millió vállalkozás részvétele és körülbelül 8 millió munkahely biztosítása mellett az Unió GDP-jének 4%-át termeli ki.
<P>
Ezért Simpson úr jelentése, amely az idegenforgalomra vonatkozó európai statisztikák jogalapjának felülvizsgálatáról szóló irányelvre irányuló bizottsági javaslattal foglalkozik, fontosnak tekinthető és az idegenforgalom jövője szempontjából döntő pillanatban érkezett, mivel a gazdasági válság és a földközi-tengeri térségben zajlott közelmúltbeli katonai műveletek valódi veszélyt jelentenek az idegenforgalomra, ugyanakkor megteremtik a feltételeket ahhoz, hogy a turizmus biztonságos európai úti célok felé irányuljon.
<P>
Felkérjük a Bizottságot, hogy a statisztikák mellett az idegenforgalommal és az azzal összefüggő ágazatokkal kapcsolatos intézkedéseket is gyűjtse össze annak érdekében, hogy fokozatosan fejleszthessük az idegenforgalmi ágazatot. Görögországban az idegenforgalom a gazdaság egyik alappillére, amely a GDP 7%-át teszi ki és 700 000 munkahelyet biztosít.
<SPEAKER ID="095" NAME="Jim Higgins" AFFILIATION="PPE">
Elnök úr! Ahhoz, hogy bármely iparágban megalapozott döntések szülessenek, a lehető legjobban fel kell vérteznünk magunkat az információk és statisztikák nyújtotta eszközökkel, és biztosítanunk kell, hogy a régiók megfelelően költik el a pénzüket egy olyan ágazat fejlesztésére, ami ilyen hatalmas potenciállal rendelkezik.
<P>
Üdvözlöm ezt a jelentést. A statisztikákra feltétlenül szükség van. Azonban hasztalannak bizonyulhatnak, ha azokat nem tudjuk összehasonlítani, Brian Simpson jelentése pedig jelentős lépést tesz afelé, hogy a jelenleg és a jövőben összegyűjtött információk könnyen hozzáférhetőek és felhasználhatóak legyen oly módon, hogy az valóban az ágazat saját javát szolgálja.
<P>
Üdvözlöm a Simpson úr által végzett munkát, és - ahogy azt ő is mondta - a bizottság egyhangú támogatását élvezi, a bizottság tagjai most pedig szép számmal vannak jelen. Osztom a felhatalmazáson alapuló jogi aktusok Bizottság által igényelt mennyiségével kapcsolatos aggályát is. Inkább azt szeretném, hogy a keretrendszer alapvető változásairól rendes jogalkotási eljárások keretében döntsenek. Mi, európai parlamenti képviselők különböző országokból jövünk, tudjuk, hogy mi zajlik körülöttünk, tökéletesen ismerjük a tagállamaikban fennálló helyzetet, és a Bizottság megsértésének szándéka nélkül kijelenteném, hogy mi vagyunk azok, akik pontosan tudják, hogy mi ez a termék és az mekkora potenciált rejt magában.
<P>
A regionális fejlesztés, a közlekedés és az idegenforgalom egészen 2004-ig egy fejezet alá tartozott. 2004-ben viszont bizottságok szerint választották szét ezeket a területeket, így mostanra a közlekedés és az idegenforgalom ugyanabba a fejezetbe, a regionális fejlesztés pedig egy másikba tartozik.
<P>
Ami a közlekedést és az idegenforgalmat illeti, ez utóbbit még mindig nem ismerik el kellőképpen. Ez egy hatalmas potenciállal rendelkező terület, ami sokkal nagyobb dologgá nőheti ki magát, mint amiről most szó van. Itteni kollegánk a GDP 4%-áról beszélt. Ám ha jobban megnézik, önök is láthatják például, hogy Európa a világ első számú úti célja, 2008-ban pedig az egész világra kiterjedő utazások 40%-a ide irányult. Ezenkívül az idegenforgalom évente 9,7 millió munkahelyet jelent.
<P>
Tehát amiről most szó van az a különböző országok és kultúrák által alkotott mozaik, amelyben óriási potenciál lakozik. Még sötétben tapogatózunk; épp csak megkezdtük e potenciál kiaknázását, de innen előrébb kell jutnunk. Márpedig, ha előrébb kívánunk lépni és fejleszteni akarjuk az idegenforgalmat, akkor olyan jelentésre van szükségünk, mint amilyet Brian Simpson is kidolgozott, és erre is kell törekednünk.
<SPEAKER ID="096" NAME="Inés Ayala Sender" AFFILIATION="S&amp;D">
(ES) Elnök úr! Szeretném szívélyes elismerésemet kifejezni az előadónak, Simpson úrnak az idegenforgalmi statisztikák területén elért megállapodásért, amely igencsak technikainak nevezhető, és amelyért alaposan megküzdött.
<P>
Azonban elnök úr, egy olyan ágazatról beszélünk, amelyben több mint 2 millió vállalkozás - többségükben természetesen kis- és középvállalkozás - működik, közel 10 millió munkahelyet biztosítva; ez egy olyan ágazat, amely rendkívül nagyszámú munkaerőt igényel, és amelyben a humán erőforrások és azok színvonala alapvető szempontot képez; egy olyan ágazat, amely az Európai Unió bruttó hazai termékének 5%-át termeli ki.
<P>
Igazából az európai gazdaság egyik legfontosabb ágazatáról van szó, mivel az Európai Unió a világ első számú turisztikai célpontja is egyben. Röviden tehát, az Unió olyan vezető pozíciót tölt be, amelyet egészen a közelmúltig túlságosan is a piac kiszámíthatatlanságára és az uralkodó körülményekre bíztak, az ezekkel járó egyenlőtlenségek és veszteségek mellett.
<P>
A Lisszaboni Szerződés végül biztosította számunkra pontosan azt a jogalapot, amelyre az Európai Unióban az új idegenforgalmi politikához szükségünk van, és amelyre az Európai Parlament kísérleti és előkészítő projektek egész során keresztül szólított fel.
<P>
A Bizottság tavalyi közleményében meghatározták a szóban forgó hatáskörökkel kapcsolatos új célokat és rámutattak arra, hogy jobb koordináción és a tagállamok kiegészítő jellegén keresztül meg kell erősíteni az idegenforgalmi ágazatot.
<P>
Kijelentették, hogy ennek eléréséhez jobb, összehasonlítható, teljes körű, naprakész és megbízható adatokra van szükségünk, és pontosan ez az, ami miatt Simpson úr jelentése új irányvonalakat és követelményeket állapított meg. Kiterjeszti az idegenforgalom fogalmát, így - tükrözve a turizmus sokféleségét - az üdülési célú idegenforgalom mellett többek között a szociálturizmust is megemlíti. Hangsúlyozza, hogy jobban előtérbe kell helyezni a csökkent mozgásképességűek hozzáférésének kérdését. Tartalmazza továbbá a környezeti tényezőt, és megnyitja az utat a turisztikai szatellitszámlák előtt, amelyek figyelembevételével sokkal megbízhatóbb gazdasági képet kapunk. Olyan új szempontokat és kritériumokat ötvöz, mint például az egynapos utak és az éttermi forgalommal kapcsolatos adatok, amelyek igencsak lényegesek egy olyan turisztikai vonzerővel bíró ország esetében, mint Spanyolország.
<P>
Ezek az új adatok segítenek abban, hogy alaposabban megismerjük ezt az ágazatot, amely ilyen nagy számban teremt munkahelyeket számunkra. Az új statisztikákkal jobb helyzetben leszünk ahhoz, hogy modernizáljunk egy olyan ágazatot és kezeljük annak jövőbeli kihívásait, amely az intenzív és minőségi munkahelyteremtés szempontjából az Európa 2020 stratégia jelentős részének alapját kell, hogy képezze.
<SPEAKER ID="097" NAME="Elnök">
Köszönjük szépen! Most pedig átadom a szót Meissner képviselő asszonynak, egy perc áll rendelkezésére.
<SPEAKER ID="098" NAME="Gesine Meissner" AFFILIATION="ALDE">
(DE) Elnök úr! Először is szeretnék őszintén köszönetet mondani Simpson úrnak. A Közlekedési és Idegenforgalmi Bizottságban mindannyian tudjuk, hogy ha elnökünk elkészít egy jelentést, akkor abban igazából semmilyen kivetni valót nem találunk majd. Mindig számtalan dolgot vesz figyelembe, és az egyetlen, amit mondhatunk, az az, hogy gratulálunk Brian, ezt támogatni tudjuk.
<P>
Ebben az esetben többen is megemlítették, hogy ez egy technikai jelentés. Ez olyan unalmasnak hangzik, pedig én egyáltalán nem találom annak. Technikai jellege ellenére az idegenforgalmat mutatja be, amely valóban nagyon fontos gazdasági célkitűzés számunkra Európában. Már elhangzott, hogy a nemzetközi utazásokat tekintve az emberek 40%-a utazik Európába. Ennélfogva Európa fontos idegenforgalmi térség, és ezért természetesen kulcsfontosságú annak ismerete, hogy ezek az emberek miért Európát választják úti céljukként.
<P>
Amennyiben a Lisszaboni Szerződés szerinti új hatáskörökkel most egy új európai keretrendszert kívánunk létrehozni, akkor ismernünk kell az adatokat és képesnek kell lennünk azok harmonizált cseréjére. Ez a célja a jelentésnek, amely az új fejleményeket is bemutatja, például az egynapos utazások és a kerékpáros turizmus terén. Mindemellett ipari örökségünket sem szeretnénk kihagyni. A jövőben ezeket is figyelembe kell vennünk, hogy pontosan tudjuk, miként határozzuk meg célkitűzéseinket.
<SPEAKER ID="099" NAME="Georges Bach" AFFILIATION="PPE">
(FR) Elnök úr, biztos asszony! Úgy vélem, hogy mindannyian egyetértünk az idegenforgalom jelentőségével, amely nem csak az európai polgárok, hanem a kis- és középvállalkozások számára is nagyon fontos szerepet tölt be.
<P>
A statisztikai adatok döntő fontosságúak. Csak egy megbízható és teljes adatbázis létrehozásával leszünk képesek olyan politikát kidolgozni, amely lehetővé teszi az idegenforgalomban rejlő lehetőségek teljes körű kiaknázását. Gratulálok az előadónak az elvégzett munkájáért, és kollegám, Fidanza úr épp az imént ismertette az Európai Néppárt (Kereszténydemokraták) Képviselőcsoport álláspontját.
<P>
Részemről csak három egészen általános észrevételt szeretnék tenni. Először is úgy vélem, hogy ténylegesen ki kell használnunk a Szerződés nyújtotta új politikai eszközöket és hozzáadott értéket kell teremtenünk a tagállamok számára.
<P>
Másodsorban, mivel jelenleg és a jövőben is fokozott nyomás nehezedik a különféle uniós pénzeszközökre, nagyon fontos, hogy az eredményeket összehasonlítsuk más tagállamokkal és a legjobb gyakorlatokat kövessük, ezáltal egy bizonyos fokú harmonizációt elérve, amelynek előnyeiből mindenki részesül.
<P>
Harmadik és egyben utolsó észrevételem pedig az, hogy turisztikai szatellitszámlák kidolgozására van szükségünk, amelyekkel Kanada már évek óta rendelkezik. Ezek lehetővé tennék számunkra a gazdaságra, a munkahelyekre, a környezetre stb. gyakorolt hatások még eredményesebb meghatározását és ennélfogva azt is, hogy az idegenforgalommal összefüggő politikai területeken felmerülő számos kérdésre választ adjunk.
<SPEAKER ID="100" NAME="Rareş-Lucian Niculescu" AFFILIATION="PPE">
(RO) Elnök úr! Sajnálatosnak tartom a falusi turizmusra és az agrárturizmusra vonatkozó hivatalos statisztikák teljes körű hiányát, amelyekről csak becsléseken alapuló adatok állnak rendelkezésre. Ezzel összefüggésben üdvözlöm az Európai Bizottság által előirányzott intézkedéseket, amelyek célja, hogy javítsák az idegenforgalomra vonatkozó társadalmi-gazdasági tudásalapot. Továbbá szeretném hangsúlyozni a Bizottság által javasolt "ikt és turizmus” platform fontosságát. Ugyanakkor úgy vélem, hogy fokozni kell az erőfeszítéseket annak érdekében, hogy például széles sávú internet-hozzáférés biztosításával korszerű informatikai infrastruktúrát építsünk ki a vidéki területeken.
<P>
A falusi turizmus és az agrárturizmus területén több mint 500 000 idegenforgalmi létesítmény működik, 6 milliónál is több szálláshelyet kínálva. Az utóbbi években mindkét szektor átlagosan évi 10-15%-os növekedést mutatott, ezáltal lényegesen hozzájárulva a vidéki területeken az életminőség javításához és a vidéki gazdaság diverzifikációjához.
<SPEAKER ID="101" NAME="Jörg Leichtfried" AFFILIATION="S&amp;D">
Elnök úr! Az előadó iránti tiszteletből angolul próbálkoznék meg felszólalásommal és remélem, hogy az majd megüti a mércét.
<P>
Az idegenforgalomról beszélve nagyon fontos, hogy elismerjük azt az óriási gazdasági tényezőt, amelyet az idegenforgalom képvisel az Európai Unióban. Óriási tényezőt jelent továbbá a munkahelyek, különösen a kis- és középvállalkozások tekintetében, amelyek nagy üzleti forgalmat bonyolítanak le az idegenforgalom területén.
<P>
Azt is fel kell ismernünk, hogy idegenforgalom nem csak pozitív értékekkel rendelkezik, hanem problémákat is okoz, például a közlekedés, a túlzsúfolt tengerpartok stb. szempontjából. E problémák megoldásához jó statisztikákra és jó adatokra van szükségünk, ez a jelentés pedig segít nekünk ebben. Ez egy kiváló jelentés, amit mindenkinek támogatnia kellene.
<SPEAKER ID="102" NAME="Inés Ayala Sender" AFFILIATION="S&amp;D">
(ES) Elnök úr! Azzal a szándékkal szólalnék fel, hogy részben ellentmondjak Leichtfried úrnak és egy kicsit felélénkítsem a vitát.
<P>
Megértem, hogy Leichtfried úr azt mondja, hogy az idegenforgalom közlekedési problémákat okoz. Én viszont úgy vélem, hogy a közlekedés valójában javítja és elősegíti az idegenforgalmat, és ezért erről különösen nem szabad megfeledkeznünk most, mikor a transzeurópai közlekedési hálózatok felülvizsgálata zajlik Európában, mivel bizonyított tény, hogy a jobb, zökkenőmentesebb, nagyobb kapacitású és a környezetünket kevésbé megterhelő közlekedés kulcsfontosságú az idegenforgalom szempontjából.
<P>
Ezért remélem, hogy a jövőben a transzeurópai hálózatok finanszírozása és az arra vonatkozó adatok is javítani fogják az európai idegenforgalmi ágazat kapacitását.
<SPEAKER ID="103" NAME="Andreas Mölzer" AFFILIATION="NI">
(DE) Elnök úr! Milyen jó is lenne, ha az idegenforgalmi célpontok sikerének titkára irányuló kérdések - más szóval miért van az, hogy egyes úti célok népszerűek, míg mások esetében csökken a látogatók száma - informatív jellegű statisztikák segítségével megválaszolhatók lennének. Azonban ezt a kívánságot valószínűleg nem lehet teljesíteni. A túl sok bizonytalan tényező, például az időjárási viszonyok, találgatásokká alakítják az idegenforgalmi előrejelzéseket.
<P>
Még azt sem állíthatjuk teljes bizonysággal, hogy az új légi járatok bevezetése növeli az egy napnál hosszabb utazások számát, vagy éppen ellenkezőleg, hogy az utazók részéről mutatkozó növekvő kereslet eredményez új légi járatokat. Ugyanakkor az idegenforgalmi adatok korlátozott elérhetősége és összehasonlíthatósága a várostervezés szempontjából is problémát jelent. Következésképpen, amennyiben a látogatók számának esetleges növekedésére számítunk, fontos, hogy azt úgy készítsük elő, hogy elkerülhetők legyenek a helyi lakosságra gyakorolt negatív hatások.
<P>
A rugalmas munkaidő és a biztonság éppúgy befolyásolják az idegenforgalmat, mint a társadalmi változások. Azonban a döntő tényezők nagy valószínűséggel a világgazdaság és talán az olajárak lesznek. Ezen még a legjobb európai idegenforgalmi statisztikák sem tudnak változtatni.
<SPEAKER ID="104" NAME="Elena Băsescu" AFFILIATION="PPE">
(RO) Elnök úr! Simpson úr jelentése fontos mérföldkő az idegenforgalomra vonatkozó európai statisztikák keretrendszerének tekintetében. Az idegenforgalom a benne rejlő hatalmas potenciálnak köszönhetően hozzájárul a foglalkoztatáshoz és a gazdasági növekedéshez. Továbbá az adatfeldolgozás hatékonyságát és a statisztikák összehasonlíthatóságát mind javítani kell.
<P>
Románia annak érdekében, hogy megbirkózzon az idegenforgalmi ágazatban tapasztalható világszintű versennyel, egy magas szakmai színvonalú stratégiát dolgozott ki saját maga számára, amely kiemeli az országot a világ többi idegenforgalmi célpontja közül. Ez a stratégia Románia jellegzetességeire és arra a koncepcióra épül, hogy bemutassuk valódi hagyományainkat és az országunkban található gyönyörű tájakat a potenciális turisták számára.
<P>
Hangsúlyoznom kell, hogy az idegenforgalom fejlesztése a délkelet-európai térségekben mutatkozó egyenlőtlenségek csökkentéséhez is hozzájárulhat, ezért a sokféleségre kell összpontosítanunk.
<SPEAKER ID="105" NAME="Janusz Władysław Zemke" AFFILIATION="S&amp;D">
(PL) Elnök úr! Szeretném kiemelni, hogy az Európai Parlament sajnálatos módon nagyon ritkán foglalkozik az idegenforgalommal kapcsolatos kérdésekkel. Közelebbről megvizsgálva a Közlekedési és Idegenforgalmi Bizottság munkáját, kiderül, hogy annak 95%-a kapcsolódik a közlekedéshez, az idegenforgalommal pedig csupán 5%-ban foglalkoznak. Bár teljes szívvel támogatom Simpson úr jelentését, lenne egy kérésem: ha statisztikákról kívánunk beszélni, akkor nagyon fontos, hogy olyan dolgokat hasonlítsunk össze, amelyek összehasonlíthatók. Így munkánk következő állomásaként standardokat kellene elfogadni az egyes területekre vonatkozóan, például a szállodák esetében. Egyértelműen meg kell határozni, hogy egy szálloda mi alapján rendelkezik két, három vagy négy csillaggal.
<SPEAKER ID="106" NAME="Cecilia Malmström">
a Bizottság tagja. - Elnök úr! Hadd említsem meg Simpson úrnak, hogy munkájának fontosságát mi sem bizonyítja jobban, mint az, hogy ilyen sokan felszólaltak egy ennyire technikai jellegű jelentéssel kapcsolatban.
<P>
Technikai jellege ellenére okvetlenül el kellett végeznünk e fontos rendelet felülvizsgálatát. Lehetőség lesz arra is, hogy egy szilárd analitikai keretrendszert hozzunk létre, így képesek leszünk tájékozott szakpolitikai döntéseket hozni az idegenforgalom valamennyi szempontjával kapcsolatban, amelyekről ma itt többek között szó esett. Az idegenforgalom fejlődésével természetesen a statisztikákat is fel kell zárkóztatnunk.
<P>
A három intézmény együttesen egy olyan javaslatot dolgozott ki, amely egyensúlyt teremt egyik oldalról az információigény, másik oldalról pedig az adatszolgáltatás jelentette teher figyelembevétele között. Szeretnék gratulálni Simpson úrnak a jelentéséért, a Parlamentnek pedig szeretném megköszönni a vitát.
<SPEAKER ID="107" NAME="Brian Simpson">
előadó. - Elnök úr! Érdeklődéssel hallgattam képviselőtársaim felszólalásait. Kiváltképpen arra az észrevételre szeretnék reagálni, ami azzal kapcsolatban hangzott el, hogy bár a Közlekedési és Idegenforgalmi Bizottságról van szó, az idegenforgalmi ágazathoz csupán munkájának 5%-a kapcsolódik. Ez bizonyos szempontból igaz, ám ez nem azért van, mert a Parlament nem akar több munkát végezni az idegenforgalmi ágazattal kapcsolatban, hanem azért, mert a Tanács és a tagállamok nem hagyják, hogy több munkát végezzünk ezen a területen. Tehát, ha valakit okolnunk kell emiatt, akkor az nem lehet más, mint a Tanács.
<P>
A jelentéssel egy olyan keretrendszer áll rendelkezésünkre, amely biztosítja a szükséges adatokat ahhoz, hogy a gyakorlati szakemberek megtervezzék és kidolgozzák idegenforgalmi termékünket itt az Európai Unióban. Idegenforgalmi ágazatunk igen sokrétű - a gyönyörű természeti tájaktól kezdve, a napsütötte tengerpartokon át egészen a gazdag ipari és kulturális örökségünkig -, a képviselők pedig pontosan tudják, hogy az ipari örökség milyen közel áll a szívemhez.
<P>
Európa sokat tudni nyújtani a látogatóknak, érkezzenek akár az Unióból, akár azon kívülről. Úgy vélem, hogy e jelentés kidolgozásával lehetőségünk nyílik arra, hogy egy olyan nagyszerű terméket kínáljunk az emberek számára, amiért érdemes ide látogatniuk, és azt kiélvezhetik a szabadidejük alatt.
<P>
Köszönetet mondok valamennyi kollegámnak és a Bizottságnak fáradságos munkájukért és elismerő szavaikért. Az ilyen együttműködés sokkal könnyebbé teszi az előadó életét. Nem vagyok biztos a kiválóság felől: ez nem egy olyan szó, amelyet általában hozzám társítanak, de elfogadom. Biztosíthatom önöket, hogy a Közlekedési és Idegenforgalmi Bizottság elnökeként a kérdés sikeres lezárására számítok.
<SPEAKER ID="108" NAME="Jörg Leichtfried" AFFILIATION="S&amp;D">
(DE) Elnök úr! Nem tudom pontosan, hogy az eljárási szabályzat melyik cikke alapján kellene most felszólalnom. Egy korábbi vita során kifogásoltam, hogy a Tanács nincs jelen. Azonban nem csak azt kéne szóvá tennünk, ami nem tetszik, hanem azt is meg kell említenünk, ha valamit jónak találunk. Egyszerűen szerettem volna kiemelni a biztos mai napon tanúsított magatartását és azt, hogy felszólalásai tömörek, lényegre törőek és tartalmukat tekintve szakszerűek voltak. Számos képviselő jól tenné, ha a parlamentbeli illendő viselkedést tekintve a biztos példáját követné.
<SPEAKER ID="109" NAME="Elnök">
A vitát lezárom.
<P>
A szavazásra szerdán 2011. április 6-án kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="110" NAME="Sergio Berlato" LANGUAGE="IT">
Az idegenforgalom az Unió egyik legfontosabb gazdasági tevékenysége, amely óriási potenciáljával hozzájárul a munkahelyteremtéshez és a gazdasági növekedéshez. Körülbelül 1,8 millió kis- és középvállalkozás részvételével az idegenforgalmi ágazat az EU GDP-jének hozzávetőlegesen több mint 5%-át termeli ki. Az idegenforgalmi statisztikák rendszerét jelenleg az idegenforgalomra vonatkozó statisztikai információgyűjtésről szóló 95/57/EK irányelv szabályozza. Úgy vélem, hogy a statisztikák nem csak az idegenforgalommal kapcsolatos konkrét politikák nyomon követésében nyújtanak segítséget, hanem a regionális politika és a fenntartható fejlődés tágabb összefüggésében is hasznosak lehetnek. Az utóbbi évtizedekben az ágazatnak olyan jelentős kihívásokkal kellett szembenéznie, mint az erősödő globális verseny, a demográfiai tendenciák, a környezetvédelmi korlátozások, a szezonálisan eloszló turistaforgalom és az új információs és kommunikációs technológiák használatának megnövekedett gyakorisága az ügyfelek részéről. Elismerve a statisztikák döntő fontosságú szerepét, amelyet a hatékonyabb európai, nemzeti, regionális és helyi szintű idegenforgalmi politikák kialakításában töltenek be, úgy gondolom, hogy általános célként azt kell kitűzni, hogy az EU idegenforgalmi ágazatát az egyes tagállamok erőfeszítéseit kiegészítve, uniós szinten koordinált fellépéssel erősítsük meg.
<SPEAKER ID="111" NAME="Vilija Blinkevičiūt" LANGUAGE="LT">
Az európai idegenforgalom egy ideje nehéz gazdasági helyzetben van, amelyet tovább súlyosbított a tavaly történt izlandi vulkánkitörés, mivel a vulkanikus hamufelhők megbénították a légi közlekedést, ami nagymértékben kihatott az európai utazásokra, komoly károkat okozva a légitársaságoknak, az utazási irodáknak és az utazásszervezőknek, valamint maguknak a turistáknak is. Ezért nagyon fontos, hogy javítsuk és meghatározzuk az idegenforgalom új politikai keretét Európában. Ezenfelül az ágazatnak egyre több nehézséggel és új kihívással kell szembenéznie, úgy mint a verseny, a demográfiai tendenciák, az éghajlatváltozás, a környezetvédelmi korlátozások és a turistaforgalom szezonális eloszlása, amelyeket mind uniós, mind tagállami szinten kezelni kell. Fontos felhívni a figyelmet arra, hogy az idegenforgalom jelentős gazdasági tevékenység, amely felettébb jótékony hatást gyakorol Európában a gazdasági növekedésre és foglalkoztatásra. Ezért naprakésszé kell tenni és optimalizálni kell az idegenforgalomra vonatkozó európai statisztikák jogi keretrendszerét, egyúttal pedig a tagállami programokat kiegészítő konkrét javaslatokon és kezdeményezéseken keresztül meg kell erősíteni az Unió idegenforgalmi ágazatát. Az idegenforgalom egyre fontosabb szerepet tölt be az európai állampolgárok életében, akik közül egyre többen utaznak kikapcsolódási vagy üzleti céllal. Ezenkívül az ágazat hatást gyakorol az Európai Unió kulturális és természeti örökségére, a hagyományokra és a kortárs kultúrákra. Ennélfogva egy olyan új cselekvési keretet kell meghatározni, amely fokozza az idegenforgalom versenyképességét, és biztosítja, hogy az ágazat képes legyen fenntartható módon fejlődni.
<SPEAKER ID="111" NAME="Ian Hudghton" AFFILIATION="Verts/ALE">
írásban. - Helyénvalónak tartom, hogy az idegenforgalomról szóló jelentésről április 6-án, épp a skótok nemzeti ünnepén (Tartan Day) fogunk szavazni. Ezen a napon ugyanis azt ünnepeljük, hogy Skócia az Észak-Amerikában élő honfitársakhoz szólva arra biztatja észak-amerikai barátainkat, hogy látogassanak el hozzánk. Az ünnep egybeesik a skót függetlenségi nyilatkozat, azaz az Arbroath-i Nyilatkozat aláírásának évfordulójával. Ez a több évszázados dokumentum jól összefoglalja azokat az elveket, amelyek egész itteni munkámat vezérlik: "Valójában nem a dicsőségért, nem a gazdagságért és nem is a becsületért kell küzdenünk, hanem a szabadságért - egyes egyedül ezért érdemes vérünket áldozni.”
<SPEAKER ID="112" NAME="Petru Constantin Luhan" LANGUAGE="RO">
Jelenleg egyre több szó esik arról, hogy fokozni kell az EU globális versenyképességét. A turizmus a legfontosabb társadalmi-gazdasági tevékenységek egyike, amely az Unió GDP-jének megközelítőleg 5%-át termeli ki. Annak érdekében, hogy az idegenforgalmi ágazat fenntartható, megbízható és magas színvonalú legyen, létfontosságú az európai statisztikák jogi keretrendszerének naprakésszé tétele és javítása ezen a területen. A megbízható és összehasonlítható adatokon alapuló statisztikai beszámolók minőségének javításával egy olyan szilárd alap jön létre, amely messzemenő előnyöket kínál az uniós pénzügyi politikák és eszközök kidolgozására irányuló döntéshozatal során.
<P>
Úgy vélem, hogy meg kell tennünk minden tőlünk telhetőt, hogy továbbra is a világ elsőszámú turisztikai célpontja maradjunk. Ehhez pedig teljes mértékben ki kell használnunk a rendelkezésünkre álló finanszírozási lehetőségeket. E tekintetben felkérem az európai vezetőket, hogy az Európa 2020 stratégiával összhangban fejlesszék és aktiválják azokat az uniós támogatási eszközöket és programokat, amelyek kifejezetten a turizmus fejlődését szolgálják Európában.
<SPEAKER ID="113" NAME="Bogdan Kazimierz Marcinkiewicz" LANGUAGE="PL">
Véleményem szerint az idegenforgalomra vonatkozó statisztikai adatgyűjtés jelenlegi rendszere nincs összhangban az általunk tapasztalt új igényekkel, ahogy a gyorsan fejlődő idegenforgalmi szolgáltatások piacával vagy a turisták folyamatosan változó szokásaival sem. Ezért helyesnek tartom, hogy a jelentés olyan tényezőket is figyelembe vesz, mint a rövidebb utazások vagy az internetes foglalások. E tekintetben rendkívül fontos az idegenforgalomra vonatkozó statisztikai adatgyűjtés jogi keretrendszerének naprakésszé tétele és optimalizálása az EU-ban. Az idegenforgalmi statisztikák, valamint a társadalmi és gazdasági mutatók jól szemléltetik a jelenlegi európai gazdasági helyzet idegenforgalomra gyakorolt hatását. Ezenkívül döntő fontosságú az a javaslat, amely egy olyan rendelkezés beépítését szorgalmazza, ami kötelezővé teszi a csökkent mozgásképességű személyek idegenforgalmi infrastruktúrához való hozzáférésére vonatkozó adatgyűjtést.
<SPEAKER ID="114" NAME="Bogusław Sonik" LANGUAGE="PL">
A Környezetvédelmi, Közegészségügyi és Élelmiszer-biztonsági Bizottság alelnökeként szeretném hangsúlyozni az idegenforgalmi ágazat jelentőségét Európa gazdasági, társadalmi és kulturális fejlődésének szempontjából. Ezen a területen a környezetvédelmet is szem előtt tartó európai statisztikák kulcsfontosságú szerepet töltenek be az idegenforgalomra vonatkozó európai stratégia megtervezésében. A megfelelően feldolgozott megbízható adatok elengedhetetlenek egy olyan cselekvési keret kidolgozásához, amivel lehetővé válik a nyereségszintek maximalizálása és a környezeti kockázatok kezelése. Úgy vélem, hogy többek között az agrárturizmus és az ökoturizmus fejlődésével és jelenlegi helyzetével kapcsolatos adatgyűjtésre is összpontosítanunk kellene. A legjobb gyakorlatok páneurópai cseréje szintén létfontosságú e különleges ágazat dinamikus fejlődéséhez. Ahhoz, hogy teljesüljenek elvárásaink, az európai döntéshozóknak és vállalkozóknak olyan naprakész és megbízható adatokra van szükségük, amelyek a technológiai változásokat és a fogyasztói magatartásban tapasztalható új tendenciákat is figyelembe veszik. Meg kell jegyezni, hogy a Lisszaboni Szerződés új hatásköröket ruházott az Európai Parlamentre azzal céllal, hogy fokozzák az intézkedéseket ezen a területen. Ennek eredményeképpen pedig a Parlamentnek beleszólása van az idegenforgalmi ágazatot szabályozó jogi normák felülvizsgálatába. Remélem, hogy ez segíteni fog abban, hogy a fenntartható idegenforgalmi stratégiával kapcsolatos munka konstruktívan haladjon előre.
<SPEAKER ID="115" NAME="Dominique Vlasto" LANGUAGE="FR">
A Lisszaboni Szerződéssel az idegenforgalom a Közösség saját hatáskörébe került, ezért kézbe kell vennünk annak irányítását. Ez a rendeletre irányuló javaslat lehetővé teszi az ahhoz szükséges eszközök naprakésszé tételét, hogy javítsuk és megerősítsük Európa kitűnő turisztikai célpontként betöltött szerepét és vonzerejét. A turizmus fejlesztésével - legyen szó akár üzleti, akár magán célú turizmusról - a növekedés élénkítése és támogatása mellett hozzájárulunk a munkahelyteremtéshez is. Ennélfogva megbízható és célravezető adatbázisok állnak majd az ágazatbeli hatóságok és szakemberek rendelkezésére, amelyek lehetővé teszik, hogy az idegenforgalmi szolgáltatásokat a turisták elvárásaikhoz igazítsuk most, hogy a fogyasztói minták megváltoztak, a verseny pedig egyre erősebbé válik ebben a gazdasági vonzerővel és munkahely-teremtési képességgel rendelkező iparágban. Ez pontos és értékes információkat szolgáltat majd jövőbeli megbeszéléseinkhez és azokhoz az irányvonalakhoz, amelyeket az európai idegenforgalmi politikával kapcsolatban fogunk meghatározni. Mindezek miatt én támogattam ezt a javaslatot. Köszönöm.
