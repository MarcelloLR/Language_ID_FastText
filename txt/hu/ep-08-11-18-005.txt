<CHAPTER ID="005">
Program az iskolai gyümölcsfogyasztás érdekében (vita) 
<SPEAKER ID="084" NAME="Elnök">
A következő napirendi pont Niels Busk jelentése a Mezőgazdasági és Vidékfejlesztési Bizottság nevében a közös agrárpolitika finanszírozásáról szóló 1290/2005/EK rendeletnek és a mezőgazdasági piacok közös szervezésének létrehozásáról, valamint egyes mezőgazdasági termékekre vonatkozó egyedi rendelkezésekről szóló 1234/2007/EK rendeletnek ("az egységes közös piacszervezésről szóló rendelet”) az iskolagyümölcs-program létrehozása érdekében történő módosításáról szóló tanácsi rendeletre irányuló javaslatról - C6-0315/2008 -.
<SPEAKER ID="085" NAME="Niels Busk">
előadó. - (DA) Elnök úr, Fischer-Boel biztos asszony, Barnier miniszter úr, hölgyeim és uraim, a Bizottság igen konstruktív javaslatot terjesztett elő az iskolagyümölcs-program létrehozása érdekében azzal a céllal, hogy megfordítsuk az európai iskolások körében egyre inkább jellemző, nem szerencsés trendet, a túlsúlyosságot. Szívből üdvözlöm a javaslatot. Az Egészségügyi Világszervezet (WHO) ajánlása szerint a gyermekeknek naponta 400 g gyümölcsöt és zöldséget kellene enniük. Sajnálatos módon nagyon kevés gyermek eszik ennyi zöldséget és gyümölcsöt. Az EU-ban 22 millió gyermek túlsúlyos, közülük kb. 5 millió súlyosan elhízottnak számít. A legrosszabb pedig az, hogy ez a szám évente 400 000-rel nő. A nagy arányú zöldség- és gyümölcsfogyasztás számos betegség kockázatát csökkenti, és megelőzi a túlsúlyos és súlyosan elhízott állapot kialakulását. Az étkezési szokások gyermekkorban alakulnak ki, és a jelek arra utalnak, hogy azok a gyermekek, akik megtanulják, hogy sok zöldséget és gyümölcsöt fogyasszanak, felnőttként is követik ezt a szokásukat. Ezért amennyiben sikeresen akarjuk befolyásolni gyermekeink étkezési szokásait, életbevágóan fontos, hogy már nagyon korán beavatkozzunk.
<P>
A túlsúly növeli a szív- és érrendszeri betegségek, a cukorbetegség, a magas vérnyomás és bizonyos rákos megbetegedések kialakulásának kockázatát. Ezek a betegségek egyre nagyobb veszélyt jelentenek a közegészségre nézve az EU-ban, kezelési költségük pedig nagy terhet ró a tagállamok egészségügyi költségvetésére. A Bizottság utal arra a hatásvizsgálatra, melynek keretében két vizsgálatot végeztek, amelyek fényt derítettek az egészségügyi kiadások és az alacsony mértékű zöldség- és gyümölcsfogyasztás kapcsolatára. Az iskolagyümölcs-programra fordított kiadásokat ebben az összefüggésben kell nézni, hiszen az valójában megtakarítást fog eredményezni a tagállamok egészségügyi költségvetésében. A programnak általános pozitív hatása lesz elsősorban a közegészségre, de az európai gazdaságra is. Amíg el nem érjük azt a célkitűzést, hogy a gyermekek napi 400 g gyümölcsöt egyenek, addig minél több gyümölcsöt esznek, annál nagyobbak az ebből származó megtakarításaink. Hiszen a megelőzés olcsóbb, mint a gyógyítás.
<P>
Előadóként azt javasoltam, hogy négyszerezzük meg azt a mennyiséget, amelyet a közösségi költségvetésben jóváhagyásra bocsátunk. A Bizottság eredeti, 90 millió eurós javaslata sajnos csak arra lenne elég, hogy a 6 és 10 év közötti gyermekek 30 héten keresztül hetente egyszer fejenként egyetlen darab gyümölcsöt kapjanak. Ez messze nem elegendő, ha a célunk az, hogy észrevehető hatást gyakoroljunk a gyermekek étkezési szokásaira. Heti egy darab gyümölcs nem elég az étkezési szokások vagy a közegészség megváltoztatásához. Az optimális megoldás az lenne, ha minden gyermek minden iskolai napon kapna egy darab gyümölcsöt. Ennek érdekében több alapot kell mozgósítani a közösségi költségvetésben.
<P>
A Mezőgazdasági és Vidékfejlesztési Bizottság tagjainak többsége egyetértett azzal, hogy mozgósítsunk 500 millió eurót, és osszuk szét nemzeti társfinanszírozás mellett. Én ezzel nem értek egyet. Ezért remélem, hogy a mai szavazáson sikerül eldöntenünk ezt a dolgot, mivel képviselőcsoportom nevében ismételten előterjesztettem egy javaslatot 360 millió euró mozgósítására. Ezt a tagállamoknak kellene kiegészíteniük, és így összességében sokkal magasabb összeggel rendelkezhetnének, mint 500 millió euró.
<P>
A Mezőgazdasági és Vidékfejlesztési Bizottság tagjainak többsége egyetértett azzal is, hogy a program keretében csak az EU tagállamaiból származó gyümölcs és zöldség kerüljön kiosztásra. Ez szerintem túlságosan protekcionista, és nagyon bürokratikussá fogja tenni az egész programot. Ezért a tagállamoknak kell eldönteniük - a Bizottság által összeállított lista alapján -, hogy milyen gyümölcsöket osztanak szét, és milyen gyümölcsök kerülnek be a programba.
<SPEAKER ID="086" NAME="Michel Barnier">
a Tanács soros elnöke. - (FR) Elnök úr, az elnökséget nagy örömmel tölti el, hogy megvitathatja ezt a programot az Európai Parlamenttel, ahogy az Európai Bizottság és Fischer Boel asszony személyesen is javasolta - amiért szeretnék elismeréssel adózni neki. Ez a program fontos a legifjabb polgárok táplálkozása szempontjából, és gyakorlati és hatékony lépést jelent a fiatalok körében egyre inkább terjedő túlsúlyosság elleni küzdelemben.
<P>
Busk úr most sorolta fel a számokat, és ezeket csak megerősíthetem: öt európai gyermekből egy túlsúlyos vagy ki van téve a túlsúlyosság veszélyének. A gyermekkori túlsúlyosság évente 2%-kal nő Európában. Ezért arra kell ösztönöznünk a fiatalokat, hogy étkezzenek változatosabban, és fogyasszanak több gyümölcsöt és zöldséget.
<P>
Hölgyeim és uraim, hiszem, hogy ennek a mindenki által támogatott programnak a bevezetése mutatja, hogy a közös agrárpolitika fontos szerepet játszhat és játszik az egészséges és minőségi termékek fogyasztásának és előállításának támogatásában. A mezőgazdaságnak természetesen kettős kihívásnak kell megfelelnie, az egyik a mennyiségi kihívás - ez volt az első kihívás, amelyet a 60-as években a mezőgazdasági termelőkkel kidolgozott első szerződés is tartalmazott -, a másik azonban a minőségi kihívás, azaz a termékek minősége és biztonsága.
<P>
Hölgyeim és uraim, ez azt bizonyítja, hogy Európa tud felelni és felel is polgárainak speciális problémáira, és hogy a mezőgazdaság nyilvánvalóan a társadalom fő kihívásainak középpontjában van. Amikor a 'gyümölcs- és zöldségprogramról' beszélünk, akkor az igazi, az embereken alapuló, az embereket a középpontba állító Európáról beszélünk - amilyennek az európaiak Európát látni szeretnék.
<P>
Hölgyeim és uraim, ezt a programot a Miniszterek Tanácsa igen jól fogadta, és az eddigi, a mai és a holnapi viták azt mutatják, hogy összességében nézve haladunk ebben a kérdésben. Szándékaim szerint ezen a héten politikai megállapodásra jutunk a Tanácsban. Ezért természetesen nagy figyelemmel kísérem a Parlament álláspontját ebben a kérdésben annak érdekében, hogy figyelembe vehessük az Önök álláspontját és élvezhessük az Önök támogatását a Tanács vitái során.
<P>
Elnök úr, végezetül szeretném őszinte köszönetemet kifejezni Busk úrnak a tárgyban végzett, alapos és elkötelezett munkájáért. Most pedig örömmel várom, hogy meghallgassam Önt és a biztos asszonyt.
<SPEAKER ID="087" NAME="Mariann Fischer Boel">
a Bizottság tagja. - Elnök úr, hadd mondjam el, hogy milyen jó érzés, hogy a Parlament mögöttem áll az iskolagyümölcs-programra vonatkozó javaslatot illetően. Mint mindig, most is szeretnék köszönetet mondani a Mezőgazdasági Bizottságnak és az előadónak, Niels Busknak az elvégezett munkáért.
<P>
Mielőtt az itt - és a Parlamentben - felmerült témákhoz észrevételeket tennék, szeretnék mondani valamit egy olyan kérdésről, amelyet nemrégiben hosszasan vitattunk a Tanácsban. Néhány tagállam azt kérte, hogy bizonyos esetekben legyen lehetőségük arra, hogy a szülők hozzájárulását kérjék a programhoz. Az e mellett és ez ellen szóló érveket nem volt egyszerű mérlegelni. Végül a Bizottság megállapodott abban, hogy a tagállamok bizonyos esetekben kérhetnek társfinanszírozást a szülőktől.
<P>
Nem látok azonban okot arra, hogy ezt minden tagállamra rákényszerítsük. Ezért a tagállamok választhatnának, hogy kívánnak-e élni ezzel a lehetőséggel vagy sem. Amikor majd 2012-ben felülvizsgáljuk a programot, koncentrálni fogunk a szülői hozzájárulások segítségével elért végeredményre.
<P>
Kezdettől fogva hangsúlyoztam, hogy amit most előkészítünk, az nem fogja megoldani a fiatal európaiak túlsúlyosságának problémáját, de hiszem, hogy segítő kezet fog jelenteni, és annak egyértelmű jele lesz a Bizottság részéről, hogy fontosnak tartjuk, hogy jó étkezési szokásokat alakítsunk ki a fiatalok körében.
<P>
A teljes költségvetés tekintetében 90 millió eurót állapítottunk meg a programra. Láttam már más számokat is, ahogy Niels Busk helyesen mondta - 500 millió eurótól 360 millió euróig -, de az általunk javasolt 90 millió euró bizonyosan nem lesz kőbe vésve a jövőre nézve. Úgy gondolom, hogy az egész program 2012-es felülvizsgálatában azt is meg kell majd vizsgálnunk, hogy kell-e növelnünk a költségvetést. Úgy gondolom, nagyon fontos, hogy jeleztük, hogy készen állunk újra megállapítani az összeget. Ha valamelyik tagállamban felesleges források vannak, akkor újra meg lehet állapítani az összeget. Remélhetőleg ez azt fogja jelenteni, hogy a lehető legjobb módon fogjuk elkölteni a pénzt.
<P>
Ami a kiosztandó gyümölcs és zöldség fajtáját illeti, azt hiszem, hogy az a legjobb, ha ezt a döntést a tagállamok hozzáértésére bízzuk. A tagállamoknak kell meghozniuk a végső döntést azokban a kérdésekben, hogy feldolgozott élelmiszereket vagy helyben termesztett zöldséget és gyümölcsöt vagy esetleg AKCS-banánt akarnak-e kiosztani a gyerekeknek. Véleményem szerint ezzel a módszerrel tudjuk a legjobb eredményeket elérni. Érdeklődéssel várom a téma gyümölcsöző vitáját.
<SPEAKER ID="088" NAME="Maria Petre">
a PPE-DE képviselőcsoport nevében. - (RO) Elnök úr, biztos asszony, Barnier úr, mindenekelőtt szeretnék köszönetet mondani az előadónak az elvégzett munkáért és a különböző nézőpontok összeegyeztetése érdekében tett erőfeszítéseiért.
<P>
Mindannyian egyetértünk abban, hogy ez a program nagyon fontos ahhoz, hogy megtanítsuk a gyermekeknek az egészséges étkezési szokásokat, és ezáltal küzdjünk a túlsúlyosság ellen, de ahhoz is, hogy segítsünk azoknak a családoknak, akik nem engedhetik meg maguknak, hogy gyümölcsöt vásároljanak gyermekeiknek.
<P>
Támogatom a Bizottság javaslatát, de úgy gondolom, hogy azt még mindenképpen tovább kell fejleszteni. A javasolt 90 millió eurós éves keret nem elegendő. A már meghatározott alapok kiegészítése a program sikerének egyik feltétele. Úgy gondolom, hogy a Mezőgazdasági és Vidékfejlesztési Bizottságnak a szülői hozzájárulás kizárásra irányuló javaslatát legalább a program elindításakor be kell vezetni.
<P>
A program részeként támogatnám azt a kikötést is, hogy friss, hagyományos, a közösség területén termesztett gyümölcs kerüljön kiosztásra. Szeretném hangsúlyozni azt a tényt, hogy a tagállamoknak meg kell határozniuk, hogy milyen gyümölcsök kerüljenek kiosztásra, és ehhez kiemelkedő mértékben figyelembe kell venniük, hogy melyek az idényjellegű és helyben termesztett gyümölcsök és zöldségek.
<P>
Ahogy azt a szubszidiaritás elve megköveteli, a célcsoport meghatározásában megfelelő rugalmasságot kell biztosítani a tagállamoknak, hogy alkalmazkodni tudjanak az igényekhez, és hogy a fogyasztók minél szélesebb rétegét tudják iskolagyümölccsel ellátni. A programnak abban is segítenie kell, hogy a fiatal fogyasztók megszeressék a gyümölcsöt és zöldséget, így a program nagyon pozitív hatást fog gyakorolni a közegészségre és a gyermekszegénység elleni küzdelemre, különösen az új tagállamokban.
<P>
Együttes fellépéseket kell bevezetni bizonyos termékek fogyasztásának ösztönzésére, ezt kombinálni kell kiegészítő, egészségügyi és táplálkozási oktatási elemekkel, valamint támogatni kell a helyi termelőket, különösen a hegyvidéki területeken.
<SPEAKER ID="089" NAME="María Isabel Salinas García">
a PSE képviselőcsoport nevében. - (ES) Elnök úr, a zöldség- és gyümölcságazat már régóta várja ezt a programot, nemcsak azok miatt a nehézségek miatt, amelyekkel szembe kell néznie, hanem a fogyasztás aggasztó visszaesése miatt is.
<P>
A program célja a közegészség javítása, ezért véleményem szerint közösségi program kell, hogy legyen, teljes mértékben közösségi finanszírozással. Nem értek egyet azzal, hogy a szülők járuljanak hozzá a program finanszírozásához, mivel akkor ugyanaz történne, mint mindig: azok a gyerekek, akiknek a szülei megengedhetik maguknak, hogy hozzájáruljanak a program finanszírozásához, fognak zöldséget és gyümölcsöt enni az iskolában, míg azok, akiknek a szülei ezt nem engedhetik meg magunknak, a programon kívül maradnak.
<P>
Ezért a programot a Közösségnek kell finanszíroznia, hogy egységesen alkalmazni lehessen. Szeretném kiemelni, hogy a tanító célú intézkedésekre kell helyezni a hangsúlyt. A programnak nemcsak annyiból kell állnia, hogy a gyerekek almát esznek; még fontosabb, hogy megtanulják, hogy milyen fajta almát esznek, hogy annak milyenek a táplálkozási tulajdonságai, és hogy megértsék a gyümölcsnek az egészségükre és fejlődésükre gyakorolt, előnyös hatásait.
<P>
Természetesen garantált minőségű termékeket kell szétosztani, és amennyiben lehetséges, előnyben kell részesíteni az idényjellegű gyümölcsöket. Támogatom a közösségi eredetű zöldségek és gyümölcsök kiosztását is, ahol ez lehetséges.
<P>
Hiszem, hogy az általam is helyeselt program áldásos hatásait azonnal érzékelni fogjuk. Szeretnék a biztos asszonynak gratulálni a programhoz. A program nemcsak gyermekeink jelenlegi és jövőbeli egészségére, illetve táplálkozási szokásaikra nézve lesz előnyös, hanem ami nagyon fontos, a zöldség- és gyümölcságazatra nézve is. Ez egy olyan termelő ágazat, amely valóban az európai kulturális örökség részét képezi, és amely lehetővé teszi, hogy kiegyensúlyozottan, egészségesen és változatosan táplálkozzunk.
<P>
Úgy gondolom, hogy megéri az iskolagyümölcs- és iskolazöldség-programban bízni és abba invesztálni. Véleményem szerint a költségvetés kissé korlátozott, ezért szeretném még egyszer elmondani, hogy úgy gondolom, hogy ezt az ambiciózus programot teljes mértékben közösségi finanszírozással kell megvalósítani.
<SPEAKER ID="090" NAME="Donato Tommaso Veraldi">
az ALDE képviselőcsoport nevében. - (IT) Elnök úr, hölgyeim és uraim, nagyra értékelem Busk úr pozitív és okos munkáját ezen javaslat ügyében, amely a zöldség- és gyümölcspiac közös szervezésének reformjának része, és célja az ágazat versenyképességének és a piaci igényekhez való alkalmazkodásának növelése, valamint a fogyasztás csökkenése elleni küzdelem.
<P>
A javasolt iskolagyümölcs- és iskolazöldség-program elő fogja mozdítani a fiatalok gyümölcsfogyasztását, és növelni fogja a fogyasztást. Ezenkívül a gyümölcsök és zöldségek ingyenes szétosztása az iskolákban a iskolás gyermekek túlsúlyossága elleni küzdelmet is szolgálja; közismert tény, hogy sajnálatos módon több mint 22 millió gyermeket érint a túlsúlyosság.
<P>
Az iskolagyümölcs- és iskolazöldség-program hatékony megvalósításához életbevágóan fontos, hogy a közösségi támogatás fedezze az összes járulékos logisztikai költséget, például a megfelelő árusító automaták beszerzését, amelyeket egyébként az iskola vagy a diákok családjainak költségvetéséből kellene finanszírozni. Ezért a nemzeti finanszírozásnak kiegészítő jellegűnek kellene lennie, és azt új programokra vagy a meglévő programok kiterjesztésére kellene korlátozni.
<SPEAKER ID="091" NAME="Alyn Smith">
a Verts/ALE képviselőcsoport nevében. - Elnök úr, ebben a javaslatban semmi kifogásolnivalót nem lehet találni, és dicséret illeti az előadót, amiért előállt a javaslattal, és külön dicséret azért, mert nem sokkal a választások előtt tette ezt. Véleményem szerint ebben a teremben minden politikus örülne annak, ha jövő júniusban azt látná, hogy az európai gyerekek egészségesebben táplálkoznak, és helyi, európai gyümölcsöt fogyasztanak. Ez az európai mezőgazdasági termelőknek is jó hír lenne, hiszen helyi piacot teremtene számukra. Ezenkívül a jövőbeli egészségügyi költségvetésnek is jó hír lenne, és ami a legfontosabb, a gyerekeknek is.
<P>
Ha a gyerekek már egészen fiatal korukban egészségesen táplálkoznak, akkor később is megtartják ezt a szokásukat. Finnország példája demonstrálja és bizonyítja, hogy az erőteljes beavatkozás egészen fiatal korban valóban hatásos, és ezért üdvözlendő. Amivel most a mezőgazdaság költségvetését megterheljük, azt a jövőben visszanyerjük az egészségügy költségvetésén. Szégyenkezve mondom, hogy Skócia számára különösen fontos ez a program, mivel általános iskolás gyerekeink 21%-a - minden ötödik - túlsúlyos. Ez teljességgel tarthatatlan. Nem nézhetjük ölbe tett kézzel a túlsúlyosság további terjedését. Ez a program a megoldás részét képezi, ezért örülök, hogy itt a Tisztelt Ház előtt méltathatom. Csupa jó hír!
<SPEAKER ID="092" NAME="Bairbre de Brún">
a GUE/NGL képviselőcsoport nevében. - (GA) - Elnök úr, ez a javaslat megfelel az Európai Unió közös agrárpolitikával (KAP) kapcsolatos célkitűzéseinek, és finanszírozási keretet biztosít a gyermekek zöldség- és gyümölcsfogyasztásának növelését célzó kezdeményezéseknek. A javaslat segítheti a gyermekek túlsúlyossága elleni küzdelmet, és hosszú távon hasznára lesz a zöldség- és gyümölcstermesztőknek is.
<P>
Az étkezési szokások a korai életszakaszban alakulnak ki. Ezért fontos, hogy előmozdítsuk a gyermekek körében az egészségesebb étkezési szokásokat. Ehhez a tagállamoknak kell kiválasztaniuk a lehető legjobb módszert.
<P>
A kutatások azt mutatják, hogy az alacsony jövedelemmel rendelkező háztartások étkezési szokásai a legegészségtelenebbek. A zöldségek és gyümölcsök ingyenes szétosztása az iskolákban ezért nagymértékben megváltoztathatja a gyermekek étkezési szokásait.
<P>
Üdvözlöm Niels Busk jelentését, és köszönöm neki és a biztos asszonynak az elvégzett munkát.
<SPEAKER ID="093" NAME="Jeffrey Titford">
az IND/DEM képviselőcsoport nevében. - Elnök úr, ezt a projektet úgy tüntetik fel, mintha a gyermekek jólétéről szólna. Azonban valójában Brüsszel bácsi, az ellenőrzési mánia, a kendőzetlen propaganda és a piaci intézkedések zavaros keverékéről van szó. Brüsszel bácsi szeret mindent ellenőrizni, még azt is, hogy mit eszünk. Ennek a folyamatnak az első fontos lépése, hogy bele akar avatkozni abba, mit esznek a gyerekek az iskolában. A dolog propagandarésze az, hogy minden gyümölcsön EU-s címke lesz, és az egész projektet erőteljes reklámkampány fogja kísérni.
<P>
Ami a gyümölcspiacot illeti, a projekt számos lehetőséget fog teremteni a visszaélésekre, mint pl. az olyan kötelező szabályokra, hogy minden gyümölcsnek az EU-ból kell származnia. A banán esetében ez egy csapásra kirekesztheti a brit szállítókat, akik a Brit Nemzetközösség karibi országaiból szerzik be a banánt, a francia Guadeloupe- és Martinique-szigeteknek viszont jövedelmező új lehetőséget fog jelenteni.
<SPEAKER ID="094" NAME="Christa Klaß" AFFILIATION="PPE-DE">
(DE) Elnök úr, biztos asszony, miniszter úr, hölgyeim és uraim, szalagcímekkel bombáznak minket. Azt mondják, túlsúlyosak vagyunk, és a gyerekeink is túlsúlyosak, nem megfelelő a táplálkozásunk, túl kevés friss gyümölcsöt és zöldséget eszünk.
<P>
Az egészséges és kiegyensúlyozott étrendhez naponta öt adag vagy kb. 400 g gyümölcsöt és zöldséget ajánlanak. Ezt nem mindig könnyű betartani. Az ételnek egészségesnek kell lennie, sokáig el kell állnia, finomnak és lehetőleg minél olcsóbbnak is kell lennie. Azonban a modern élet gyors ritmusa azt is jelenti, hogy gyakran nehéz összeegyeztetni a családot és a munkát, néha nincs elég időnk főzni, ezért inkább félkész vagy kész termékeket választunk. Ez nem is baj, ha tisztában vagyunk azzal, milyen fontos a friss gyümölcs és zöldség.
<P>
Azok az emberek, akik gyerekkorukban zöldségekben és gyümölcsökben gazdag étrendhez szoktak, ezt az étkezési szokásukat életük későbbi szakaszaiban is megőrzik. Ezért kifejezetten támogatom a Bizottságnak a 90 millió eurós finanszírozású iskolagyümölcs-program bevezetésére vonatkozó javaslatát. Igazán remek ötlet, biztos asszony! Azonban ahogy rendelkezéseikben Önök is elismerik, a tagállamoknak lehetővé kell tenni, hogy a programot saját nemzeti igényeiknek megfelelően szervezzék meg. Lehetővé kell tenni, hogy a megfelelő helyi és idényjellegű termékek kerüljenek kiosztásra. A tagállamoknak stratégiát kell kidolgozniuk, amelyben meghatározzák az iskolagyümölcs-program végrehajtásának legjobb módját, és integrálják azt a tananyagba. Az egészséges táplálkozás az általános oktatás része. A gyerekeknek például meg kell tanulniuk, hogy a répát nemcsak meleg zöldséges fogásként, hanem levesként, salátaként, süteményként vagy megsütött formában is lehet fogyasztani. Meg kell tanulniuk, milyen a burgonya, ha nem chips vagy hasábburgonya formájában esszük. Fel kell kelteni az érdeklődésüket az iránt, milyen sokféleképpen lehet elkészíteni a helyi termékeket.
<P>
Az információ átadása az egészséges étkezés megalapozásának egyetlen módja. A tudás az egészséges életmód kulcsa. Az iskolagyümölcs-program sokban hozzájárulhat ehhez.
<SPEAKER ID="095" NAME="Csaba Sándor Tabajdi" AFFILIATION="PSE">
(HU) Barnier úr és tisztelt biztos asszony. Mint minden kezdeményezésnek ennek is sok gazdája van, Homérosz szülőhelyéért hét település versengett. Sokan gondolják, hogy az ő kezdeményezésük volt. A jegyzőkönyvek alapján büszke vagyok arra, hogy 2005. május 10-én a zöldség-gyümölcs reform vitájában javasoltam ezt a programot, és hálás vagyok a biztos asszonynak, hogy ez meg is valósul.
<P>
Az előttem szólók már elmondták, hogy miért nagyon fontos ez. Nemcsak szociális szempontból fontos, hanem azért is, hogy élelmezési kultúrára tanítsuk a fiatalokat. Ez egy francia körte - de nem fogom megenni, mert itt tilos megenni. Nagyon fontos, hogy ha megkapják a fiatalok ezeket az iskolagyümölcsöket rajtuk az EU logójával, tudják - és ez gyerekkorban alakuljon ki -, hogy ez biztonságos, nem vegyszeres, lehetőség szerint bio.
<P>
Tehát tanítsuk meg a gyerekeket egy élelmezési kultúrára, ez egy nagyon fontos feladatunk. Ezért gratulálok Busk úrnak. [Ezt a körtét] nem fogom megenni, mert nem sértem meg a szabályokat, de azt hiszem valamennyien büszkék lehetünk erre a programra. Köszönöm a figyelmet.
<SPEAKER ID="096" NAME="Marian Harkin" AFFILIATION="ALDE">
Elnök úr, nagyon jó úgy bejönni a Parlamentbe, hogy egy igazán pozitív európai javaslatot támogathatunk, és a mai nap ilyen annak ellenére, hogy Titford úr megpróbálja elrontani a jókedvünket. Ennek a javaslatnak számos előnye van. Elősegíti a gyermekek és serdülők egészséges étkezési szokásainak kialakulását. Növeli a fiatal európaiak általános egészségi szintjét. Biztosítja, hogy az uniós forrásokat olyan projektre költsük el, amely már sok tagállamban pozitív eredményeket hozott, és ez egy gyakorlatias, reális és megvalósítható javaslat.
<P>
Ismerek egy hasonló ír programot, amelynek a neve 'Food Dudes' - az unokám mindig informál róla. Bebizonyosodott, hogy a program hatékony, hiszen hosszú távú hatásai vannak a 4-12 évesek körében, és ezek a hatások nemtől, az iskola méretétől és társadalmi-gazdasági tényezőktől függetlenül létrejönnek. Azaz szilárd alapokra építkezhetünk.
<P>
A fokozott közösségi támogatás, valamint az ökológiai gazdálkodásból származó és helyben termesztett gyümölcsök és zöldségek előnyben részesítése mellett vagyok. Szeretnék gratulálni a biztos asszonynak és előadónknak, Niels Busk úrnak, és nagyon örülök, hogy hallhatom a Tanács válaszát. Ez a javaslat pozitívan fog hozzájárulni az uniós életminőséghez és egészségi állapothoz.
<SPEAKER ID="097" NAME="Hélène Goudin" AFFILIATION="IND/DEM">
(SV) Elnök úr, nem újdonság az a tény, hogy a zöldségek és gyümölcsök fontosak az ember táplálkozásában, sem pedig az, hogy fontosak a gyerekek táplálkozásában is. Jó dolog, ha a gyerekek az iskolában gyümölcsöt kapnak. Ez egészséges, és biztosítja a szükséges energia-utánpótlást.
<P>
Azonban mit is tartalmaz valójában a jelenleg tárgyalt javaslat? Valójában nem más, mint színtiszta uniós propaganda. A kezdeményezés célja, hogy olcsó politikai piros pontokat gyűjtsenek, miközben feltételezhetően a gyerekeket is sikerül meggyőzni az EU kiváló voltáról. A Mezőgazdasági és Vidékfejlesztési Bizottság előterjesztett néhány abszurd javaslatot, köztük az az állítás is szerepel, hogy az európai gyümölcs jobb, mint más gyümölcsök. Csak az Unióból származó gyümölcsöt akarnak szétosztani, például banánt a Unió legkülső régióiból. Ez egyértelmű protekcionizmus. A program célja, hogy a gyerekek megtanulják, hogy az EU jó, és az EU-ból származó gyümölcs még jobb. A Bizottság és az Európai Parlament szégyellhetné magát.
<SPEAKER ID="098" NAME="James Nicholson" AFFILIATION="PPE-DE">
Elnök úr, eszem egy almát, amelyet kedves módon Busk úr ajánlott fel nekem. Almát oszt kint, és biztos vagyok benne, hogy ha bármelyik képviselő kér egyet, akkor Busk úr boldogan ad!
<P>
Szerintem ez egy remek jelentés. Ahogy Harkin asszony is mondta, gyakran úgy jövünk be a Parlamentbe, hogy nem vár ránk ilyen remek kezdeményezés. Azonban több alapot kell rendelkezésre bocsátanunk annak biztosítása érdekében, hogy a fiatalok teljes mértékben hozzáférhessenek ehhez a lehetőséghez, részt vehessenek benne és teljes mértékben kihasználhassák, hiszen ez azon ritka alkalmak egyike, amikor fel tudunk kínálni valamit. Panaszkodunk róla, olvassuk a sajtóban, és halljuk a médiában, hogy milyen nagy problémákat okoz az iskolások körében a túlsúlyosság és a hasonló dolgok. Pedig a mai fiatalok nem kevésbé remek emberek, csak sokszor olyan nyomás nehezedik rájuk, ami ránk a múltban talán nem. Véleményem szerint ez jó alkalom arra, hogy lehetőséget adjunk nekik az egészséges táplálkozásra. Üdvözlöm és támogatom a javaslatot, és gratulálok hozzá.
<SPEAKER ID="099" NAME="Silvia-Adriana Ţicău" AFFILIATION="PSE">
- (RO) Elnök úr, biztos asszony, az Európai Bizottság javaslatot tett arra, hogy a közösségi költségvetésből 90 millió eurót egy olyan programra használjunk fel, amelynek keretében minden 6 és 10 év közötti gyermek hetente egy adag zöldséget vagy gyümölcsöt kap.
<P>
Arra szólítom fel a tagállamokat, hogy mind európai, mind nemzeti szinten bővítsék ezt a programot és a finanszírozását is úgy, hogy a gyerekek, beleértve az óvodás korúakat is fiatalabbakat is, napi egy adag gyümölcsöt kaphassanak. Remélem, hogy mindannyian egyetértünk a költségvetés 500 millió euróra történő növelésével. Üdvözlöm azt a tényt, hogy a program keretében csak az Európai Unióban termesztett, friss zöldség és gyümölcs kerül kiosztásra. A zöldségnek és gyümölcsnek idényjellegűnek kell lennie, és helyi ökológiai gazdálkodásokból kell származnia.
<P>
Szeretnék megemlíteni egy hasonló kezdeményezést, amelyet a román kormány indított el még 2003-ban, és amelynek keretében minden óvodás és általános iskolás gyermek egy pohár tejet és egy friss zsemlét kap minden tanítási napon. Az ifjú generációnak nyújtandó egészségnevelés része az, hogy az óvodásokkal és az iskolásokkal megismertetjük a helyes étrendet.
<SPEAKER ID="100" NAME="Zdzisław Zbigniew Podkański" AFFILIATION="UEN">
(PL) Elnök úr, kétségtelenül jó ötlet, hogy az általános iskolásoknak és középiskolásoknak osszunk szét gyümölcsöt, hiszen ennek nemcsak gazdasági, de sokkal szélesebb társadalmi dimenziója is van. Hiszen egészséges étkezési szokásokat alakít ki, ez pedig javítja a társadalom általános egészségi állapotát. Nem kétséges, hogy 90 millió euró túl kevés a program megfelelő működéséhez. Ezért kívánatos a nemzeti hatóságok, az iskolaszékek és általában a közösségek bevonása. Remélem, hogy az iskolagyümölcs-program széles körű támogatást fog élvezni, és hogy Busk úr erőfeszítései nem bizonyulnak hiábavalónak.
<SPEAKER ID="101" NAME="Ilda Figueiredo" AFFILIATION="GUE/NGL">
(PT) Szeretnénk hangsúlyozni, hogy fontosnak tartjuk egy megfelelő, ingyenes és napi alapon működő elosztórendszer létrehozását, amelynek keretei között idényjellegű, friss gyümölcsöt és zöldséget lehet kiosztani az iskolákban, különös tekintettel óvodás és az általános iskolás gyermekekre. Ez a program nagyon fontos az egészséges táplálkozásra, a közegészségre és a gyermekszegénység elleni harcra gyakorolt pozitív hatásai miatt, valamint azért is, mert támogathatja a helyi mezőgazdasági termelők által termesztett, helyi termékeket, beleértve a hegyvidéki régiókat is.
<P>
Mindehhez sokkal nagyobb mértékű finanszírozásra van szükség, mint az Európai Bizottság által javasolt. Biztos asszony, ezért figyelembe kell venni a Mezőgazdasági és Vidékfejlesztési Bizottság által benyújtott javaslatokat, amelyekben mi is közreműködtünk. Szeretnék én is gratulálni az előadónak az elvégzett munkáért.
<SPEAKER ID="102" NAME="Neil Parish" AFFILIATION="PPE-DE">
Elnök úr, üdvözlöm a biztos asszony iskolagyümölcsre vonatkozó javaslatát. Nagyon fontos, hogy elinduljon az a program. Abban is egyetértek vele, hogy szubszidiaritásra van szükség, hiszen olyan programot akarunk, amely nem túl bürokratikus, hogy tényleg bevihessük az iskoláinkba. Úgy gondolom, hogy a kiosztott gyümölcs fajtájának tekintetében rugalmasságra van szükség, hiszen az év bizonyos időszakaiban nagyon nehéz lehet friss gyümölcsöt beszerezni, és ilyenkor alkalmanként feldolgozott gyümölcsöt is szétoszthatunk. Ne legyen túl sok előíró jellegű módosítás, inkább hagyjuk jóvá a programot!
<P>
Véleményem szerint a Parlamentnek a szükséges finanszírozásra tett javaslatai közül egy-kettő túl sok. Mivel ha a Parlamentnek együttdöntési joga lenne, akkor figyelembe kellene vennünk a költségvetést és a folyamatot is. Ha a Parlament hiteles akar lenni, akkor terjesszen elő olyan finanszírozható programot, amely gyümölcsöt ad az erre leginkább rászoruló gyerekeknek, akik így a jövőben is fognak gyümölcsöt enni. Ez a program.
<P>
Hadd mondjam el Titford úrnak, hogy nem érdekel, hogy a gyümölcsöt Európa vagy Nagy-Britannia vagy Franciaország vagy akárki is adja, a lényeg az, hogy az iskolagyümölcs eljusson az iskolákba.
<SPEAKER ID="103" NAME="Christel Schaldemose" AFFILIATION="PSE">
(DA) Elnök úr, hölgyeim és uraim, én valójában a mezőgazdasági támogatások és azok bármiféle bővítése ellen vagyok, de ha a gyermekeink egészségéről van szó, akkor azt mondom, hogy azért rendkívül sokat kell tennünk. A betegségek ellen harcoló összes szervezet egyértelműen támogatja az iskolagyümölcs-program bevezetését. Úgy tűnik, hogy még a kis mennyiségű gyümölcs is pozitív hatással lehet az egészségre. Ezért teljes szívemből támogatom a Bizottság javaslatát. Azonban úgy gondolom, hogy a középpontban a gyümölcsnek és az egészségnek kell állnia. Ellenzem tehát a Mezőgazdasági és Vidékfejlesztési Bizottságnak azt a javaslatát, hogy a gyümölcsnek az EU-ból kell származnia. Ez teljes mértékben helytelen. Úgy gondolom, hogy a gyerekek egészségére kell összpontosítani, nem pedig a mezőgazdaságra.
<SPEAKER ID="104" NAME="Michel Barnier" LANGUAGE="FR">
Elnök úr, csak egy pár szóban szeretném elmondani, milyen érzéseim támadtak ennek az élénk és konszenzusos vitának a konklúziói kapcsán. Úgy gondolom, hogy általánosságban nézve a vita visszatükrözi Busk úr és de Lange asszony igen eredeti kezdeményezését. A vita azt mutatja, hogy az Európai Bizottság javasolta program, amely az európai fiatalok gyümölcs- és zöldségfogyasztását szándékozza növelni, gyakorlatilag egyhangú támogatást élvez. Hölgyeim és uraim, elmondhatom Önöknek, hogy a Miniszterek Tanácsa is támogatja a programot, és mindent meg fogunk tenni azért, hogy az Önök Tanáccsal közösen jóváhagyandó álláspontját alapul véve nagy vonalakban konszenzusra jussunk.
<P>
Szeretnék visszatérni négy olyan megjegyzésre, amelyek ma itt elhangzottak, és amelyeket fontosnak tartok. Először is, beszéljünk az intézkedésre elkülönített költségvetésről! A Parlament által tanúsított kezdeményező megközelítés világosan mutatja a Parlament elkötelezettségét az ügy iránt, és én ennek nagyon örülök. Jelentést kell tennem erről a javaslatról a Tanácsnak, és egyetértek Fischer Boel asszonnyal abban, hogy a javaslatban szereplő 90 millió eurós összeg, ahogy ő mondta, nincs kőbe vésve.
<P>
A második megjegyzésem az, hogy mindannyiunk legfőbb szándéka az, hogy egészséges gyümölcsöt és egy sor, hozzáadott cukrot nem tartalmazó, egészséges terméket jutassunk el a gyerekekhez.
<P>
A harmadik pont a helyi termékek támogatására vonatkozik, ami felhívja a figyelmet a közösségi termékek minőségére. A Casaca úr által a legkülső régiókkal kapcsolatosan kifejezett aggállyal kapcsolatban elmondanám, hogy a közösségi piacon vannak az ezekből a legkülső régiókból - amelyek az Európai Unió szerves részét képezik - származó termékek, és ezek kiváló minőségűek. Ezt Önök is megállapították a vita során, és a Miniszterek Tanácsa is osztja ezt a véleményt.
<P>
És végül, Önök egy olyan álláspontot juttattak kifejezésre, amely összhangban van a Tanács álláspontjával: egy ilyen intézkedéshez szükség van az Önökkel is ismertetett közösségi kerettervre, de ugyanakkor meg kell adnunk a tagállamoknak a program végrehajtásához szükséges rugalmasságot, hogy a programot a közösséghez, a szövetségekhez és a polgárokhoz minél közelebb lehessen végrehajtani.
<P>
Hölgyeim és uraim, a négy pont összefoglalásaképpen szeretném megismételni, hogy ez az időszerű kezdeményezés a költségvetés tekintetében kétségkívül korlátozott, de ugyanakkor egy pozitív és kezdeményező Európát szimbolizál, amely felismeri az új társadalmi kihívásokat, és hölgyeim és uraim, mindenekelőtt egy olyan Európát, amely bemegy az iskolákba, és amelyre a gyerekek jó szívvel gondolnak, és amelyről jóindulattal beszélnek.
<P>
Hiszem, hogy a Bizottságnak ez a kezdeményezése pozitív benyomást kelt Európáról, azt a benyomást, hogy Európa a polgárokat helyezi a középpontba. És az európai polgárok éppen ezt várják el.
<SPEAKER ID="105" NAME="Mariann Fischer Boel">
a Bizottság tagja. - Elnök úr, szeretnék köszönetet mondani azért, hogy ilyen nagy többséggel támogatják ezt a fontos javaslatot.
<P>
Hadd mondjam el Titford úrnak és Goudin asszonynak, hogy badarság azt állítani, hogy ez a javaslat színtiszta propaganda.
<P>
(Taps)
<P>
A javaslat célja - ahogy Önök közül is sokan említették -, hogy jó étkezési szokások alakuljanak ki az iskolásoknál. Biztos vagyok benne, hogy amennyiben a 'Food Dudes' programmal kapcsolatos tapasztalatok alapján sikerül jól megvalósítani, akkor sokat elérhetünk vele. Aztán 2012-ben majd meglátjuk, hogy tudjuk-e ezt a rendszert továbbfejleszteni.
<P>
Teljes mértékben egyetértek Salinas García asszonnyal abban, hogy a programot oktató jelleggel használhatjuk, hiszen nemcsak arra taníthatjuk meg a gyerekeket, hogy egyenek több zöldséget és gyümölcsöt, hanem megpróbálhatjuk elmagyarázni azt is, honnan származnak a zöldségek és gyümölcsök, hogy ez milyen fontos stb.
<P>
Michel Barnierrel együtt alig várom, hogy a Tanács megtalálja a megfelelő egyensúlyt - a gyerekek egészségének javára.
<SPEAKER ID="106" NAME="Niels Busk">
előadó. - (DA) Elnök úr, szeretnék köszönetet mondani a sok pozitív hozzászólásért, és szeretném megköszönni a biztos asszonynak a különösen konstruktív együttműködést. Egyébként ez az együttműködés nem is meglepő, hiszen mindig nagyon jól tudunk együtt dolgozni Önnel és kabinetjével. Miniszter úr, Önnek is szeretnék köszönetet mondani. Nagy örömömre szolgált, hogy együttműködhettem Önnel és a francia elnökséggel, mivel Ön a szokásosnál is több időt fordított arra, hogy tényleg alaposan megbeszélhessük a dolgokat. Az elnökségnek nincs mindig ideje erre. Szeretnék mindenkit emlékeztetni arra, hogy a Parlamentben elhangzott összes hozzászólás felkért arra, hogy több mint 90 millió eurót mozgósítsunk a projektre. Szeretnék tehát emlékeztetni erre, és megjegyezném, hogy ha nem mozgósítunk több pénzt, akkor az egész program nem lesz más, mint egy hatalmas adminisztratív apparátus, amelynek keretében igen kevés gyümölcs kerül szétosztásra. Nem engedhetjük meg, hogy ez történjen, ha tényleg meg akarjuk változtatni a gyerekek étkezési szokásait, amire sajnos égető szükség van.
<SPEAKER ID="107" NAME="Elnök">
A vitát ezzel berekesztem.
<P>
A szavazásra 2008. november 18-án, kedden kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="108" NAME="Ivo Belet  " AFFILIATION="PPE-DE">
írásban. - (NL) Meggyőződésünk, hogy támogatnunk kell egy olyan projektet, amely napi egy darab gyümölcsöt garantál a 12 év alatti gyerekeknek. Az iskolának döntő szerepe van az egészséges életmódra való nevelésben. Az egészséges táplálkozás és az elegendő mozgás segít megelőzni a túlsúlyosságot. Azok a gyerekek, akik az iskolában megszeretik a gyümölcsöt, felnőttként is fognak enni gyümölcsöt. Sok iskola tett már nagy erőfeszítéseket annak érdekében, hogy nap, mint nap gyümölcsöt adjanak a gyerekeknek, de túl szűkösek az erre fordítható források. Ezért fontos az iskolagyümölcs európai finanszírozása.
<P>
Ezért az Európai Bizottsághoz és a Tanácshoz fordulunk azzal, hogy támogassák a költségvetés növelését. Hiszen a gyerekek egészsége forog kockán, és ezek a kiadások idővel megtérülnek.
<SPEAKER ID="109" NAME="Šarūnas Birutis  " LANGUAGE="LT">
Fontos, hogy ennek a programnak a megvalósításában érvényesüljön a szubszidiaritás, azaz hogy a tagállamok maguk határozhassák meg, hogy az iskolagyümölcs-program milyen korú gyerekeket célozzon meg, és milyen gyümölcsöt és zöldséget osszanak szét. Úgy gondolom, hogy a közösségi eredetű termékeket előnyben kell részesíteni. Azonban nem szabad kizárnunk a Közösségen kívülről származó termékeket sem, mivel ez sértené a versenyt és a Kereskedelmi Világszervezet szabályait.
<P>
Szerintem a program adminisztrációjának a lehető legegyszerűbbnek kell lennie, ezért javaslom, hogy a stratégia kidolgozására vonatkozó szabályokat töröljük. Túl szigorú követelmény, hogy egy kis költségvetésű intézkedés végrehajtásához nemzeti stratégiát kelljen kidolgozni. A stratégia kidolgozása helyett jobb lenne nemzeti adminisztrációs szabályokat kidolgozni, amelyek olyan rendelkezéseket foglalnak magukban, amelyeket a Bizottságnak a stratégia végrehajtására vonatkozó szabályai tartalmaznak. Mindenkit arra szólítanék fel, hogy gondolkodjon el a stratégia szükségességén, amikor kidolgozza a program végrehajtási szabályait (ez a pont Litvánia számára az adminisztráció miatt fontos).
<P>
Az iskolagyümölcs-program végrehajtásához be kellene vonni kiegészítő forrásokat a nemzeti költségvetésekből, tehát a programot részben a tagállamoknak kellene finanszírozniuk. Még a jelenlegi pénzügyi válságban is szem előtt kell tartanunk a gyermekek és fiatalok egészségének védelmet, aminek hosszú távon áldásos hatásai lesznek. Ne mondjuk azt, hogy ez nem a mi felelősségünk!
<SPEAKER ID="110" NAME="Magor Imre Csibi  " AFFILIATION="ALDE">
írásban. - (RO) Az iskolagyümölcs-programra vonatkozó rendeletre irányuló javaslat része a Bizottság azon számos kezdeményezésének, melyeknek fő célja a túlsúlyosság elleni küzdelem és az egészséges étrend támogatása.
<P>
A Bizottság által javasolt 90 millió eurós költségvetés túl kevésnek bizonyult volna a program célkitűzésének eléréséhez. Az ALDE képviselőcsoport kezdeményezése a közösségi finanszírozás 360 millió euróra történő emelését illetően fontos lépés a helyes irányba. Ezenkívül a tagállamok is hozzájárulnak a finanszírozáshoz, így a végső költségvetés 720 millió euró lesz. Szilárd meggyőződésem, hogy a program csak ezzel a költségvetéssel lehet hatékony. Így képesek leszünk arra, hogy a 6 és 10 év közötti iskolásoknak elfogadható mennyiségű gyümölcsöt adjunk hetente.
<P>
Ugyanakkor arra ösztönözném az oktatási intézményeket, hogy a tananyag részeként vezessék be a táplálkozási ismereteket tanító órát, ahol elmagyarázzák a gyerekeknek az egészséges étrend elméletét. Csak közös és összehangolt erőfeszítésekkel sikerülhet megváltoztatni a jövő generációk étkezési szokásait.
<SPEAKER ID="997" NAME="Urszula Gacek  " AFFILIATION="PPE-DE">
írásban. - Örülök, hogy támogathatom az iskolagyümölcs-programot, amely elősegíti, hogy a fiatalok étkezési szokásai egészségesebbek legyenek. Remélhetőleg ez a projekt hozzá fog járulni ahhoz, hogy megváltozzanak az európai társadalom legifjabb tagjainak étkezési szokásai. Hosszú távú tanulmányok bebizonyították, hogy a gyermekkorban elsajátított étkezési szokások egész életre szóló modellként szolgálnak. Ezek a szokások nemcsak a mostani gyerekek számára fontosak, hanem befolyással lesznek az ő gyerekeikre is. Nagyon érdekes, hogy a tanulmányok szerint a gyerekek élelmiszer-preferenciája a szülők étkezési szokásait is befolyásolja. Reméljük, hogy ez az értékes program hozzájárul ahhoz, hogy mindannyian egészségesebbek és fittebbek legyünk.
<SPEAKER ID="111" NAME="Bogdan Golik  " LANGUAGE="PL">
Örülök, hogy közösségi programot vezetünk be az iskolai gyümölcsfogyasztás támogatására. A programnak több területen is pozitív hatásai lehetnek: társadalmilag, gazdaságilag és pénzügyileg.
<P>
Mint a Parlament Mezőgazdasági és Vidékfejlesztési Bizottságának tagja úgy látom, hogy a program egyértelműen pozitív hatással lesz az európai mezőgazdaságra és gyümölcstermesztésre, hiszen növekedni fog a gyümölcs iránti kereslet, és megmarad az európai termékek magas színvonala. Én is apa vagyok, és apaként látok még egy olyan pozitív hatást, amelyet nem lehet számokban kifejezni: ez a fiatal generáció egészsége. Nagyon fontos az iskolások étrendjében a zöldség- és gyümölcsfogyasztás arányának növelése, hiszem az étkezési szokások ebben az életkorban alakulnak ki.
<P>
A lengyelek hozzávetőleg 250 g zöldséget és gyümölcsöt fogyasztanak naponta. Ezzel Lengyelország a Közösségen belül a legkevesebb zöldséget és gyümölcsöt fogyasztó országok közé tartozik: csak a Cseh Köztársaságban, Lettországban és Szlovákiában fogyasztanak kevesebbet. A közösségi átlag 380 g, míg az Egészségügyi Világszervezet/az ENSZ Élelmezési és Mezőgazdasági Szervezete által ajánlott napi minimum 400 g. Az olyan országoknak, mint Lengyelország, komoly iskolai kampányra van szükségük a gyümölcsfogyasztás népszerűsítésére.
<P>
Remélem, hogy hamarosan az Európai Unió minden oktatási intézményében sikeresen bevezetik a iskolagyümölcs-programot, és hogy az az oktatáspolitika állandó részévé válik.
<SPEAKER ID="112" NAME="Gyula Hegyi  " LANGUAGE="HU">
Csak üdvözölni lehet, hogy az Európai Unió támogatni kívánja az iskolai gyümölcsfogyasztást. A megfelelő gyermekkori táplálkozás jó esélyeket teremt a későbbi egészséges életmódra, s a helyes szellemben nevelt gyermek családi és baráti környezetében is népszerűsíteni fogja az egészséges táplálkozást. A program felelőseinek azonban arra is oda kell figyelniük, hogy milyen gyümölcsöt kínálnak a gyermekeknek.
<P>
Súlyos hiba lenne, ha növényvédőszer-maradványokkal megterhelt, kereskedelmi forgalomban nehezen értékesíthető gyümölcs jutna el az iskolákba. Ezért a programot úgy kell megszervezni, hogy egészséges, növényvédő szert csak jóval az egészségügyi határérték alatt tartalmazó gyümölcsöket juttasson el az iskolákba. Ugyancsak kívánatos, hogy az egészséges táplálkozás érdekében elsősorban a hazai, alacsonyabb cukortartalmú, rostos gyümölcsöket és ne például a banánt juttassák el közösségi forrásokból.
<SPEAKER ID="113" NAME="Marusya Ivanova Lyubcheva  " AFFILIATION="PSE">
írásban. - (BG) Tisztelt biztos asszony!
<P>
Az iskolagyümölcs-program számos szempontból nagyon fontos lépés, hiszen:
<P>
egészséges és kiegyensúlyozott étrendet biztosít a gyerekeknek;
<P>
betegségeket előz meg;
<P>
a fiatal generáció étrendjének kialakításához olyan új modellt és módszert teremt, amely fokozatosan át fogja venni a gyorséttermek helyét.
<P>
Nemcsak a gyümölcsfogyasztásról van szó, hanem az egészséges és kiegyensúlyozott táplálkozási szokások kialakításáról is. Rengeteg szakember van, aki releváns kritériumok alapján képes meghatározni a megfelelő gyümölcsöket.
<P>
Másfelől pedig az iskolagyümölcs-program igazi segítséget fog jelenteni a mezőgazdasági termelők számára, valamint pénzügyi támogatást a tagállamok számára. Ez különösen fontos az új tagállamokban, ahol minden erőfeszítés ellenére nehézségekkel küzdenek az iskola étkeztetés megoldása terén. Például Bulgáriában létezik egy államilag támogatott rendszer az iskolai étkeztetésre, de nem tudja az összes diák szükségleteit fedezni, ezért tehát az Európai Unió segítsége nagyon hasznosnak bizonyul majd. Természetesen ragaszkodnunk kell ahhoz, hogy a program keretében biotermékek kerüljenek kiosztásra, és biztosítani kell a program hatékony megvalósítását.
<SPEAKER ID="114" NAME="Dumitru Oprea  " AFFILIATION="PPE-DE">
írásban. - (RO) A modern ember betegségeit a helytelen étrend okozza, de a helyes étrend segítségével meg lehet gyógyítani ezeket a betegségeket.
<P>
Támogatom az iskolagyümölcs-programot. Újra és újra eszembe jut az a tény, hogy Romániában már 2002 óta térítésmentesen tejet és zsemlét osztunk szét a gyerekek között. Kezdetben megelégedtünk azzal, hogy az általános iskolásoknak osztottunk szét élelmet, aztán 2006-tól az intézkedést kiterjesztettük az óvodásokra, 2007-től pedig a középiskolásokra is. Romániában az európai iskolagyümölcs-program ki fogja egészíteni a fent említett programot.
<P>
Ennek számos pozitív hatása lesz. Ezek közül csak kettőt említenék:
<P>
Az Egészségügyi Világszervezet ajánlása szerint a 11 év alatti gyermekeknek naponta minimum 400 gramm zöldséget és gyümölcsöt kellene fogyasztaniuk. Ebben az esetben is eszembe jut az Európai Parlament 2008. szeptember 25-i, az étrenddel összefüggő egészségügyi problémákról szóló fehér könyvre vonatkozó állásfoglalása. Ne felejtsük el, hogy táplálkozásunk döntő szerepet játszik egészségünk megőrzésében.
<P>
Az egyenlőtlenségek csökkenni fognak: a gyerekek különböző társadalmi-gazdasági háttérrel rendelkeznek, és vannak köztük fokozottan hátrányos helyzetűek.
<SPEAKER ID="115" NAME="Siiri Oviir  " AFFILIATION="ALDE">
írásban. - (ET) A táplálkozásról, túlsúlyosságról és elhízásról szóló fehér könyvben, amelyet az Európai Parlament idén fogadott el, szakértők kihangsúlyozzák azt a tényt, hogy ma Európában 22 millió gyerek túlsúlyos, 5 millió pedig elhízott. A szakértők véleménye szerint jövőre ez a szám 1,3 millióval fog nőni.
<P>
Az Egészségügyi Világszervezet Egészségügyi világjelentésében a hét egészségügyi kockázat közül az egyik az elégtelen gyümölcs- és zöldségfogyasztás. A Parlament ezzel a témával kapcsolatban egyszer azt javasolta az Európai Bizottságnak, hogy az ezt a célt szolgáló uniós költségvetésnek tartalmaznia kellene a szükséges pénzügyi forrásokat.
<P>
Most az Európai Bizottság készített elő egy olyan kísérő intézkedést, amely támogatja ezt a korábbi kezdeményezésünket. Az iskolatej-programhoz hasonlóan ez az intézkedés lehetővé fogja tenni, hogy az Európai Unió iskoláiban a 2009/2010-es tanévtől kezdve a 6 és 10 év közötti iskolásoknak gyümölcsöt és zöldséget adjunk.
<P>
Ez kétségkívül olyan befektetés a jövőre nézve, amely segít majd megszüntetni vagy csökkenteni az egészségtelen táplálkozásból adódó egészségügyi kiadásokat. Remélem, hogy az Európai Bizottság még egyszer fontolóra veszi a javaslatot, és felemeli a zöldség- és gyümölcsprogram jelenlegi 90 millió eurós finanszírozását 500 millió euróra, ami lehetővé tenné, hogy az intézkedés nagyobb célcsoporthoz jusson el, és hogy ők a hét minden tanítási napján kapjanak zöldséget vagy gyümölcsöt.
<P>
Köszönöm a figyelmet!
<SPEAKER ID="116" NAME="Daciana Octavia Sârbu  " AFFILIATION="PSE">
írásban. - (RO) A Bizottságnak az iskolagyümölcs-program bevezetésére irányuló javaslata hasznos lesz az európai polgárok egészsége szempontjából, és jelentős mértékben hozzá fog járulni minden egyes tagállam gazdasági és társadalmi fejlődéséhez. Az étkezési szokások a gyermekkorban alakulnak ki, és az egész élet során változatlanok maradhatnak.
<P>
Az iskola a legalkalmasabb hely arra, hogy befolyásolja az étkezési szokásokat, hiszen a gyermekek számára a család után az iskola jelenti azt a második tekintélyt, amely közvetlen kapcsolatban van a gyermekekkel, és jelentős hatást gyakorol rájuk.
<P>
Ez a program a táplálkozási ismeretek oktatásának bevezetésével kombinálva számos eredményt fog hozni a zöldséget és gyümölcsöt tartalmazó, egészséges étkezési szokások kialakításában. Ahhoz, hogy a program elérje kitűzött céljait a túlsúlyossággal összefüggő betegségek, az alultápláltság vagy cukorbetegség megelőzése terén, a gyermekeket mindenekelőtt arra kell nevelni és ösztönözni, hogy fogyasszák ezeket a fokozott táplálkozási értékekkel rendelkező élelmiszereket.
<P>
A Parlament által javasolt módosítások jelentős mértékben továbbfejlesztik a Bizottság szövegét azáltal, hogy évi 500 millió eurós költségvetést javasolnak az iskolásokat gyümölccsel és zöldséggel ellátó program bevezetésére, ami természetesen uniós szinten fel fogja lendíteni a mezőgazdasági termelést.
