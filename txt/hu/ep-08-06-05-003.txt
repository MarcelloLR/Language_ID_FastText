<CHAPTER ID="003">
Élelmiszer-higiénia (vita) 
<SPEAKER ID="048" NAME="Elnök">
A következő napirendi pont a Környezetvédelmi, Közegészségügyi és Élelmiszer-biztonsági Bizottság részéről Horst Schnellhardt úr által készített jelentés, az Európai Gazdasági Közösséget létrehozó szerződés 79. cikke (3) bekezdésének végrehajtása keretében a fuvardíjakban és a fuvarozási feltételek terén alkalmazott hátrányos megkülönböztetés megszüntetéséről szóló 11. rendelet és az élelmiszer-higiéniáról szóló 852/2004/EK európai parlamenti és tanácsi rendelet módosításáról szóló európai parlamenti és tanácsi rendeletre irányuló javaslatról - C6-0211/2007 -
<SPEAKER ID="049" NAME="Günter Verheugen">
a Bizottság alelnöke. - (DE) Elnök úr, ma egy olyan projektről beszélünk, amely a Bizottság által kezdeményezett egyik legnagyobb és legfontosabb politikai program kísérleti vállalkozása, az Európában működő kis- és középvállalkozásoknak a rájuk nehezedő felesleges adminisztrációs terhektől való megszabadítása. Ma nem az állat-egészségügyi törvény problémáiról beszélünk, hadd tegyem ezt világossá. Ha ezt tennénk, akkor nem lennék itt.
<P>
Az igazgatási terhek olyan csökkentéséről van szó, amely az európai gazdaság megerősödéséhez vezet, hozzájárulva így a munkahelyteremtéshez. A Bizottság tudatában van annak, hogy az igazgatási költségek csökkentése nem mehet végbe a polgáraink biztonságának kárára, tehát itt nem a normák csökkentéséről van szó. A normák oly módon való megszigorításáról van szó, amely hozzájárul a vállalatainkra nehezedő felesleges bürokratikus akadályok eltörléséhez. Nagyon szigorúan fogunk eljárni ennek az alapelvnek az érvényesítése során is.
<P>
Hadd hangsúlyozzam ki, hogy a Bizottságnak egyáltalán nem áll szándékában változtatni az élelmiszer-higiéniai szabályok lényegén. Számunkra a központi kérdés továbbra is a kockázatok kiküszöbölése, és ennek érdekében azonosítanunk kell a kockázatokat és a gyártási folyamat során tett eljárásbeli lépéseket. A meglévő élelmiszer-higiéniai szabványok semmilyen enyhítésére nem kerül sor, mindössze világos helyzetet akarunk teremteni. Biztosítani szeretnénk, hogy még hatékonyabban lehessen alkalmazni a nyilvántartással kapcsolatos, jelenlegi rugalmas rendelkezéseket. A tagállamok illetékes hatóságai számára ez nem jelent majd több bonyodalmat, mivel már jelenleg is az élelmiszergyártók és nem a hatóságok felelőssége a rendeleteknek való megfelelés.
<P>
A mikrovállalkozások számára egy olyan szabályt akarunk létrehozni, amely a meglévő rendelet bizonyos követelményei alól mentességet biztosít számukra. Ebben az esetben kifejezetten apró, családi vállalkozásokról van szó: pékségek, kis élelmiszerboltok, piaci standok, kávézók és bárok, benzinkutaknál található vegyesboltok és mini-boltok. Jogosan kérdezhetik, miért szükséges, hogy ezekre a családi vállalkozásokra, amelyeknek semmi közük sincs a belső piachoz, ugyanazok a bürokratikus eljárások vonatkozzanak, mint a nagyobb élelmiszer-áruházláncokra? Ez jó kérdés, és azért vagyunk itt, hogy ezt megvitassuk.
<P>
Hadd hangsúlyozzam ki, hogy az élelmiszergyártásában, feldolgozásban és értékesítésben érintett minden élelmiszergyártóra és vállalatra, mérettől függetlenül, egyaránt vonatkoznak a szabályok. A szabályok nem vonatkoznak a háztartásokban a saját fogyasztására szánt élelmiszerekre, valamint azokra a termelőkre sem, akik a helyi kiskereskedők számára állítanak elő kis mennyiségben feldolgozatlan mezőgazdasági, halászati és vadászati termékeket. A jelenleg érvényes rugalmas szabályok nem tesznek különbséget a különböző méretű vállalatok között. Az egyértelműség kedvéért, hadd magyarázzam el: annak a kis sarki boltnak itt Brüsszelben, ahol este 10-kor élelmiszert vásárolhatunk, pontosan ugyanannak a rendeletnek kell megfelelnie, mint az óriási élelmiszer-áruházláncoknak. Az a kérdésem: igazságos ez?
<P>
Az üzleti tevékenységük jellege miatt, mondani sem kell, hogy a nagyobb vállalatoknak könnyű megbirkózni ezekkel a nagyon összetett és átfogó rendelkezésekkel, azonban a mikrovállalkozások esetében nem ez a helyzet. A HACCP-rendszer hivatalos alkalmazásához az élelmiszergyártóknak kockázatelemezést kell elvégezniük. Ez akár szakértelmet is igénylő, összetett és komoly terhet jelentő feladat lehet. Az ilyen típusú elemzésekkel kapcsolatos terhek csökkentése érdekében a rendelet már most is lehetővé teszi a kis élelmiszergyártók számára, hogy felhasználják az adott ágazat számára a bevált gyakorlatokkal kapcsolatban összeállított iránymutatásokat. Ez különböző tagállamokban létezik már a pékségekre, a sörfőzdékre, a hentes boltokra és az éttermekre vonatkozóan, de még nem léteznek mindenhol.
<P>
A Bizottság javaslatának egyik célja, hogy a rendeletben és a kapcsolódó iránymutatásokban elvben már megállapított, lehetséges kivételekre vonatkozó szabályokat eredményesen alkalmazzák. Mit jelent ez a gyakorlatban? Nos, ezzel elérkeztünk a téma lényegéhez. Abban az esetben, ha a HACCP-folyamat első szakaszában az élelmiszer-ipari vállalkozás bizonyítani tudja, hogy nincs megelőzendő vagy elfogadható szintre csökkentendő kockázat, vagy minden azonosított kockázatot megfelelő ellenőrzés alatt tartanak az általános és speciális élelmiszer-higiéniai követelmények végrehajtásával, akkor a vállalkozásnak mentességet kell élveznie a HACCP-irányelv minden egyéb követelménye alól. Hadd fogalmazzak egyértelműen: a jelenlegi irányelv értelmében, ez a rugalmasság már létezik, de még nem minden tagállam alkalmazza. A Bizottság javaslata ezért egy gyorsított eljárással megindított intézkedés, amely az igazgatási terhek csökkentésére irányuló uniós cselekvési program keretei között valósul meg. A Tanácsban és néhány tagállamban némi ellenkezést váltott ki a program. Tisztában vagyok ezzel. Úgy tűnik, ezek a tagállamok nem tulajdonítanak akkora fontosságot az igazgatási terhek csökkentésének és az igazgatási költségek visszafogásának - főleg a kkv-k esetében - mint amekkorát a Bizottság és az Európai Parlament.
<P>
Azt a benyomásunk azonban, hogy a tagállamokban kizárólag a köztisztviselők között folyt ez vita, úgy tűnik a politikusaik még nem foglalkoztak ezzel a kérdéssel. Meglátásom szerint azokban a tagállamokban, ahol a köztisztviselők ilyen ellenállást tanúsítottak a javaslattal szemben, a politikusok egyszerűen nem tudják a nyilvánosság előtt megindokolni, hogy országuk miért fejt ki ilyen ellenállást a Bizottság javaslatával szemben, amely több százezer mikro- és kisvállalkozás életét könnyíthetné meg. Ekkor lelepleződne a rendszeres Brüsszel ellenes agitálás - amely szerint Brüsszel egy "bürokratikus szörnyeteg”, amely állítólag elszántan törekszik az emberi élet minden egyes területének szabályozására és korlátozására -, mert kiderülne, hogy kizárólag propaganda, és összeomlana, mert nyilvánvalóvá válna, hogy valójában ki az igazi felelős a túlzott bürokráciáért.
<P>
A Bizottság szempontjából sajnálatos ez az ellenkezés, mivel ez a javaslat, az igazgatási terhek csökkentésének cselekvési programja az Európai Unióban című program egy lényeges és szimbolikus elemét képezi. Nagyon hálás vagyok Schnellhardt úrnak a jelentéséért és aktív támogatásáért. Kérem Önöket a javaslat támogatására, mert meggyőződésem, hogy a Parlament részéről ez egy olyan világos üzenet lenne a mai napon, amely megteremti a javaslat elfogadásához szükséges politikai lendületet a Tanácsban is.
<SPEAKER ID="050" NAME="Horst Schnellhardt">
előadó. - (DE) Tisztelt elnök úr, biztos úr, hölgyeim és uraim! Ezzel a jelentéssel hozzájárulunk a bürokrácia leépítéséhez. Sikerült világossá tennünk, hogy lehetséges, és lehetővé kell tenni a HACCP-előírások végrehajtásával összefüggő terhek enyhítését, különösen a kisvállalkozások esetében, anélkül, hogy csökkennének vagy veszélybe kerülnének a magas higiéniai normák.
<P>
Prioritásként kezelendő - ahogy a biztos úr is mondta - a nyilvántartással kapcsolatos terhek csökkentése. Szeretném emlékeztetni Önöket arra, hogy ezek a lehetőségek már mind rendelkezésre álltak a 2006-ban hatályba lépő higiéniai csomagban. Megállapítottuk azonban, hogy a higiénia területén végbemenő szemléletváltozást követően nehézségek merültek fel a végrehajtással kapcsolatban.
<P>
A Parlamentnek és a Bizottságnak mindig is hangoztatott célja volt az élelmiszergyártás sokféleségének megőrzése az Európai Unió mind a 27 tagállamában. Helyes és helyénvaló, hogy például a kis hentesboltok képesek legyenek a jövőben is működni. Azonban a különböző országokból érkező információk szerint, egyes régiókban a kisvállalatok egyre nehezebbnek találják a gazdasági túlélést. Ezért van alapvető jelentősége annak, hogy felhívjuk a figyelmet az rendeletekbe beépített rugalmasságra, és hogy elősegítsük annak megvalósítását. Ez az, - és semmi más - amit ebben a jelentésben világosan és egyértelműen kihangsúlyoztunk.
<P>
A rugalmasság fenntartása azt jelenti, hogy kis- és középvállalkozásokat csak a preambulumbekezdésben hangsúlyozzuk ki. Ez lehetővé teszi például, a nem 10, de mondjuk 11 munkavállalóval működő vállalatok számára, hogy kedvező elbánásban részesüljenek és ők is kérelmezhessék az igazgatási terhek csökkentését: feltéve természetesen, ha bizonyítani tudják, hogy vagy egyáltalán nincsenek kockázatok, vagy minden azonosított kockázatot megfelelő és rendszeres ellenőrzés alatt tartanak. A jelentés szintén kihangsúlyozza, hogy az élelmiszer-ipari vállalkozás felelős bizonyítékokat szolgáltatni arra, hogy nincs megelőzendő vagy elfogadható szintre csökkentendő kockázat, vagy minden azonosított kockázatot megfelelő ellenőrzés alatt tartanak az általános és speciális élelmiszer-higiéniai követelmények végrehajtásával.
<P>
2006-ban elfogadtuk a higiéniai csomagot, amely az akkori formája szerint alkalmazandó az EU27-ben. Ezért nem tudom megérteni a Corbey asszony által benyújtott javaslatot, amely a tagállamokra bízza a HACCP végrehajtásával kapcsolatos terhek csökkentésének engedélyezését. Ez új szubszidiaritási forgatókönyvekhez vezetne, és pontosan ez az, amit a rendelettel el akartuk kerülni, más szóval, a versenyben semmilyen torzulást sem akarunk. Corbey asszony módosításának elfogadása magával a rendelet szándékaival is ellentétes lenne: tehát a rendelet önmagával kerülne ellentmondásba. Egészen biztos, hogy nem ez az, amit meg akarunk valósítani!
<P>
A bizottságban jóváhagyott szöveg természetesen elfogadható, azonban kifejezetten korlátozza a kis- és középvállalkozások terheinek csökkentésére vonatkozó lehetőséget. A hatóságok erőteljes bevonása sem felel meg a rendelet alapelveinek. Magukban a rendeletekben nagyon világosan szerepel, hogy az élelmiszer-ipari vállalkozások felelőssége a helyes higiéniai gyakorlat fenntartása, és bizonyítaniuk kell, hogy ellenőrzés alatt tartanak-e a minden kockázatot.
<P>
A rendeletek 2009-ben esedékes felülvizsgálatára hivatkozva több esetben is kifogásolták, hogy az új intézkedésekre van szükség. Én a következőképpen látom a kérdést. 2009-re minden élelmiszergyártó vállalatot engedélyeztetni kell. Várható, hogy problémák merülnek fel az engedélyezési folyamat során. Ez vitához fog vezetni és előfordulhat, hogy veszélybe kerül például az általam már említett hentesüzletek léte. Tulajdonképpen ezért volt az, amiért a Bizottság előhozakodott javaslatával. Ezért nagyon fontos, hogy az Európai Parlament egyértelműen jelezze az érintett rendeletben megfogalmazott szándékát. Ezt a jelzést mindenekelőtt az élelmiszer-ipari vállalatokhoz és a szabályozó hatóságokhoz kell eljuttatni.
<P>
Az Európai Parlamentnek komoly múltja van a bürokrácia csökkentésében, és most is ezt kell tennie, azáltal, hogy ráüti jóváhagyásának pecsétjét ezekre a szabályozási rendelkezésekre.
<SPEAKER ID="051" NAME="Marie Panayotopoulos-Cassiotou">
a Jogi Bizottság véleményének előadója. - (EL) Elnök úr, bátran mondhatom, hogy nem fogom felhasználni a két percemet. Mindössze arra kívánok rámutatni, hogy a Jogi Bizottság, a jogelvek megvizsgálása során az első rész jogalapjaként a 95.cikket tekintette, a második rész jogalapjaként pedig, a 95. és 175. cikket.
<P>
A Jogi Bizottság véleményét a határozat jóváhagyásakor fogják figyelembe venni.
<SPEAKER ID="052" NAME="Péter Olajos">
a PPE-DE képviselőcsoport nevében. - Köszönöm szépen, elnök úr! Az európai állampolgárok számára a 21. században az egészség és a minőségi élelmiszerek fogyasztása kiemelkedő fontossággal bír. A mi feladatunk, képviselőké, hogy ezt biztosítsuk, ehhez pedig, szükség van a fogyasztói érdekeket biztosító jogszabályokra, eljárásokra olyanokra, mint a HACCP.
<P>
Azonban ugyanilyen fontos, hogy ne essünk túlzásba, ne szabályozzuk túl az életünket, mert azzal nem az életminőséget szolgáljuk, hanem a bürokráciát. A jelen kompromisszumos javaslat véleményem szerint jó irányba mutat. Az eddigi tapasztalatok azt mutatják, hogy a most érvényben lévő HACCP-előírások sok esetben indokolatlanul túl szigorúak. Ráadásul a vendéglátás és a szállodaipar területén nem mindig alkalmazhatóak, mert azok élelmiszer-ipari feltételeket, munkamódszereket feltételeznek.
<P>
Ennek ellenére az új tagországok, így Magyarország is maximálisan teljesítette, sőt túlteljesítette a HACCP-előírásokat. Ezt meg is sínylették vállalkozásaink, sokan felhagytak évszázados hagyományokkal, gyakorlattal, ez nem lehet a célunk, ezért itt változtatnunk kell.
<P>
Először is fontos hangsúlyozni, hogy az éttermek nem ételgyárak, tehát tőlük nem szabad ugyanazokat az előírásokat megkövetelni, mert ez a minőség és a tradíciók rovására megy. Ne feledjük a HACCP előtt is volt Michelin-csillag. A túlméretezett adminisztratív feladatokat csökkentenünk kell. Támogatom, hogy a HACCP alóli mentesség csak az élelmiszer-higiéniai ellenőrzésekre képes mikro-, valamint kis- és középvállalkozásokra vonatkozzon.
<P>
Sajnálom, hogy míg a mikrovállalkozások taxatíve, addig a kis- és középvállalkozások mentessége csak burkoltan jelenik meg a szövegben. Fontos lenne ennek határozott megjelenítése, kimondása. Végül a rendszernek a mainál rugalmasabbnak kell lennie. Döntsön az illetékes nemzeti hatóság, mit diktál a józan ész egy adott esetben. Gratulálok a jelentéstevőnek a jelentéséhez.
<SPEAKER ID="053" NAME="Dorette Corbey">
a PSE képviselőcsoport nevében. - (NL) Elnök úr, biztos urak és asszonyok, hölgyeim és uraim! Jobb rendeletek, ki ne akarná ezt? A képviselőcsoportunk nagyra értékeli Verheugen biztos úrnak a felesleges bürokrácia csökkentésére tett erőfeszítéseit. Mindent meg kell tennünk, ami segítséget jelenthet a kis- és középvállalkozásoknak. Elkezdtem dolgozni az élelmiszer-higiéniáról szóló javaslatán és érdeklődtem Hollandiában. Képviselőtársaim ugyanezt tették saját országukban. Hogyan alakul Európa-szerte a pékek, hentesek és sarki boltosok sorsa?
<P>
Svédországból már hallottunk a templom hátsó részében felszolgált sütemények problémájáról. Hollandiából panaszok érkeztek a színházak és mozik számára előírt szabályokról. Mindkét országban kiderült azonban, hogy a probléma forrását nem a higiéniai jogszabályok jelentették. Bár más üzenetek is érkeztek: az Egyesült Királyságban működő kis boltoktól, amelyek az elmúlt két év során hatalmas erőfeszítéseket tettek a HACCP-alapelveinek alkalmazására, és büszkék voltak arra, hogy végül sikerrel jártak. Ezek után mondhatja azt a Parlament, hogy mindez szükségtelen?
<P>
Ezzel elérkeztünk a következő témámhoz. Az előző hivatali időnkben keményen dolgoztunk az általános élelmiszerjog reformján. Ezt az élelmiszerbiztonságban fellelhető hiányosságok és számos jelentős élelmiszerbotrány miatt kellett megtennünk. Az általános élelmiszerjog lényege abban áll, hogy az élelmiszerbiztonság a gyártó felelőssége. Az állami hatóságoknak felügyeleti szerepük van. Megbontjuk ezt a szerepmegosztást, ha kockázatelemzés alapján mentességet adunk a vállalatoknak, mivel ez azt jelentené, hogy ismét a kormány vállalná magára a felelősséget és valójában ez visszalépést jelentene. Egyben felesleges is lenne, mivel időközben kiderült, hogy a tagállamok többségében valójában nagyon jól halad a végrehajtás. Az európai tagállamok kisvállalkozásai már rendet raktak a saját házuk táján és most megvalósítható, működőképes higiéniai szabályzatokkal dolgoznak.
<P>
Két dologról nem szabad megfeledkeznünk. Az első, a mai nap remélhetőleg módosításra kerülő általános élelmiszerjog, amely egy halom szabály helyébe lépett. Már 2004-ben síkra szállt a Parlament és természetesen a PSE képviselőcsoport is a felesleges bürokrácia ellen. A kisvállalkozások már a jelenlegi szabályozók értelmében is alkalmazhatják a rugalmasságot. A második pont, a 2009-re tervezett reform. Amennyiben komoly problémák merülnek fel, azokat ki lehet küszöbölni 2009-ben, azaz a jövő évben. Egyszóval, a képviselőcsoportunk nincs arról meggyőződve, hogy egy alapos elemzés elvégzése nélkül szükség van most nagy sietségben végrehajtott változásokra.
<P>
Ugyanakkor, mivel nem akarunk csalódást okozni a kisvállalkozásoknak, módosítást nyújtottunk be, amely a tagállamokra bízza a döntést. Amennyiben valamelyik tagállamban sürgős problémák merülnének fel, akkor az állam maga eldöntheti, hogy megadja-e a mentességet. Ez teljes mértékben megfelel a rendeletnek Schnellhardt úr, sőt mi több, nagyon pragmatikus és nagyon egyszerű is. Ezért kérem, hogy támogassa a 12. módosítást.
<SPEAKER ID="054" NAME="Marios Matsakis">
az ALDE képviselőcsoport nevében. - Elnök úr, gratulálni kívánok az előadónak a jelentésbe fektetett kemény munkájáért.
<P>
A javaslat célja, az élelmiszerhez kötődő vállalatok igazgatási terheinek csökkentése. Kifejezett célkitűzése, hogy a mikrovállalkozásoknak mentességet biztosítson a HACCP alapvető eljárásbeli kötelezettségei alól, anélkül természetesen, hogy ez bármilyen módon is veszélyeztetné az élelmiszerhigiéniát és a fogyasztók egészségét. Ez azért volt fontos, mivel a kevesebb mint 10 főt foglalkoztató vállalatokat, amelyek legjellemzőbb tevékenysége a végfelhasználók számára történő közvetlen élelmiszer-értékesítés, olyan mértékben sújtják a HACCP kemény bürokratikus követelményei, hogy sok esetben elkerülhetetlenné válik számukra a csőd.
<P>
Egy ilyen cél teljes mértékben összhangban van azzal a kifejezett kívánságunkkal, hogy támogassuk a kisvállalkozásokat a nagy vállalatokkal szembeni antagonisztikus és - sok esetben - méltánytalan küzdelmükben. Úgy tűnik, hogy a vita egyes szakaszaiban sem az előadó, sem Tanács nem értett egyet ezzel a célkitűzéssel. Tudomásomra jutott, hogy az általuk korábban - és úgy tűnik, hogy a jelenben is - előnyben részesített irányt a mérettől független, kis- és nagyvállalatnak egyaránt biztosítandó mentesség és rugalmasság biztosítása jelenti. Első ránézésre - és elméletben is - ez megfelelőnek tűnhet, de a gyakorlatban ez óriási igazságtalanság a kisvállalkozásokkal szemben, és egyértelműen gátolja e jogszabályt célját, azaz a mikrovállalkozások számára történő segítségnyújtást.
<P>
Egyesek azzal érvelhetnek, hogy ez kedvező elbánást vagy igazságtalan versenyt jelent. Lehet, hogy igazuk van, ha szigorúan jogszabályi vagy leegyszerűsített elméleti alapokból indulunk ki, de ami a méltányosságot és a hosszú távú tervezést illeti, ez olyan, mintha egy 2 méter magas bajnokot és egy, a derekáig érő gyereket azonos feltételek mellett betennénk egy boksz-szorítóba. A mi filozófiánk az, hogy bizonyos helyzetekben a kicsinek és a gyengének megkülönböztetett segítségre van szüksége. Ellenkező esetben, a szabad belső piacunk egy halott tóvá válik, amelyben a nagy halak felfalják a kis halakat, majd végül valószínűleg egymást is felfalják. A mi szavazási filozófiánk is ezt tükrözi. Kérem Önöket, hogy szavazzanak Európa kisvállalkozásainak védelme mellett.
<SPEAKER ID="055" NAME="Leopold Józef Rutowicz">
az UEN képviselőcsoport nevében. - (PL) Tisztelt elnök úr! Schnellhardt úr jelentése a Bizottság javaslatára vonatkozó, számos fontos módosítást tartalmaz. Ezek közül néhány az élelmiszer-higiéniáról szóló 852/2004/EK európai parlamenti és tanácsi rendelet, illetve a 11. rendelet közötti különbséggel foglalkozik. A javaslat nagyobb rugalmasságot vár el az élelmiszer-higiéniában érintett illetékes szervektől, valamint tartalmazza az eljárások leegyszerűsítését. Mindkét kérdés különösen fontos a helyi és regionális piacokon működő kisvállalkozások számára.
<P>
A rendelet végrehajtása megköveteli a piac különböző szintjein működő felügyeleti szervek közötti együttműködést, a piac állandó felügyeletét és megfelelő bizottsági támogatást, például a legjobb gyakorlatok cseréje esetében. Az előadó módosításainak elfogadása alapján e rendelet kedvező hatással lesz a piacra, ezért támogatjuk.
<SPEAKER ID="056" NAME="Kartika Tamara Liotard">
a GUE/NGL képviselőcsoport nevében. - (NL) Tisztelt elnök úr! Az európaiaknak joguk van a biztonságos élelmiszerekhez. Úgy gondolom, hogy az ilyen jellegű viták esetében mindig ez kell, hogy a fő üzenet legyen, és ez kell, hogy az európai politika alapvető követelményének alapjául szolgáljon. Természetesen, azt is fontos biztosítani, hogy a polgárokat a lehető legkevesebb értelmetlen, bürokratikus szabály akadályozza, azonban a jelenlegi szabályok, máris lehetőséget biztosítanak a mikrovállalkozások számára a higiéniai követelmények tekintetében a legbonyolultabb igazgatási alóli menetességre. A közösségi házak kávézóit vagy az üdítőitalt árusító bódékat nem fenyegeti veszély és a többi vállalkozásnak is egyszerűen arról kell gondoskodnia, hogy a higiéniája megfelelő legyen. A mikrovállalkozások mellett tehát nincs szükség további mentességek engedélyezésére, és teljesen értelmetlen a kivételes esetek számának növelése, vagy a szabályok enyhítése, amit úgy tűnik az előadó bizonyos pontoknál el akar érni. A fogyasztói szervezetekhez hasonlóan, én is nyomatékosan ellenzem ezt.
<SPEAKER ID="057" NAME="Irena Belohorská" AFFILIATION="NI">
(SK) Megköszönöm Schnellhardt úrnak a jelentését, amely különböző eljárásokhoz tartozó, két különböző témával foglalkozik. Mivel az élelmiszer-higiénia az együttdöntési eljárás hatálya alá tartozik, ez az eljárás, biztos, hogy visszatartó hatással lesz az árakra és a fuvarozási feltételekre, amelyek kizárólag a konzultációs eljárás hatálya alá esnek. Egyetértek azzal a kikötéssel, hogy az egyes tagállamokban, egyformán váljanak általánossá a biztonsági követelmények, vagy legalábbis igen elhanyagolható mértékben térjenek csak el egymástól. Itt érkezünk el azonban a harmadik országokból az Európai Unióba történő behozatal kérdéséhez, mely országokban az élelmiszerek tele vannak növényvédő szerekkel. A környezetünk szennyezett és ennek negatív hatása van az emberek egészségére. Következésképpen mindent el kell követnünk annak megakadályozására, hogy az egészségtelen élelmiszerek káros hatást gyakorolhassanak az egészségünkre.
<P>
Meg kell kezdenünk az élelmiszereknek, összetevőinek és az állati, és növényi eredetű alapanyagoknak a higiéniai elfogadhatóság és a biológiai érték szempontjából történő vizsgálatát. A beazonosításra, vagy a lehetséges hamisításra kell koncentrálnunk. Vizsgálatokat kell végeznünk az élelmiszerben meglévő idegen anyagokra vonatkozóan és a mindennapi használatra kell koncentrálnunk: tehát például, nemcsak a játékokban található ftalátokra, amelyet nem mindenki használ napi rendszerességgel. A szlovák gyártókat gyakran kritizálják az élelmiszer-higiéniával összefüggésben. Rá kell mutatnom azonban, hogy Szlovákiában sokkal szigorúbb élelmiszer-előírások vannak, mint a 15 régi tagállamban.
<SPEAKER ID="058" NAME="Frieda Brepoels" AFFILIATION="PPE-DE">
. - (NL) Tisztelt elnök úr, hölgyeim és uraim! Én is szeretném előadónknak megköszönni kitűnő együttműködését: első ránézésre egyértelmű ügynek tűnik, de képviselőtársainkat hallgatva, hallhatjuk, hogy távolról sem az. Mindenki számára nyilvánvaló kellene, hogy legyen, hogy minden üzleti tevékenységnek a lehető legjobb higiéniai garanciákat kellene nyújtania, de ezek módja természetesen, eltérő lehet. Kulcsfontosságúnak tartom, hogy a különböző tagállamok illetékes hatóságai kihasználják a jelen rendelet által biztosított rugalmasságot, és bizonyos élelmiszer-ipari vállalkozásoknak mentességet adjanak a végül is nagyon bonyolult HACCP-eljárás alól, feltéve természetesen, ha azok azonos szintű higiénia-biztonsági szabványokat képesek bemutatni és garantálni. Hiszem, hogy ez teljes mértékben lehetséges, amennyiben betartják a néhány országban már kidolgozott ágazati iránymutatásokon alapuló jó higiéniai gyakorlatokat.
<P>
Ennek ellenére azonban, mégis meg szeretném kérdezni a biztos úrtól, - ha egy pillanatra tudna figyelni rám, mert látom, hogy az előadónkkal beszél -, hogy képes lenne-e néhány pontra jobban rávilágítani. Azt mondta, hogy ez, mérettől függetlenül, minden élelmiszer-ipari vállalatot lefed. Én azonban mégis szeretném tőle hallani, hogy valóban úgy gondolja-e, hogy ez a jelentés nemcsak a mikrovállalkozásoknak, de az élelmiszer-ipari vállalkozások szélesebb körének is nagyobb rugalmasságot biztosít.
<P>
Másodszor, a biztos úr az imént mondta, hogy nem fog több teher nehezedni a tagállamokra, de elképzelhető, hogy a vállalkozásokra igen. Azt szeretném tehát valóban hallani, hogy a vállalkozások által biztosítandó bizonyítékok valóban alapulhatnak-e az ágazati iránymutatásokon, hogy ez ne jelentsen további adminisztratív terheket a vállalkozások számára.
<SPEAKER ID="059" NAME="Silvia-Adriana Ţicău" AFFILIATION="PSE">
(RO) A jelentés két területen körvonalazza a bürokrácia csökkentésének szükségességét.
<P>
A fuvardíjakban és a fuvarozási feltételek terén alkalmazott hátrányos megkülönböztetés megszüntetéséről szóló 11. rendelet előírja, hogy a fuvarozók rendelkezzenek fuvarokmányokkal, amelyeknek többek között tartalmazniuk kell a távolságot, az útvonalat és a határátkelőhelyeket. A fuvarozás terén a javaslat célja, a fuvarozással kapcsolatos egyes adatszolgáltatási kötelezettségek csökkentése.
<P>
Ami az élelmiszer-higiéniáról szóló 852/2004/EK rendeltet illeti, én az Európai Parlament Szocialista Képviselőcsoportja által benyújtott módosítást kívánom támogatni. Ez lehetővé teszi az illetékes szervek számára, hogy egy vagy több bevezetett intézkedés alól mentességet biztosítsanak az élelmiszeripar gazdasági szereplői részére, feltéve, ha ezek a szervek igazolni tudják, hogy vagy nincs megelőzendő vagy elfogadható szintre csökkentendő kockázat, vagy minden azonosított kockázatot megfelelő ellenőrzés alatt tartanak az általános és speciális élelmiszer-higiéniai követelmények végrehajtásával. Ez vonatkozik a pékségekre, a hentesboltokra, a zöldség-gyümölcs kereskedésekre, de legfőképp a piaci elárusítóhelyekre.
<SPEAKER ID="060" NAME="Holger Krahmer" AFFILIATION="ALDE">
(DE) Tisztelt elnök úr, hölgyeim és uraim! Az élelmiszer és az egészség elválaszthatatlanok, ehhez nem fér kétség. Valamikor az élete során, mindenki evett valamit, ami "már rossz” volt. Másrészről, a túlzott óvatosság és a túlságosan szigorú előírások nem biztosítják számunkra azoknak az élelmiszereknek a teljes kínálatát, amelyek megfelelnek a példás higiéniai követelményeknek. Fennáll annak a valószínűsége, hogy egy kistermelőnek be kell zárnia a boltját azért, mert nem tudja megfizetni a plusz munkavállalókat, akik ahelyett, hogy kenyeret sütnének, a nyomtatványok kitöltéséhez kellenek. A zsemléket felszolgáló vendéglősömnek nem kell nyilvántartást vezetnie arról, hogy letörölte-e a pultot, vagy elmosogatta-e az edényeket. Különben is, ha nem tartaná be ezeket az alapvető óvintézkedéseket, nem lennének vendégei. Valójában az történik, hogy a felelős jogalkotás fokozatosan átalakul túlbuzgó szabályozássá, amely többet árt, mint használ. Ezért vagyok teljes mértékben a vállalatok igazgatási terheinek csökkentése mellett, elsősorban a mikrovállalkozások esetében, amelyek sokkal nehezebben tudnak ezzel a teherrel megbirkózni, mint a nagyvállalatok.
<P>
Szeretném látni, hogy a mikrovállalkozásokra kifejtett hatásokra fordított nagy figyelem az e Házban felmerülő, egyéb jogalkotási területeken is megjelenjen, különösen a környezetvédelem és a fogyasztóvédelem terén.
<SPEAKER ID="061" NAME="Andreas Mölzer" AFFILIATION="NI">
(DE) Elnök úr, egy olyan rendszer mellett döntöttünk, amelyben minden élelmiszergyártó, feldolgozó és értékesítő vállalatnak a működésével kapcsolatos minden egyes lépést folyamatosan és következetesen ellenőriznie és dokumentálnia kell.
<P>
Miközben itt ülünk, és arról vitatkozunk, hogy garantált-e az élelmiszer-higiénia, a fogyasztói bizalmat aláássa a BSE, valamint a romlott hússal, a hamisított olívaolajjal és a glicerint tartalmazó borral kapcsolatos számos botrány. Az a tény, hogy egyre több és több géntechnológiával módosított élelmiszer jön be az EU-ba, annak ellenére, hogy az európai népesség 70%-a elutasítja azokat, szintén nem vezet az emberek bizalmának megerősítéséhez. Ezért kell nagyon alaposan átgondolnunk a mai döntést, és biztosítanunk kell, hogy az - EU-USA csúcstalálkozót megelőzően - polgáraink egészsége ne essen áldozatul az élelmiszervállalatok előtti hajbókolásunknak.
<P>
Nem követelhetjük saját gyártóinktól a szigorúbb rendelkezések betartását, ha közben olyan termékek behozatalát engedélyezzük, amelyek nem felelnek meg ugyanezen szigorú követelményeknek, tekintettel arra, hogy ezek végül is kedvezőbb árakat és versenyképességet kínálnak. Egy bizonyos ponton a hazai termelők is elkezdenek majd mentességért folyamodni, és jogosan teszik majd ezt.
<SPEAKER ID="062" NAME="Avril Doyle" AFFILIATION="PPE-DE">
Elnök úr, ennek a javaslatnak a célja, a kisvállalkozások igazgatási terheinek csökkentése. A javaslat, mint a hatékonyabb jogi szabályozás része, a Vállalkozáspolitikai és Ipari Főigazgatóságtól, a "jobb szabályozás” kezdeményezés részeként érkezett. Sajnálatos módon, miközben nagyon rokonszenvezem a kisvállalkozások igazgatási terheinek csökkentésével, ez a javaslat meglátásom szerint, eredetileg rosszul lett megfogalmazva, (Schnellhardt úr rendkívül jól módosította), mivel lehetővé tette néhány vállalkozás, mint a mozgó élelmiszerboltok és a garázsban kialakított kiskereskedések számára - két olyan kategória, amiket a higiéniai szabályok alá kell besorolni -, hogy eltekintsen az összes higiéniai szabály alkalmazásától.
<P>
Maga a higiéniáról szóló rendelet tartalmazza annak lehetőségét, hogy azok a vállalkozások, amelyeknek nem kell a teljes HACCP-rendszert alkalmazniuk, az illetékes hatóságok jóváhagyásával eltérhetnek tőle. Úgy tűnik, hogy az a probléma, hogy néhány tagállamban az igazgatás nem alkalmazza a mérlegelés jogkörét, és az EU egyes régióiban a kis édességboltokban, sőt még a templomtermekben is kérik az összes HACCP-szabály betartását.
<P>
Véleményem szerint, az eredeti jogszabály alkalmazása és nem maga a jogszabály jelenti a problémát.
<SPEAKER ID="063" NAME="Csaba Sándor Tabajdi" AFFILIATION="PSE">
(HU) Abszolút mértékben támogatandónak tartom Verheugen úr törekvéseit, hogy a kkv-kat segítse, és Schnellhardt úrnak is gratulálni szeretnék. Az élelmiszerbiztonság kulcsfontosságú az Európai Unióban, de csak ésszel, racionálisan kellene szabályoznunk és ellenőriznünk.
<P>
Sokszor alakul ki az emberben az az érzés, hogy az EU túlzott szabályozása a multinacionális cégeket és nem a kis- és középvállalkozásokat segíti. Abban igaza van Verheugen úrnak, hogy a nemzeti ellenőrző hatóságok tovább rontják a helyzetet, így Magyarországon is fölöslegesen vegzálják a kis és közepes élelmiszerüzemeket, stréber módon túlteljesítik az előírásokat, miközben nem mernek érdemben fellépni a nagy lobbierejű multinacionális cégekkel szemben.
<P>
Sajnos ez a jelentés már nem fogja feltámasztani azokat a falusi kisvágóhidakat, pékségeket, amelyek az értelmetlen túlszabályozás következtében kénytelenek voltak abbahagyni a termelésüket, de ezt a jelentést feltétlenül támogatandónak tartom.
<SPEAKER ID="064" NAME="Ewa Tomaszewska" AFFILIATION="UEN">
(PL) Elnök úr, támogatom a Bizottság javaslatát. A kisvállalkozók, kisboltok és szolgáltatók bürokratikus terheinek csökkentése, nagyobb lehetőséget biztosít az ilyen egységek fennmaradására. Ezért ez, mind a kisvállalkozók, mind a munkavállalóik, mind pedig a fogyasztók érdekét is szolgálja. Ennek megfelelően, amennyiben, betartják a HACCP-rendszer kritériumait, és az élelmiszergyártásban és az élelmiszerekkel kapcsolatos szolgáltatásokban fenntartják az ennek megfelelő higiéniát, érdemes segíteni a nagy valószínűséggel családi vállalkozásként működő kis pékségeken, cukrászdákon, hentesboltokon, a zöldségeseken és a sarki kávézókon. Ezeknek a jogi változtatásoknak a hatását azonban, a későbbiek során figyelemmel kell kísérni. Gratulálok az előadónak.
<SPEAKER ID="065" NAME="Christa Klaß" AFFILIATION="PPE-DE">
(DE) Elnök úr, nem arról beszélünk, hogy több vagy kevesebb higiéniát akarunk-e. A kis- és középvállalkozások terheinek csökkentéséről és adminisztratív terheik csökkentéséről beszélünk. A kérdés, amit újra fel kell tennünk a következő: szükséges és helyénvaló-e a HACCP alkalmazása minden esetben és minden vállalat tekintetében, függetlenül a vállalkozás nagyságától és attól, hogy ki a felelős?
<P>
Azoknál a vállalatoknál, amelyek döntően a végső fogyasztóknak történő közvetlen értékesítésben érdekeltek - mint a pékségek, hentesboltok, élelmiszerboltok és piaci standok, vidéki kávézók, borozók, és a szőlőskertek melletti időszakosan nyitva tartott borozók, ahol a vendégek ismerik a tulajdonost vagy a vezetőt, aki általában személyesen is ott van -, kétségkívül más kritériumokat kell alkalmaznunk, mint a nagyvállalatok esetében.
<P>
Ez a bürokrácia felszámolásáról és a felelősségről szól. Itt szerintem, feltétlenül ki kell használnunk a szubszidiaritás elvét, de nem úgy, hogy annak a lehetőségét keressük, hogy az egyes tagállamokban eltérő követelményeket vezessenek be. Egyenlő versenyfeltételeket kell teremtenünk. Ezért támogatom a Bizottság javaslatát és Schnellhardt úr jelentését.
<SPEAKER ID="066" NAME="Pierre Pribetich" AFFILIATION="PSE">
(FR) Elnök úr, senki sem vitatja, hogy egy olyan eljárást kell létrehoznunk, amely a veszélyelemzés és a kritikus ellenőrzési pontok elvein alapul. Mindenki üdvözli azt a tényt, hogy az Európai Unió az élelmiszerekre közösségi szinten tesz innovatív jogalkotási javaslatot, annak érdekében, hogy polgártársaink számára a lehető legmagasabb szintű élelmiszerbiztonságot tudja garantálni. Csökkentenünk kell azonban, különösen a kis- és mikrovállalkozások esetében az értelmetlen bürokráciát, és az élelmiszerrel kapcsolatos célkitűzéseink visszafogása nélkül kell a hatékonyságot biztosítanunk.
<P>
El kell merülnünk az egészségügy és a szabályozás sodrásában? Természetesen nem.
<P>
Bourgogne-Franche Comté képviselőjeként, ismerem a régióm kis- és mikrovállalkozásai által készített sajt előállításának összes módját. A sajtkészítéshez baktériumokra van szükség. A pasztőrözött tejhez való visszatéréssel - bizonyos sajtos esetében - biztosítják, hogy ezek a termékek megfeleljenek a legmagasabb élelmiszer-biztonsági előírásoknak. A szabályozási eljárások számának növelése a kis- és középvállalkozások gyengüléséhez vezetne.
<P>
Ezért kérem a Parlamentet a 12. módosítás elfogadására, amely ezt a rugalmasságot segíti elő. Amikor a kulturális sokszínűség és a kultúrák közötti párbeszéd tiszteletben tartásáról van szó, úgy gondolom, alapvető fontosságú...
<P>
(Az elnök megszakítja a felszólalót)
<SPEAKER ID="067" NAME="Günter Verheugen">
a Bizottság tagja. - (DE) Tisztelt elnök úr, hölgyeim és uraim! Hadd tegyem a dolgokat ismét a helyükre. Nem a jelenleg érvényben lévő élelmiszer-higiéniai szabályok megváltoztatásáról van szó. A szabályokat még kis mértékben sem fogják módosítani, és senki, semmilyen mentességet sem fog élvezni. A jövőben, éppúgy ahogy most is, mindenkinek meg kell felelnie az élelmiszer-higiéniai szabályoknak. Ma valami egészen másról beszélünk. Ma arról beszélünk, hogy vajon minden vállalkozás esetében kell-e alkalmazni a rendkívül bonyolult és bürokratikus, jelenleg érvényben lévő rendelkezéseket akkor, ha az eljárás első szakaszában képesek bizonyítani, hogy egyáltalán nincs kockázat vagy hogy a kockázatot megfelelő ellenőrzés alatt tartják. Ez a célja ennek a javaslatnak.
<P>
Válaszul a kérdésemre: a javaslat csak azokat a vállalkozásokat érinti, amelyek az első szakaszban képesek bebizonyítani, hogy nem áll fenn élelmiszer-higiéniai kockázat, vagy hogy a kockázatot megfelelő ellenőrzés alatt tartják. Ez természetesen egy olyan rendelkezés, amelynek különleges hatása lesz a kis- és középvállalkozásokra, de mindenekelőtt a mikrovállalkozásokra, amelyeknek a szükséges bizonyítás nem fog gondot jelenteni. A javaslat a hatóságokra nézve nem jelent majd többletterhet, hacsak Corbett úr módosítása nem kerül elfogadásra, ami azt jelentené, hogy a hatóságoknak az eljárás minden szakaszában be kellene avatkozniuk. Ez, egy sokkal nagyobb adminisztratív terhet jelentene.
<P>
Kérem Önöket, hogy támogassák az előadó javaslatát. Sikerült a Bizottság eredeti javaslatán ténylegesen javítania. Amit most próbálunk megvalósítani, az elég egyértelmű: az érvényes jog jelenleg olyan módon kerül alkalmazásra, ami nincs összhangban a jogalkotó eredeti szándékával. A mai napon, ezzel a módosítással biztosítani fogjuk, hogy a jog a jogalkotó eredeti szándékának megfelelően kerüljön alkalmazásra.
<P>
A Bizottság hangsúlyozza, hogy a HACCP-rendelet módosítása nem gyengíti a létező élelmiszer-higiéniai követelményeket. Egyszerűen nagyobb tisztánlátást eredményez, és ezzel elősegíti a jelentéstételi követelményekre vonatkozó rendelet meglévő rugalmassági rendelkezéseinek hatékonyabb alkalmazását.
<P>
A jelentéstételi követelményekkel kapcsolatos meglévő rugalmassági rendelkezések nem tesznek a méret alapján különbséget a vállalatok között. A nagyobb élelmiszer-ipari vállalkozók tevékenységének ismeretében azonban kevésbé valószínű, hogy e rendelkezéseket a nagy vállalatokra alkalmaznák. Ezért a módosítás várhatóan a kis- és középvállalkozások számára lesz különösen kedvező. Egy javasolt, új preambulumbekezdés világossá teszi ezt.
<P>
A módosítás nem jelent további megfelelési terhet az érintett hatóságok számára, mivel a megfelelés bizonyítása kizárólag az élelmiszer-ipari vállalkozó felelőssége.
<P>
A módosítás célja a vállalatok igazgatási terheinek csökkentése, a bejelentésre vonatkozó meglévő rugalmassági rendelkezések hatékony alkalmazása révén.
<SPEAKER ID="069" NAME="Horst Schnellhardt">
előadó. - (DE) Elnök úr, hölgyeim és uraim! Valóban nagyon hálás vagyok a vitában elhangzott felszólalásokért. Úgy gondolom, hogy minden felszólalás egy dolgot világossá tett: megvan az akaratunk a bürokrácia visszaszorítására és megvan az akaratunk az Európában működő kis- és középvállalkozások terheinek csökkentésére, amikor a HACCP-szabályok végrehajtásáról van szó.
<P>
Most rajtunk múlik, hogy kifejezzük akaratunkat azzal, hogy megszavazzuk a helyes módosítást, ami a 10. módosítást jelenti, amelyben megállapodtunk a Bizottsággal és a Tanács elnökségének képviselőivel. Ez a módosítás világosan és egyértelműen megfogalmazza azt, amit meg akarunk valósítani.
<P>
Ilyen módon, a 2006-ban elfogadott rendeletekre építve, egyértelműen tudunk előrehaladni. Egy olyan eljárást akarunk a hatóságok és ténylegesen az élelmiszer-ipari vállalatok számára biztosítani, amely lehetővé teszi számukra a gyors reagálást. Mint ahogy már a korábbi beszédemben a mai napon rámutattam, a nehézségek a vállalatok 2009-ig történő engedélyezésével kapcsolatban fognak majd felmerülni.
<P>
Világos üzenetet kell küldenünk. Vissza akarjuk fogni a bürokráciát és fenn akarjuk tartani a higiéniai követelményeket. Ez a javaslat nem fogja felhígítani azokat. Úgy gondolom, ez az üzenet közvetíti azt, amit a Parlament akar.
<SPEAKER ID="070" NAME="Elnök">
Gratulálok a kiváló munkájához Schnellhardt úr.
<P>
A vitát lezárom.
<P>
A szavazásra 11 órakor kerül sor.
<P>
Írásbeli nyilatkozatok (az eljárási szabályzat 142.cikke)
<SPEAKER ID="071" NAME="Gyula Hegyi  " AFFILIATION="PSE">
írásban. - (HU) A nyaranta esedékes hatósági ellenőrzések Magyarországon azt mutatják, hogy gyakran bizony higiéniai problémák vannak az alkalmi árusokkal, kifőzdékkel, piaci standokkal. Más országokban is ismertek ezek a jelenségek. Egyetértek azzal, hogy le kell építenünk a felesleges bürokráciát, főleg, ha az előírások a kisvállalkozók munkáját lehetetlenítik el. De a jogszabályok hatályának csökkentése nem mehet az élelmiszerbiztonság rovására.
<P>
Más kontinensekkel szemben Európában egyedülálló és kimagaslóan jó színvonalú az élelmiszer-biztonsági szabályozás. Ennek végrehajtásában lehetnek hiányosságok, ám ezeket a problémákat nem feltétlenül a szabályozás enyhítésével kell orvosolni. Ezért csak olyan esetekben adhatunk felmentést a HACCP, az uniós higiéniai ellenőrzés alól, ha egészen biztosak lehetünk benne, hogy nem okozunk ezzel károkat. Ahogy a magyar mondja, jobb félni, mint megijedni.
