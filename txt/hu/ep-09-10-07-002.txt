<CHAPTER ID="002">
Az elnökség nyilatkozatai
<SPEAKER ID="006" NAME="Elnök">
Hölgyeim és uraim, a mai plenáris ülés megnyitásának alkalmából szeretnék néhány szót szólni a múlt pénteken lezajlott népszavazásról. Nagyon elégedett vagyok annak eredményével. A népszavazás napja jelentős nap volt mind Írország, mind Európa számára.
<P>
(Taps)
<P>
Szeretném elmondani Önöknek, hogy amikor a népszavazás eredményét bejelentették, én Európa másik felén, Szicíliában tartózkodtam, és ott is ugyanúgy fogadták a hírt, mint ahogy Önök itt: hatalmas tapssal. Európa számos más helyszínén is örömmel fogadták az emberek az írországi eredményt. Az írek világosan megmondták: továbbra is az egyesült európai kontinenshez szeretnének tartozni. Míle buíochas do mhuintir na hÉireann. Hálásan köszönöm az ír embereknek, és szeretnék gratulálni a népszavazás eredményéhez. Ez most írül mondtam, talán nem a leghelyesebben, de többé-kevésbé így hangzik.
<P>
Az Európai Unió megmutatta, hogy oda tud figyelni a polgárok jogos félelmeire és képes megfelelően reagálni. Az Írországnak adott garanciák elégségesnek bizonyultak, és meggyőzték a szavazókat, hogy a Lisszaboni Szerződés országuk előnyére válik. A népszavazás a civil társadalom győzelme volt, és jó érvként szolgál a más tagállamokban folyó viták során is.
<P>
Szeretném kihangsúlyozni azt a fontos szerepet, amit a munkáltatók, a szakszervezetek, a gazdálkodók és halászok szervezetei, illetve az egyház és a társadalmi vezetők játszottak. Ők is hozzájárultak ahhoz, hogy megnyertük a népszavazást.
<P>
Szeretnék gratulálni az ír kormánynak és az ír ellenzéknek, és egyik elődömnek, Pat Cox-nak is, aki az "Írország Európáért” kampányt vezette. Gratulálok Pat Cox-nak!
<P>
(Taps)
<P>
Biztos vagyok abban, hogy folytatódik a ratifikációs folyamat, és a két fennmaradó tagállamban is sikeresen befejeződik. Lengyelország elnöke biztosított arról, hogy most, miután az ír népszavazás pozitív eredményt hozott, késedelem nélkül aláírja a Lisszaboni Szerződést.
<P>
(Taps)
<P>
Remélem, hogy Václáv Klaus elnök is ugyanígy cselekszik majd, amint a cseh alkotmánybíróság eloszlatja az összes fennmaradó kételyt.
<P>
A Lisszaboni Szerződés célja, hogy felkészítse az Európai Uniót a 21. század kihívásaira. Szembe kell néznünk azzal, hogy polgáraink aggódnak az energetikai kérdések, a növekvő munkanélküliség, a bevándorlás és az éghajlatváltozás miatt. Együtt kell majd cselekednünk, ahogyan azt már számos alkalommal megtettük a múltban, és nem szabad megfeledkeznünk arról, hogy a siker kulcsa az európai szolidaritás elvének érvényesülésében rejlik.
<P>
Nagyon sok munka vár még ránk, de most már rendelkezünk a megfelelő eszközökkel, így hát ne tétovázzunk, használjuk őket.
<P>
Szeretnék még egy fontos észrevételt tenni az ír népszavazással kapcsolatban. Nem feledkezhetünk meg azokról, akik "nemmel” szavaztak. Immár hagyománnyá vált, hogy mi minden európai polgárra odafigyelünk, tiszteletben tartjuk nézeteiket és azt a jogukat, hogy tőlünk eltérő véleményt alkossanak. Azok is mondani akarnak nekünk valamit, akik "nemmel” szavaztak. Szeretnének meggyőzni bennünket valamiről, és - ez a legfontosabb - szeretnének figyelmeztetni bennünket valamivel kapcsolatban. Mi odafigyelünk erre a figyelmeztetésre, és az ő szavazatukat is figyelembe vesszük, de nagyon örülünk annak, hogy Írország lakosságának döntő többsége "igennel” szavazott, és támogatja a közös Európa gondolatát. Én a magam részéről azon fogok dolgozni, hogy Önök azt érezzék, a mi közös Európánk az Önök közös Európája is, és Európa jövőjének történetét közösen írjuk meg.
<P>

<P>
Két másik ügyről is szeretnék szólni. Mindkettő szomorú eseményhez kapcsolódik.
<P>
Szeretnék megemlékezni egy súlyos tragédiáról, szeretnék a szicíliai Messina város közelében történt sárlavina áldozataira emlékezni. Az Európai Parlament nevében már közzétettem egy nyilatkozatot, amelyben kinyilvánítottuk részvétünket az áldozatok családtagjainak és barátainak. A tragédia idején Olaszországban voltam, és nyilvánosan részvétünkről biztosítottam barátainkat, partnereinket és minden olasz polgárt.
<P>

<P>
Mielőtt elkezdenénk a munkát, szeretnék emlékeztetni arra, hogy ma van az orosz polgárjogi aktivista és újságíró, Anna Politkovszkaja halálának harmadik évfordulója. Gyilkosait még mindig nem vonták felelősségre. Anna azonban nem az egyetlen áldozat. Ebből az alkalomból emlékezzünk meg azokról a társadalmi aktivistákról is, akik szintén gyilkosság áldozataivá váltak az elmúlt három év során.
<SPEAKER ID="007" NAME="William" AFFILIATION="The Earl of) Dartmouth  (EFD">
Elnök úr! Amikor Ön arról tájékoztatott bennünket, hogy jelölteti magát az Európai Parlament elnöki tisztjére, azt mondta nekünk, hogy nagyon objektív személyiség és objektív elnök kíván lenni. Azt kell hogy mondjam, Ön most olyan beszédet mondott az ír népszavazás kapcsán - én felálltam, mikor Ön beszélt, de túlságosan is belefeledkezett a mondanivalójába -, ami az egyik legszubjektívebb, legpártosabb beszéd volt, amit valaha is hallottam. Ez a beszéd nem egy objektív elnök beszéde volt.
<P>
(Vegyes reakciók)
<SPEAKER ID="008" NAME="Elnök">
Ön talán nem hallgatta meg a teljes beszédemet!
<P>
(Taps)
