<CHAPTER ID="019">
A vezetési- és pihenőidő értékelése (vita)
<SPEAKER ID="241" NAME="Elnök">
A következő napirendi pont a Bizottság nyilatkozata a vezetési és a pihenőidő értékeléséről.
<SPEAKER ID="242" NAME="Jacques Barrot" LANGUAGE="FR">
Elnök úr, fel fogom olvasni a Bizottság nyilatkozatát a vezető- és pihenőidő értékeléséről.
<P>
Az 561/2006/EK rendelet mintegy két évvel ezelőtt, 2007. április 1-jén lépett hatályba, felváltva azokat a vezetési és a pihenőidőre vonatkozó, több mint 20 évig változatlanul maradt szabályokat.
<P>
Elfogadása óta a Bizottság aktívan nyomon követte a rendelet alkalmazását, többek között a tagállamokkal, az iparággal és a szakszervezetekkel tartott számos találkozó útján, a bizottságon belül, valamint a bizottság által létrehozott különféle munkacsoportokban.
<P>
A Bizottság rövidesen közzéteszi a szociális szabályok végrehajtásáról szóló kétéves jelentést. Az egyik előzetes következtetés az, hogy a tagállamok által a nyomon követés terén tett erőfeszítéseket és beruházásokat fokozni kell az európai jogszabályokban előírt szintek elérése érdekében.
<P>
A Bizottság kezdeményezései között szerepel az iránymutatás, melynek közzétételére a tagállamok hozzájárulásával kerül sor, céljuk pedig a vezetési és a pihenőidőre vonatkozó szabályok harmonizált alkalmazásának biztosítása, például olyan esetekben, amikor a vezetőnek szükséghelyzet miatt kell megszakítania pihenőidejét.
<P>
A Bizottság aktívan dolgozik a digitális menetíró készülék javításán is. Januárban megtörtént a rendszer biztonságosságának fokozására irányuló intézkedéscsomag elfogadása. A tagállamoknak ezért speciális készülékeket kell kifejleszteniük a menetíró készülék nyomon követésére.
<P>
A menetíró készülékhez tartozó műszaki előírások kiigazítására irányuló második intézkedéscsomag jelenleg bizottsági eljárásban képezi vita tárgyát. Ezek az intézkedések - a kézi adatbevitel egyszerűsítése révén - meg fogják könnyíteni a járművezetők számára mentíró készülékek használatát.
<P>
A Bizottság a rendelet alkalmazásának e megfigyeléséből azt a következtetést vonja le, hogy az elmúlt két év során a vezetési és a pihenőidőre vonatkozó új jogszabályok sikeresek voltak. Ezért a Bizottság - a tagállamokkal egyetértésben - nemrég győzte meg a (nemzetközi fuvarozási) AETR-megállapodást aláíró országokat arról, hogy 2010-től vegyék át ezeket az új szabályokat. A tagállamoknak azonban biztosítaniuk kell, hogy ezeket a szociális szabályokat harmonizáltan alkalmazzák Európában.
<P>
Ez volt a Bizottság nevében közlendő mondanivalóm a Parlament számára, és figyelmesen fogom hallgatni a különböző európai parlamenti képviselők észrevételeit.
<SPEAKER ID="243" NAME="Corien Wortmann-Kool" LANGUAGE="NL">
Elnök úr, a Bizottságnak ez a nyilatkozata ma némi zavart keltett ma, de egyértelmű, hogy az Európai Néppárt (Kereszténydemokraták) és az Európai Demokraták Képviselőcsoportja által előterjesztett szóbeli kérdések képezték a mai nyilatkozat alapját. A szóbeli kérdések a tárgyalt rendelet gyakorlati végrehajtásával kapcsolatban - a Bizottság erőfeszítései ellenére - fennálló fokozott aggodalomból erednek.
<P>
Ha egyetlen perccel többet vezetek egy országban, mert tovább kell vinnem az autómat, hetekkel később egy másik országban csillagászati bírságokra számíthatok. Ez egy példa azokra a problémákra, amelyekkel a fuvarozó társaságok járművezetői találkozhatnak. Hatalmas problémákat okozhat, például ha az ember csak pár kilométerrel vezet többet ahhoz, hogy biztonságos parkolóhoz érjen (mivel Európában minden parkoló túlzsúfolt), vagy ahhoz, hogy megfelelő éjszakai parkolóhoz érjen.
<P>
Nagy örömömre szolgál, hogy Önök számos intézkedést indítottak, és, hogy elő fogják terjeszteni jelentésüket. Azt kérném, hogy ebben a jelentésben ne csak a rendelkezések bevezetését tekintsék át, hanem magát a rendeletet is, és hogy hajtsanak végre olyan széles körű értékelést, amely lehetőséget teremt az ágazatnak arra, hogy Önökkel együtt vesse fel az általam előbb felvetett aggodalmakat. Ezért széles körű értékelésre van szükség, annak érdekében, hogy megvizsgálhassuk, hol lehet tökéletesítéseket végrehajtani.
<P>
Tulajdonképpen úgy értelmezem, hogy ennek az iránymutatásnak az a hátránya, hogy mindeddig nem bírt jogerővel a tagállamokban. Amennyiben a járművezetők erre az iránymutatásra hagyatkoznak, esetlegesen üres marad a kezük, mivel az iránymutatás jogilag nem érvényes - ez pedig probléma. Barrot biztos úr, tekintettel a kérdéssel kapcsolatos tudására, örülök, hogy ma helyettesíti Tajani biztos urat, és őszintén remélem, hogy képes széles körű értékelést ígérni nekünk.
<SPEAKER ID="244" NAME="Silvia-Adriana Ţicău" LANGUAGE="RO">
A munkaidőre, a vezetési időre és a pihenőidőre irányadó európai szabályozások nemcsak a közúti fuvarozási ágazat szociális feltételeire, hanem a közúti biztonságra is vonatkoznak.
<P>
Sajnos az Európai Uniónak nem sikerült eleget dolgozni a közúti balesetek csökkentése érdekében. A tagállamoknak kétségkívül javítaniuk kell a tranzitfuvarozásra alkalmazott ellenőrzéseiket. A szociális feltételek előadójaként megvizsgáltam az Európai Bizottság által összeállított első jelentést, amelyet évente kétszer kellett volna elkészíteni. Sajnálatos módon késett, de ebből a jelentésből azt vettem észre, hogy egyes tagállamok a gyakorlatban túllépték a kötelezően elvégzendő ellenőrzéseik minimális mértékét, míg más tagállamok nem teljesítették ezeket a kötelezettségeket.
<P>
Örülök, hogy Grosch úr piacra jutásról szóló jelentésében az Európai Unió Tanácsával együtt sikerült egy kompromisszumos szöveget készítenünk, konkrétan azt kértük, hogy egyetlen közúti ellenőrzés se legyen diszkriminatív, se a fuvarozó állampolgársága, se a tartózkodási hely szerinti ország alapján.
<P>
Biztos úr, kétségkívül szükségünk van biztonságos parkolókra van szükségünk. Volt egy jelentéstervezet az Európai Unió és Oroszország között húzódó határon lévő biztonságos parkolókról, de sajnos ezek a parkolók nem elegendőek. A tagállamoknak többet kell beruházniuk a biztonságos parkolókba, mivel -sajnálatos módon - a fuvarozókkal szemben elkövetett rablások 40%-a parkolókban történik.
<P>
Módosítottuk a költségvetést is annak érdekében, hogy több pénzt tudjunk juttatni a biztonságos parkolók építésére. Úgy vélem, hogy a vezetési és a pihenőidőre irányadó feltételek csak akkor teljesíthetők, ha olyan feltételeket teremtünk a fuvarozók számára, amelyek lehetővé teszik e rendelkezések betartását.
<SPEAKER ID="245" NAME="Eva Lichtenberger" LANGUAGE="DE">
Elnök úr, az Európai Néppárt (Kereszténydemokraták) és az Európai Demokraták Képviselőcsoportjából felszólaló kollégám azt mondta, hogy az ágazat fokozottan foglalkozik azzal, hogy amennyiben valaki mindössze egy perccel túllépi a vezetési időt, hetekkel később lehet, hogy fizetnie kell.
<P>
Sajnálatos módon - véleményem szerint - megnyugtathatom kolléganőmet. Először is a tagállamokban alkalmazott ellenőrzések nagyon átjárhatóak, a tagállamok többsége könnyedén veszi vagy figyelmen kívül hagyja nyomon követési kötelezettségét. Másodszor, az e területen folytatott büntetőeljárás még mindig gyerekcipőben jár, jóllehet a helyzet katasztrofális. Amikor például egy 38 órája szünet nélkül dolgozó járművezetőt megállítanak az Inntal autópályán, senki sem mondhatja nekem, hogy nem talált parkolót; ehelyett gyakran a munkáltatók gyakorolnak nyomást a járművezetőkre, hogy addig vezessenek egyfolytában, amíg az összeesés határán nem lesznek. Ez az összes többi közúthasználó számára is veszélyes. Nem kell részletekbe mennem a nehéz tehergépjárműveket érintő balesetek súlyosságával kapcsolatban.
<P>
Ez természetesen a helyi lakosokat is aggasztja, mivel e járművek némelyike veszélyes árukat is szállíthat, amelyek aztán kárt okoznak. Ezért úgy vélem, rendkívül szükséges és fontos, hogy legyen megfelelő nyomon követés ezen a területen - elengedhetetlen!
<P>
Másodsorban úgy vélem, hogy - különösen a digitális menetíró készülékek bevezetésével - most már olyan hosszú időre nyúlik vissza a végrehajtás a tagállamokban, hogy lassan de biztosan elérkezik az idő arra, hogy azok számára, akik nyomon követést kívánnak végezni - a járművezetők, a helyi lakosok, más közúthasználók és általában a közúti biztonság javára -, ezt végre hatékonyabban tegyék.
<SPEAKER ID="246" NAME="Johannes Blokland" LANGUAGE="NL">
Elnök úr, a vezetési és a pihenőidőről szóló rendelet működése végre a plenáris ülés napirendjén van. A rendelet hatálybalépése óta panaszáradat érkezett e rendelet alkalmazásával kapcsolatban: "nem világos” és "ésszerűtlen” - gyakran hallott szavak. Ezen a ponton fel kell lépni. A rendeletet felül kell vizsgálni, és mielőbb. Mit kell javítani? A jogszabályoknak kiszámíthatónak kell lenniük.
<P>
Nem helyeslem minden szankció harmonizálását. Ennek tagállami hatáskörben kell maradnia. Amit azonban helyeslek, az egy világos, kiszámítható, ésszerű rendszer. Csak ily módon lehet megszabadulni a képtelenül magas és ésszerűtlen, és rendkívül hosszadalmas fizetési eljárásokkal járó bírságoktól. A jelenlegi jogszabályok értelmében nyilvánvalóan van a külföldi tehergépjárművek vonatkozásában diszkriminatív megközelítésre szolgáló mozgástér, különösen Európa közútjain: ez elfogadhatatlan. Ez a probléma egész egyszerűen a belső piac súlyos torzítását jelenti.
<P>
Végezetül egy rövid példa a vezetési és a pihenőidőről szóló jelenlegi rendelet abszurditására. Egy járművezetőt, aki végigvezette Franciaországot, 750 eurós bírsággal sújtottak, mert teljes pihenőidejét 15 perccel megrövidítette. Sőt, mi több, hat órába telt, mire kifizette a bírságot. Ez azt jelentette, hogy a járművezető azon a napon nem tudott berakodni és kirakodni, amelyhez minden kapcsolódó következmény társult. Ez a 15 perces szabálysértés miatti bírság következtében elszenvedett valódi veszteséget megközelítőleg 1 750 euróra emelte.
<P>
A Bizottságnak sokkal határozottabban kell fellépnie a belső piac ilyen torzításában bűnös tagállamok ellen. Hollandként elsősorban déli irányban gondolkodom.
<SPEAKER ID="247" NAME="Marian-Jean Marinescu" AFFILIATION="PPE-DE">
(RO) Az autóvezetők számára elengedhetetlenül fontos, hogy betartsák a vezetési és a pihenőidőre vonatkozó szabályozásokat, annak érdekében, hogy magas szintű biztonságot lehessen fenntartani Európa közútjain és meg lehessen védeni az utasokat.
<P>
Az Európai Bizottság 2009 januárjában intézkedéscsomagot fogadott el a menetíró készülékkel való visszaélés megakadályozására, valamint a vezetési és a pihenőidőről szóló szabályozások betartásának ellenőrzésével kapcsolatos tagállami lehetőségek megszilárdítására. Ezek az intézkedések örömmel látottak, tekintettel arra a számos problémára, amelyek az idők során merültek fel a munkaidő - elsősorban digitális menetíró készülékekkel történő - rögzítésére szolgáló rendszerekkel, valamint annak köszönhetően, hogy a hatályos jogalkotási rendelkezéseket eddig rugalmatlannak és nehezen végrehajthatónak tekintették.
<P>
Úgy vélem, hogy az egyik legfontosabb szempont, amelyet a Bizottságnak szem előtt kell tartania, az a 22/2006/EK irányelvnek a tagállamok nemzeti jogába történő átültetésének értéke, valamint az 561/2006/EK rendelet 19. cikke következtében szövegezett nemzeti rendelkezések harmonizálása. Románia ennek kapcsán teljesítette kötelezettségeit, de még mindig vannak olyan tagállamok, amelyek nem zárták le ezt a folyamatot, ez pedig a szankciók megfelelő határokon átívelő végrehajtásának, valamint a jogsértésekből keletkező bírságok beszedésének problémáival jár
<P>
E legutóbbi referencia-időszak alatti tagállami hathavi jelentésekre, valamint a fuvarozók által jelzett számos nehézségre tekintettel felkérem az Európai Bizottságot, hogy vizsgálja meg az 501/2006/EK rendelet felülvizsgálatának lehetőségét.
<SPEAKER ID="248" NAME="Bogusław Liberadzki" AFFILIATION="PSE">
(PL) Elnök úr, a közúti fuvarozók pihenőidejéről és munkaidejéről folytatunk vitát gazdasági válság közepén. Több ezer jármű áll tétlenül, mert nincs munka számukra. Ugyanez vonatkozik a járművezetőkre. Ráadásul rengeteg cég tart ott, hogy pénzügyileg életképtelenné válik. Jarzembowski úrnak, Wortmann-Kool asszonynak és az e kérdésért felelős többi képviselőnek nagyon is igazuk volt, hogy felvetették a következő három kérdést, mégpedig a rendszer bonyolultságát, megbízhatóságát vagy más tényezőjét, valamint a mai napig alkalmazott korlátozások előírásának gyakorlatát.
<P>
Nincs olyan tudományos bizonyíték, amely arra utalna, hogy a rugalmas végrehajtás, amely adott körülmények között még a munkaidő meghosszabbítását is lehetővé teheti egy adott héten, negatívan hatna a közúti biztonságra, különösen akkor, amikor csökken a forgalom. Ezzel szemben több mint valószínű, hogy ennek az ágazatnak a jövőjét veszélyeztetni fogja a korlátozások szigorú végrehajtása, továbbá a közúti fuvarozásra nehezedő újabb kapcsolódó terhek előírása. Különösen az euromatricára és a külső költségek externalizálására szeretnék hivatkozni. A téma valójában megvitatásra érdemes, és örömmel hallanám a Bizottság ezzel kapcsolatos álláspontjait.
<SPEAKER ID="249" NAME="Jacques Barrot" LANGUAGE="FR">
Elnök úr, hölgyeim és uraim, figyelmesen hallgattam mindenkinek a mondanivalóját.
<P>
Azt mondanám, hogy ez a rendelet "bejáratási időszakban” van - mivel a közlekedésről beszélünk -, továbbá azt, hogy nyilvánvalóan nagyon fontos a közúti biztonság és szociális okok miatt is. Szeretném kicsit megnyugtatni azokat, akik a szakmával kapcsolatos aggodalmaikat jutatták kifejezésre. A Bizottság tisztában van az Európai Parlament és a Tanács által elfogadott rendelet fokozatos végrehajtásával. Kapcsolatban áll a szociális partnerekkel, a tagállami szakértőkkel, annak érdekében, hogy a rendeletet fokozatosan harmonizálni lehessen az értelmezés szükségességétől függően.
<P>
Igaz, hogy a Bizottság 2009. január 30-án irányelvet fogadott el a jogsértés meghatározásainak harmonizálásáról, és hogy a bírságok tekintetében - a 2006/22/EK irányelv 10. cikkével összhangban - a témával kapcsolatos jelentést szándékozik közzétenni. Ez a jelentés be fogja mutatni, hogy a bírságok különbözőek a különböző tagállamokban, de a jogsértések besorolási módjával kapcsolatban is.
<P>
Ez tehát az első észrevétel.
<P>
Wortmann-Kool asszonynak válaszolva, aki megemlítette, hogy a járművezetőknek biztonságos parkolóhelyet kell találniuk, és harcolniuk kell több ilyen helyért, azt mondanám, hogy a rendelet lehetővé teszi, hogy a biztonságos parkolóhely találása érdekében lehet hosszabb ideig vezetni.
<P>
Igaz, hogy Liberadzki úr az imént azt állította, hogy nem háríthatunk túl sok korlátozást az ágazatra, de Ön is tudja, hogy az a cél, hogy lehetővé tegyük ezen ágazatnak a biztonsági kockázatok elkerülését, és ez egy módja annak, hogy a járművezetőknek valamilyen védelmet biztosítsunk az általuk vállalt kockázatokkal szemben. Lichtenberger asszony emlékeztetett bennünket arra, hogy ezek a rendelkezések fontosak a közúti biztonság szempontjából.
<P>
Marinescu úr, úgy vélem, folyamatosan próbáljuk értékelni a végrehajtást, viszont igaz, hogy pillanatnyilag nem tudunk jogalkotási rendelkezéseket újra vitára bocsátani. Időt kell hagynunk arra, hogy ezek a rendeletek új szokásokat alakítsanak ki, olyan szokásokat, amelyek meggyőződésem szerint előnyösek lesznek az ágazat egészére nézve, amennyiben valamivel jobban harmonizálni fogják a munkafeltételeket, biztosítva mind a járművezetők személyes életének tiszteletben tartását, mind pedig a jobb biztonságot.
<P>
Ez minden mondanivalóm. Természetesen átadom észrevételeiket barátomnak, Tajani úrnak, hogy biztosíthassa, hogy ez az értékelés folytatódhasson a legalsó szinten, továbbá valamennyi megfogalmazott észrevétel, és különösképpen, Elnök úr, a felszólaló különböző európai parlamenti képviselők ma este elhangzott észrevételei fényében.
<SPEAKER ID="250" NAME="Elnök">
A vitát lezárom.
