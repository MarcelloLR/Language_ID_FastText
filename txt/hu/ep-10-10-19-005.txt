<CHAPTER ID="005">
Az Európai Közösségek általános költségvetésére alkalmazandó költségvetési rendelet az Európai Külügyi Szolgálat tekintetében - 6/2010. számú költségvetés-módosítási tervezet: II. szakasz - Európai Tanács és Tanács; III. szakasz - Bizottság; X. szakasz - Európai Külügyi Szolgálat - Az Európai Közösségek tisztviselői személyzeti szabályzatának, valamint egyéb alkalmazottai alkalmazási feltételeinek módosítása (vita) 
<SPEAKER ID="996" NAME="Elnök">
A következő napirendi pont a közös vita a következő jelentésekről:
<P>
Gräßle asszony és Rivellini úr jelentése a Költségvetési Ellenőrző Bizottság nevében az Európai Közösségek általános költségvetésére alkalmazandó költségvetési rendeletről szóló 1605/2002/EK, Euratom tanácsi rendeletnek az Európai Külügyi Szolgálat tekintetében történő módosításáról szóló európai parlamenti és tanácsi rendeletre irányuló javaslatról - C7-0086/2010 -,
<P>
Rapkay úr jelentése a Jogi Bizottság nevében az Európai Közösségek tisztviselőinek személyzeti szabályzata és az e Közösségek egyéb alkalmazottaira vonatkozó alkalmazási feltételek módosításáról - C7-0146/2010 -, valamint
<P>
Gualtieri és Surján úr jelentése a Költségvetési Bizottság nevében az Európai Unió 2010-es pénzügyi évre vonatkozó, 6/2010. számú költségvetés-módosítási tervezetéről, II. szakasz - Európai Tanács és Tanács, III. szakasz - Bizottság, X. szakasz - Európai Külügyi Szolgálat (13475/2010 - C7-0262/2010 -.
<SPEAKER ID="007" NAME="Ingeborg Gräßle">
előadó. - (DE) Elnök úr, Chastel úr, Ashton bárónő, Šefčovič úr, Lewandowski biztos úr, hölgyeim és uraim, a magam részéről már alig várom, hogy a szolgálat megkezdje a működését, és remélem, hogy sikeres lesz a nemzetközi színtéren, hiszen éppen e célból jött létre.
<P>
Az intézmények megmutatták, hogy képesek megbirkózni a kihívásokkal. A Parlament is részt vett a megoldás kialakításában. Gyors döntéseket hoztunk - egyes döntések talán túl gyorsan is születtek. Ez a szolgálat még feltérképezetlen terület - terra incognita - számunkra, ráadásul szakít a költségvetési és személyzeti szabályok korábbi alapelveivel. Ez hosszú távon komoly kihívások elé állít bennünket. Számomra, a Költségvetési Bizottság és a Költségvetési Ellenőrző Bizottság tagjaként állandó aggályt okoz a szolgálat hibrid jellege, nem csak a hatékonyság, hanem az ellenőrzés miatt is. A Rivellini-Gräßle közös jelentés ezeket a problémákat igyekszik kezelni. Igyekeztünk mind a Parlament, mind az adófizetők szempontjából legjobb megoldást megtalálni a szolgálat tekintetében. Kidolgoztuk az eljárásokat és nevesítettük a feladat-, illetve felelősségköröket. Megerősítettük a Parlament ráhatását a külpolitikai feladatokra, világos beszámolási kötelezettségek előírásával növeltük az átláthatóságot, továbbá fokoztuk az elszámoltathatóságot is. Az EU-nagykövetek számára egyértelművé tettük, hogy kulcsszerepet töltenek be az Európai Unió pénzügyi érdekeinek védelme terén, és nagyon lényeges, hogy ezt saját szolgálataik is egyértelműen visszajelezzék feléjük. A számviteli rendszer közös használatával kiaknáztuk a szinergiákat, a Bizottság belső könyvvizsgálóját pedig megfelelő hatáskörrel ruházzuk fel annak érdekében, hogy nyomon követhesse a szolgálat feladatainak ellátásához szükséges források hatékony felhasználását. Napirenden van még az Európai Fejlesztési Alap, illetve annak beépítése a költségvetésbe, valamint a Tanács mentesítése.
<P>
Szeretnék köszönetet mondani mindazoknak, akik munkájukkal lehetővé tették ezen eredmény elérését: köszönetet mondok a kompromisszumot aláíró társelőadóknak és árnyékelőadóknak is. Ugyancsak őszinte köszönet illeti a belga elnökséget képviselő tárgyalópartnereinket. Jó munkát végeztek.
<P>
A házi feladat hátralévő részének elkészítése már a szolgálatra vár. Az összevonás nem eredményez látható hatékonyságjavulást. A szolgálat 10%-os megtakarítást tervezett, ami nem sok, de ez a vezetői posztok tekintetében messze nem teljesül. Mindenki egyfajta "mexikói hadseregről” suttog. Mennyire lehet szakszerű az a szolgálat, amelyik a feladataival sincs tisztában? Még nem éltek a részletesebb feladat-meghatározás lehetőségével, és fontos, hogy igen rövid időn belül visszatérjünk erre. Nagy jelentőségű ügyként kellene kezelnünk a személyzet összevonását. A tagállamok által eddig biztosított, diplomatáknak járó előnyök szerintünk aggodalomra adnak okot. Ha egyes posztokat többször is meghirdetnek, ha újra előhúzzák a régi, gyarmati világtérképet, akkor nagyon komolyan meg kell vitatnunk a szolgálattal kapcsolatos kérdéseket. Célszerű biztosítanunk a szolgálatot kritikus támogatásunkról, de afelől is, hogy a Költségvetési Ellenőrző Bizottság rajta tartja majd vigyázó szemét. Azt kívánom, legyen olyan sikeres, amilyen sikeressé szeretnénk tenni Európát a világban.
<SPEAKER ID="009" NAME="Crescenzio Rivellini">
előadó. - (IT) Elnök úr, Ashton bárónő, hölgyeim és uraim, úgy gondolom, kiváló az Európai Külügyi Szolgálatra (EKSZ) vonatkozó költségvetési rendelet, pontosabban kiválóan sikerültek az új diplomáciai szolgálatra vonatkozó alapelvek és normák. A Lisszaboni Szerződés által létrehozott EKSZ személyzetének tagjai a Tanács, a Bizottság és a nemzeti diplomáciai szolgálatok alkalmazottai közül kerülnek ki, ők képviselik majd minden külpolitikai kérdésben az Európai Uniót.
<P>
Az eredeti szervezeti elképzelésben az EKSZ még számos - az összetett, decentralizált felépítésből adódó - hátránnyal rendelkezett, amelyek szerte a világban különböző kihatásokkal jártak. Konkrétan tisztázatlan maradt a több százezer eurós költségvetéssel gazdálkodó pénzügyi szereplők elszámoltathatósága, és ez fokozta az Unió költségvetését megkárosító csalás és korrupció valószínűségét.
<P>
Bár a Lisszaboni Szerződés nagymértékben kiterjeszti a Parlament hatásköreit, továbbá az európai polgárokat képviselő egyetlen intézményként jelöli meg, az EKSZ létrehozásával kapcsolatos vitát eleinte a Bizottság és a Tanács sajátította ki, minden tőlük telhetőt megtéve azért, hogy a szervezet kialakítása kormányközi egyeztetés útján, és ne a közösségi módszerrel történjen. A belga elnökséggel és az Európai Bizottsággal való hosszas egyeztetések után a kiinduló megoldást felborító, és a Parlamentnek nagyobb szerepet adó megállapodás alakult ki, amely a Parlamentet alanyi jogon bevonja az európai vita lényegi kérdéseibe.
<P>
A következő pontok alapvető jelentőségűek. A Bizottság köteles előterjeszteni egy, a költségvetés-tervezethez mellékletként csatolt átfogó munkaanyagot, amely bemutatja egyebek között az Unió külső fellépéseivel kapcsolatos valamennyi igazgatási és működési kiadást, beleértve a közös kül- és biztonságpolitikával, valamint az európai biztonsági és védelmi politikával kapcsolatos kiadásokat is. Az 1. cikk az Európai Unió intézményeinek felsorolását tartalmazza. A feladatjegyzéket a Bizottság főigazgatói által összeállított éves tevékenységi jelentéshez kell csatolni. A küldöttségvezetők a főigazgatókkal együtt részt vesznek az illetékes parlamenti bizottságok ülésein. Az EKSZ könyvvizsgálója és számvitelért felelős tisztviselője közös az Európai Bizottságéval; ezt a megoldást 2013-ban felül kell vizsgálni. A tagállamoknak vállalniuk kell, hogy teljes mértékben támogatják az Európai Külügyi Szolgálatnál dolgozó ideiglenes alkalmazottak felelősségével kapcsolatos ügyek végigvitelét.
<P>
A későbbiekben meg kell még vitatnunk néhány fontos, a költségvetési rendelet háromévente esedékes felülvizsgálata kapcsán felmerülő kérdést is. Ezek közé tartozik az intézmények mentesítése, valamint az Európai Szociális Alap szerepeltetése az általános költségvetésben. A tárgyalások jó eredményt hoztak, különösen a Parlament szempontjából, mivel jelentősen megerősítették központi szerepét. Az, hogy a rendeletben minden intézmény szerepel - ami azt jelenti, hogy a többi intézmény mentesítésének előírása csak idő kérdése - kiváló eredmény, csakúgy, mint a két intézmény közös könyvvizsgálójáról, illetve számvitelért felelős tisztviselőjéről szóló rendelkezés. Mindenkinek hálásan köszönöm az elvégzett munkát.
<SPEAKER ID="011" NAME="Bernhard Rapkay">
előadó. - (DE) Elnök úr, hölgyeim és uraim, a "hölgyeim és uraim” kifejezésbe beleértem önöket, Ashton bárónőt, Šefčovič urat, a munkatársait, valamint a Tanács elnökségét is, hiszen végül is kollegiális együttműködést tapasztaltunk a részükről, amely nélkül bizonyosan nem értük volna el ezt az eredményt.
<P>
Elégedett vagyok az eredménnyel, legalábbis ami az én feladatkörömet illeti, illetve ahol rálátásom volt az összképre. Hozzáteszem azonban, hogy ez nem különösebben meglepő, hiszen nem épp most kezdtük. Elnök úr, nagyon okos ötlet volt öntől a munka korai szakaszától - a Brok, Verhofstadt és Gualtieri jelentések idejétől - fogva rendszeres eszmecserére összehívni valamennyi előadót. Ennek eredményeképp az illetékesek számára világossá váltak a későbbi feladatok, a későbbi feladatokat ellátók pedig tisztában lehettek az elvégzett előkészítő munkával. Elsősorban arról volt tehát csak szó, hogy át kellett vezetni a személyzeti szabályzatba azokat a szervezeti vonatkozásokat, amelyeket a Parlament és a Tanács korábban, az Európai Külügyi Szolgálat létrehozása kapcsán, illetve annak a személyzeti szabályzatra tartozó területein már rögzített. "Szervezeti vonatkozások” alatt azt értem, hogy a szervezet és a szabályzat kölcsönösen áthatja egymást. Ezzel természetesen újra és újra szembesültünk a részletek megtárgyalása során, hiszen addigra kiderült, hogy egyazon dolgot egyesek így, mások meg úgy értelmeznek. Az együttműködés eredményeképpen azonban, úgy hiszem, sikerült rendkívül ésszerű megoldásokat találnunk ezekre a kérdésekre.
<P>
Milyen feladatokat kellett elvégeznünk a szabályzat kiigazítása terén, illetve mit kellett a személyzeti szabályzatba foglalnunk? Először is a három személyzeti összetevő egyenlő kezelését kellett beépítenünk. Ezt azért szeretném megemlíteni, mert - ahogy önök is tudják - a Szerződésben az áll, hogy az EKSZ személyzete a Bizottság és a Tanács tisztviselőiből, valamint a tagállamok diplomáciai szolgálatának munkatársaiból áll össze. Különösen az utóbbi elem jelentett némi gondot, hiszen ez újdonság volt. Fel kellett oldanunk a közösségi és a kormányközi megközelítés között feszülő, szinte kibékíthetetlen ellentétet. Talán mondanom sem kell, hogy a Tanács és a tagállamok inkább a kormányközi megközelítésre hajlanak, míg mi a közösségi megközelítést részesítjük előnyben. Azt hiszem, elmondhatom, hogy együtt sikerült kidolgoznunk a megoldást. Ezzel aztán teljesen meg lehetünk elégedve.
<P>
Figyelembe kellett, és a továbbiakban is figyelembe kell vennünk a nemek közötti esélyegyenlőséget, valamint a földrajzi származás szerinti egyensúlyt. Korszerű, és egyebek mellett a nemek közötti esélyegyenlőségre is nyitott szolgálatot kívánunk létrehozni. Örülök, hogy Ashton bárónő biztosított bennünket arról, hogy a személyzeti szabályzatba beépített kötelező elemeken túl személyes nyilatkozatot is tesz, amely beépül a csomag egészébe. Ez máris tekintélyes előrelépés a nemek közötti esélyegyenlőség, valamint a másik szempont, a földrajzi egyensúly tekintetében.
<P>
Biztosítani kell, hogy mindhárom összetevő egyenlő jogokkal és kötelezettségekkel rendelkezzen, így többek között hűséget tanúsítson a főképviselő, azaz jelenleg Ashton bárónő iránt. E tekintetben némi kiegészítő feladatot adott számunkra a diplomáciai szolgálatok vétójoga a tőlük érkező személyzet esetleges szerződéshosszabbításával kapcsolatban. Ezt is sikerült azonban megoldanunk.
<P>
Egy olyan kérdés maradt, amelynek nem szabad alábecsülnünk a jelentőségét. Kölcsönösen egyetértettünk, hogy ez a kérdés nem kerülhet be a személyzeti szabályzatba. Az, tudniillik, hogy az európai diplomáciai szolgálatnak valami önálló identitással kell rendelkeznie. Minden ott dolgozó munkatársnak ugyanazon cél érdekében kell munkálkodnia, ezért nagyon fontos a közös képzés és továbbképzés kialakítása. Ez kiemelt fontossággal bírt néhány tárgyalótársam számára, amit én meg is értek. Csak annyit mondtam róla, hogy nem sikerült elérnünk. Egyértelművé vált, hogy ezt nem lehet módszeresen végigvezetni a személyzeti szabályzaton. Itt azonban ismét köszönetet kell mondanom a főképviselő asszonynak, mert információim szerint erről is nyilatkozatot kíván tenni, jelentős kötelezettségnek és szükségesnek tekinti ugyanis; és ez irányú elkötelezettségét újabb nyilatkozattal erősíti meg, amely ugyan nem épül be a személyzeti szabályzatba, de megnyugvást ad számunkra, és különösen azok számára, akiknek ez kiemelt jelentőségű a közös külügyi szolgálat jövőbeni munkája szempontjából.
<P>
Mindezt figyelembe véve kiváló munkát végeztünk, így december 1-jén a szolgálat immár biztos feltételek mellett kezdheti meg működését.
<SPEAKER ID="013" NAME="Roberto Gualtieri">
előadó. - (IT) Elnök úr, Ashton bárónő, tisztelt biztosok, hölgyeim és uraim, a Parlament jóváhagyja az Európai Külügyi Szolgálatra (EKSZ) vonatkozó új költségvetési szakasz létrehozását, továbbá a személyzeti célú többletforrások biztosítását. A Parlament álláspontját az EKSZ létrehozásának szándéka indokolja, hiszen Európának sürgősen szüksége van a szolgálatra; ez azonban természetesen nem jelenti azt, hogy a Parlament lemond költségvetési hatósági szerepéről a válságkezeléssel megbízott testület jellegéről folytatott, vagy a személyzeti politika prioritásairól szóló vita során - ahogy ezt a 2011-es költségvetéssel kapcsolatban bejelentett fenntartásunk is mutatja.
<P>
A általunk elfogadandó szabályzat visszaigazolja a madridi megállapodást, sőt egyes esetekben azon is túlmutat, amiért ezúton szeretnék köszönetet mondani Rapkay úrnak, Gräßle asszonynak és Rivellini úrnak. Emellett köszönetet kell mondanom Ashton bárónőnek és Christophersen úrnak is a vitáink során tanúsított készséges, nyitott hozzáállásért.
<P>
A személyzeti szabályzat gondoskodik róla, hogy az EKSZ minden alkalmazottja származástól függetlenül egységes jogokkal és kötelezettségekkel rendelkezzék, továbbá előírja a főképviselő számára a földrajzi egyensúly és a nemek közötti esélyegyenlőség biztosítását. Ezek kötelező érvényű rendelkezések, betartásukról pedig a Parlament gondoskodik. Ezzel a megoldással elkerüljük a kvóták bevezetését, mivel ez nem csak nehezen végrehajtható, hanem egyenesen helytelen lenne. A költségvetési rendelet szilárd ellenőrző rendszert biztosít, és szorosan a Bizottsághoz köti az EKSZ-t.
<P>
Üdvözlendőnek tartom a fő közös biztonsági és védelmi politikai missziókra vonatkozó konkrét költségvetési tételek létrehozása terén elért sikert; nagy ugrás ez a Parlament közös kül- és biztonságpolitika feletti ellenőrzésének megteremtése felé.
<P>
A holnapi szavazás nyomán egy erősebb, közösségibb, továbbá szorosabb parlamenti ellenőrzés alatt álló EKSZ jön létre. Az ellenőrzés során szigorúak és igényesek leszünk, ugyanakkor felelősségteljesen, konstruktív szellemben látjuk el ezt a feladatot, hiszen eltökélt szándékunk, hogy segítsük a főképviselőt ezen óriási feladat végrehajtása, a valóban európai értékrendet és érdekeket szolgáló külpolitika kialakítása során.
<SPEAKER ID="015" NAME="László Surján">
előadó. - (HU) Tisztelt Elnök úr! Nagy örömmel észlelem, hogy a tisztelt Tanács és a biztosok jelenlétében kerül sor erre a vitára. Amikor a 2010-es költségvetést megterveztük, fölvetettük a kérdést, hogy és akkor mi lesz a forrása a külső diplomáciai szolgálatnak? És akkor az volt a felelet, hogy ehhez nem kell forrás, mert átcsoportosításokkal megoldható. Nos, mi, a Költségvetési Bizottság tagjai, nem igazán hittük ezt el. Az igazság valahol kettő között van. A költségek zöme átcsoportosításból valóban megoldható volt, de két módosítás összeadásával, egy mintegy 44 milliós többletköltségre kerül sor. Ez a többletköltség mintegy negyedéves kiadások fedezését jelenti, és ugyanakkor láttuk, hogy a szolgálat fölállítása még 10%-os szinten van. Nyilvánvaló, hogy az a pénz, aminek a megszavazására holnap reményeim szerint sor kerül, az valamivel hosszabb időt fedezne, mint amire ténylegesen használják. Ebből adódnak, adódhattak volna feladatok, például az összeg módosítása. Úgy ítéltük meg azonban, hogy most ennek nincs értelme. Sokkal fontosabb az, hogy ez a szolgálat minél hamarabb fölálljon, menjen előre a dolog, hiszen a Lisszaboni Szerződés egyik fontos üzenete az, hogy legyünk jól láthatóak a világban.
<P>
Ugyanakkor, amikor eltekintettünk mindenfajta időhúzó lépéstől, megfogalmazunk elvárásokat, ahogy ezt a korábbi raportőrök is már megtették. Nagyon fontosnak tartjuk a földrajzi arányosságot a szolgálat fölállításában, de nem tettünk be kényszerítő erejű tartalékképzéseket, megint csak azért, hogy lendületbe jöhessen ez az egész rendszer. Szeretnénk azt is biztosítva látni, hogy a rendelkezésre álló összegeket időarányosan használják fel, és takarékosan, hiszen mindenütt most megszorításokkal kell szembenéznünk.
<P>
Végül szeretnénk azt, hogy a tagállamok külszolgálataival egy nagyon világos együttműködés és egymás kölcsönös kisegítése létezzék, mert ha ez megtörténik olyan országokban ahol egy-egy tagállam nincs jelen, de a mi európai szolgálatunk jelen van, bizonyos feladatokat el lehet látni. Ez költségtakarékos lesz az illető tagországok számára is, és nyilvánvalóan javítani fogja az együttműködés légkörét. Tisztelt Elnök úr! Én remélem, hogy a Parlament szavazataival támogatni fogja ezt a költségvetési átcsoportosítást.
<SPEAKER ID="017" NAME="Knut Fleckenstein" AFFILIATION="S&amp;D">
(DE) Elnök úr, csak azért szeretném kis időre félbeszakítani a vitát, hogy tájékoztassam képviselőtársaimat: tegnap éjjel három terrorista megrohamozta a csecsen parlament épületét; több biztonsági tisztet lelőttek, túszokat ejtettek. A tűzharcban a terroristák is életüket vesztették. A Parlamentnek egyértelműen el kell ítélnie ezt a terrorcselekményt, mert a terror semmivel sem igazolható. Együttérzésünkről biztosítjuk az áldozatok családját.
<P>
Ezt szerettem volna röviden elmondani, különösen amiatt, hogy e héten ismét szót ejtünk az Észak-Kaukázusról. Elnézést kérek, hogy félbeszakítottam önöket.
<SPEAKER ID="018" NAME="Elnök">
Szeretném megköszönni képviselőtársunknak, Fleckenstein úrnak ezt a tájékoztatást. Természetesen az ön által elmondottaknak megfelelően minden terrorcselekményt elítélünk. Ez az eset különösen visszatetsző terrorcselekmény, hiszen egy parlament ellen követték el. Maradéktalanul egyetértünk szavaival, együtt érzünk az áldozatok családjával és a szenvedőkkel. Hivatalos nyilatkozatot fogok tenni az ügyben. Mivel ez csak most jutott tudomásomra, hamarosan rövid hivatalos nyilatkozatot teszek róla. Nagyon köszönöm, Fleckenstein úr, hogy felhívta a figyelmünket az esetre.
<SPEAKER ID="019" NAME="Maroš Šefčovič">
a Bizottság alelnöke. - Elnök úr, szeretném megköszönni Fleckenstein úrnak, hogy felhívta a figyelmünket e fontos ügyre. A Bizottság természetesen szintén elítél minden terrorcselekményt, és biztos vagyok benne, hogy ennek szellemében reagál majd.
<P>
Engedjék meg, hogy most visszatérjek a vitánkhoz, és először is megköszönjem előadónk, Rapkay úr kiváló munkáját, amelynek eredményeként a javaslat a tisztelt Ház elé kerülhetett. Csak dicsérni tudom kiváló együttműködésünket az utóbbi hónapok, hetek során ebben az összetett ügyben. Engedjék meg, hogy az árnyékelőadók, a Jogi Bizottság, valamint a Külügyi Bizottság mindvégig tapasztalt kemény munkáját és konstruktív együttműködését is méltassam. Végül, de nem utolsósorban hálásan köszönöm Cathynek, stábjának és a bizottsági szolgálatoknak azt a rendkívül kemény munkát, amely reményeim szerint igen rövid időn belül az EKSZ létrehozását eredményezi majd.
<P>
E héten pont kerülhet az EKSZ jogi és költségvetési alapjainak kialakítását célzó, összetett munka végére. Ezek a folyamat sarokkövét képező EKSZ-határozatra épülnek, és teljes összhangban állnak vele. Volt szerencsém részt venni az EKSZ létrehozásáról szóló vitában, és az a megtiszteltetés ért, hogy én képviselhettem a Bizottságot Madridban, a híres négyoldalú párbeszéd során. Személyesen tanúsíthatom, milyen sokat segített az Európai Parlament képviseletében Brok úr, Verhofstadt úr és Gualtieri úr, hogy sikerrel zárhassuk igen élénk vitánkat ebben az ügyben. Azt gondolom, hogy az általuk a vita során elmondottak valóban hozzájárultak ahhoz, hogy az EKSZ igazán hatékony és eredményes európai diplomáciai szolgálattá váljon.
<P>
Ugyanez mondható el az önök előadójának, Rapkay úrnak a munkájáról is. Úgy tűnhet, mintha a személyzeti szabályzat módosításai tisztán igazgatási jellegűek lennének, ám nem azok. Létfontosságúak annak érdekében, hogy a szolgálat létrejöhessen, megkezdhesse a működését, és igazán az európai érdekeket szolgálja. A Bizottság véleménye szerint az önök előadója, Rapkay úr által előterjesztett kompromisszumos csomag rendkívül jó és teljes mértékben támogatható eredmény. A módosítások nézetem szerint valóban sokat javítottak a szöveg egészén.
<P>
Engedjék meg, hogy kiemeljem a javaslat néhány központi elemét. Amint tudják, az EKSZ induló állománya a Szerződésben említett három forrásból, azaz a Bizottság, a Tanács Főtitkársága és a nemzeti diplomáciai szolgálatok munkatársaiból áll össze. A Tanács és a Bizottság illetékes osztályait az EKSZ-be helyezik át úgy, hogy teljes mértékben garantálják az ezeken a területeken dolgozó személyzet jogait. A nemzeti diplomaták a meghirdetett üres státuszokra pályázhatnak. Örömmel közölhetem, hogy 2013. július 1-jétől a többi intézmény tisztviselői - így az Európai Parlament tisztviselői is - azonos feltételek mellett pályázhatnak az EKSZ-nél.
<P>
Az állandó tisztviselők és a nemzeti diplomaták azonos jogokkal és kötelezettségekkel rendelkeznek az EKSZ-nél, a személyzeti szabályzat megfelelő intézkedései pedig biztosítják függetlenségüket, az Európai Unió iránti hűségüket. A nemzeti diplomaták szerződése legfeljebb tíz évre szólhat. A tagállamok emellett azt is garantálják nemzeti diplomatáik számára, hogy az Európai Külügyi Szolgálatnál töltött szolgálati idejük lejártát követően haladéktalanul visszaveszik őket.
<P>
A kompromisszum továbbá erőteljes kötelezettségvállalást megfogalmazó rendelkezéseket is tartalmaz a földrajzi egyensúly, valamint a nemek közötti esélyegyenlőség megteremtésére az Európai Külügyi Szolgálatnál. A felülvizsgálatra 2013-ban kerül sor a főképviselő az Európai Parlament, a Tanács és a Bizottság elé terjesztendő jelentése alapján.
<P>
Tudom, hogy néhányan a tisztelt Házban keményebb rendelkezéseket szerettek volna a javaslatokban látni, míg mások ezt hevesen ellenezték. Meggyőződésem, hogy az önök elé terjesztett módosítások jelen formájukban kiegyensúlyozott megoldást testesítenek meg. Az ügyben lefolytatott tárgyalásaink nem voltak mindig könnyűek. Meglehetősen összetett volt az előkészítés folyamata, egyeztetnünk kellett a személyzeti képviselőnkkel, ám a kemény munka és a feszített tárgyalások kifizetődőnek bizonyultak, így nagyon jó tárgyalási eredmény kerülhetett a tisztelt Ház elé.
<P>
Remélem tehát, hogy az Európai Parlament holnap elfogadja majd ezeket a módosításokat. Befejezésül hadd hangsúlyozzam a Bizottság határozott elkötelezettségét az EKSZ zökkenőmentes létrehozására, és hogy készen áll arra, hogy minden szükséges támogatást, segítséget megadjon az új európai szolgálat számára. Remélem, holnap a tisztelt Házban történelmi jelentőségű szavazásra kerül sor, amely az Európai Külügyi Szolgálat létrehozásához vezet.
<SPEAKER ID="021" NAME="Janusz Lewandowski">
a Bizottság tagja. - Elnök úr, jelenlegi témánk egy hosszú, költségvetési vitában gazdag nap ígéretes kezdete. A Külügyi Szolgálat elindulásához módosítani kellett a költségvetési rendeletet, ám erre most először a rendes jogalkotási eljárás keretében került sor. A Parlament ezért módosítja holnap a tanácsi rendeletet.
<P>
Igazán örülök annak, hogy múlt héten sikerült megállapodásra jutni a háromoldalú párbeszéd során. Ez is bizonyítja, hogy eredményesen dolgozunk a Lisszaboni Szerződés keretei között. Ennek köszönhetjük, hogy sikerült időben szilárd alapokra helyeznünk az Európai Külügyi Szolgálatot. Nem szeretnék belemerülni a részletekbe, de így tudtuk létrehozni az önálló költségvetési szakaszt, biztosítani a küldöttségvezetők optimális elszámoltathatóságát, és lehetővé tenni, hogy a Bizottság számvitelért felelős tisztviselője és belső könyvvizsgálója felügyelheti majd a költségvetés Külügyi Szolgálattal kapcsolatos szakaszát. Mindezt felül fogjuk vizsgálni.
<P>
Szeretnék köszönetet mondani az előadóknak, Gräßle asszonynak és Rivellini úrnak konstruktív és együttműködő hozzáállásukért.
<P>
Ami a 6. számú költségvetés-módosítást illeti, remélem, hogy a költségvetési hatóság mindkét ága módosítás nélkül el tudja fogadni a költségvetés-módosítást. Ez a Külügyi Szolgálat mielőbbi indulásának is előfeltétele.
<P>
Az új AD kategóriájú státuszok létrehozását az azonnali többletfeladatok ellátása indokolja, azonban célunk, hogy 2013-ra teljesítsük vállalásunkat, melynek értelmében az AD kategóriájú személyzet harmada a tagállamok diplomáciai szolgálataitól érkezhet.
<P>
Felkérem tehát a Parlamentet, hogy támogassa a Tanács által már jóváhagyott költségvetés-módosítást. Ismét szeretném hálámat kifejezni az előadóknak, Surján úrnak és Gualtieri úrnak.
<SPEAKER ID="023" NAME="Catherine Ashton">
Az Unió külügyi és biztonságpolitikai főképviselője/a Bizottság alelnöke. - Elnök úr, röviden szeretnék szólni, elsősorban köszönetet szeretnék mondani az előadóknak, Gräßle asszonynak, Rapkay úrnak és Gualtieri úrnak; nagyon köszönöm nekik és a tisztelt Ház sok-sok képviselőjének az elvégzett óriási munkát, amelynek eredményeképp eljutottunk oda, ahol ma délelőtt tartunk.
<P>
Tudom, hogy időnként kemények voltak a tárgyalások, és önök kemény tárgyalópartnerek voltak. Úgy hiszem, az előttünk fekvő eredmény jó, valóban a Lisszaboni Szerződés végrehajtását tükrözi, amelyben a Parlament lényeges, tartalmi szerepet tölt be a jövőben.
<P>
Ez a folyamat a kölcsönös együttműködésre épült, és rendkívül hálás vagyok mindannyiuknak az eddig elvégzett munkáért. Úgy hiszem, az a leglényegesebb, hogy sikerült a szolgálat alapjait úgy kialakítanunk, hogy a jövőben biztosítható a Parlament megfelelő részvétele, és én is elköteleztem magam az átláthatóság, valamint a Parlamenttel való együttműködés módszertana mellett.
<P>
Egyértelművé tettem, hogy e szolgálatnak az Európai Unió kiterjedtségét és mélységét is tükröznie kell. Szeretném, ha a tisztelt Ház minden képviselője, valamennyi tagállam, és a Bizottság minden tagja valóban büszke lehetne erre a szolgálatra. Szeretném, ha a személyzet összetételében, a nagyköveti kinevezésekben, a központi létszámban Európa tükröződne vissza. Sok lehetőségük lesz e vállalást számon kérni, különösen a 2013-as felülvizsgálat során nyílik rá alkalmuk.
<P>
Azt is tudom, hogy a képviselők gondosan a megfelelő képzési lehetőségek és kapacitás biztosítására törekedtek. Erre megvan a jogi alapunk, és meg szeretném nyugtatni a tisztelt Házat, hogy gondoskodunk a különböző hagyományokkal, különböző forrásokból érkezők egy igazán európai szolgálatba való beilleszkedéséről, valamint arról, hogy a szolgálat visszaigazolja az ide vezető út során elmondottakat.
<P>
A képzés ügyében végzett munkáért külön szeretnék köszönetet mondani Lichtenberger asszonynak és Saryusz-Wolski úrnak. Tudom, hogy sok mindenről kell még beszélnünk, és lelkesen várom a következő hetek, hónapok önökkel és másokkal lefolytatandó egyeztetéseit, továbbá ígérem, hogy a szolgálat kialakítása során a képzés beépül a módszertanunkba. A szolgálat létrejöttének gazdasági hátterét, környezetét is figyelembe véve határozottan ígérem, hogy a szolgálat költséghatékony lesz.
<P>
Végezetül: így teljesíthetjük törekvéseinket, így érhetjük el ambícióinkat a világban. Az Európai Unió minden polgárára visszahatnak majd a külpolitikában, a kereskedelemben, a fejlesztésben és a terrorelhárításban tett intézkedéseink. A szolgálat mindenekelőtt értük jön létre, én pedig Európa polgárainak képviselői előtt állva vállalom, hogy a szolgálat beteljesíti majd az önök ambícióit.
<SPEAKER ID="025" NAME="Olivier Chastel">
a Tanács soros elnöke. - (FR) Elnök úr, Ashton bárónő, tisztelt biztosok, tisztelt képviselők, engedjék meg, hogy a Tanács nevében köszönetet mondjak a Parlament előadóinak, akik oly sokat fáradoztak, oly sokat dolgoztak az Európai Külügyi Szolgálat létrejöttéhez szükséges ügyekben: a költségvetési rendelettel kapcsolatos munkát köszönöm Gräßle asszonynak és Rivellini úrnak, a személyzeti szabályzatot Rapkay úrnak, a 2010-es költségvetés-módosítási tervezet ügyében végzett munkát pedig Gualtieri úrnak és Surján úrnak.
<P>
A Madridban létrejött politikai megállapodás, majd az Európai Parlament július 8-án kiadott véleményét követően az Általános Ügyek Tanácsa július 26-án - ahogy önök is tudják - elfogadta az Európai Külügyi Szolgálat szervezetéről és működéséről szóló határozatot. A szolgálat tényleges létrejöttéhez azonban még el kell fogadnunk az imént említett három eszközt.
<P>
A Parlament, a Bizottság, a főképviselő és a Tanács is intenzív munkát végzett ezekben az ügyekben, mindenki arra törekedett, hogy a lehető legrövidebb időn belül, a megszabott határidőre létrejöhessen a megállapodás.
<P>
A Parlament e heti szavazása után most mindannyian ünnepelhetünk, megveregethetjük egymás vállát a sikerrel végzett munka, a megállapodással zárult ügyek örömére. Az Általános Ügyek Tanácsa október 25-én, hétfőn politikai szinten is elfogadhatja ezeket az eszközöket. Az Európai Külügyi Szolgálat tehát terv szerint, december 1-jén megkezdheti működését.
<P>
A délelőtt folyamán ezt alapvetően Ashton bárónő, a biztosok és az előadók is megerősítették. A magam részéről kizárólag a jelen esemény történelmi jelentőségét szeretném kiemelni, hiszen a Lisszaboni Szerződés hatálybalépése után egy évvel az általa lehetővé tett egyik legfontosabb újításra kerül most sor. Az Európai Külügyi Szolgálat létrehozása az Unió külső fellépésének mind a következetességét, mind a láthatóságát tekintélyes mértékben erősíti.
<P>
A feladat ezzel nyilvánvalóan nem ért véget. Ez csak a kezdet, és a kihívás épp oly nagy, mint az elvárásaink; azonban biztos vagyok benne, hogy számíthatunk a főképviselő asszony, Ashton bárónő energikus, határozott irányítására. A magam részéről nagyon sok sikert kívánok neki ehhez.
<P>
Végezetül, elnök úr, még egyszer köszönetet szeretnék mondani az Európai Parlamentnek azért az elkötelezett és konstruktív hozzáállásért, amely döntőnek bizonyult ebben az ügyben.
<SPEAKER ID="027" NAME="Jacek Saryusz-Wolski">
a Külügyi Bizottság véleményének előadója. - Elnök úr, szakbizottságom, a Külügyi Bizottság elsöprő többséggel egy erős EKSZ létrejöttére szavazott.
<P>
Az "erős” kifejezés demokratikus és parlamenti ellenőrzés mellett, illetve felügyelet alatt értendő. Az "erős” kifejezés "közösségit” jelent, azaz a 27 tagállam közösségét, az Unió mai, és nem tegnapi földrajzi kiterjedésének, sokszínűségének tiszteletben tartását jelenti. A földrajzi egyensúly fél éve még nem volt ügy. Ma viszont az, és az is marad, mivel állásfoglalásunk 7. bekezdése, valamint a 6. cikk (6) bekezdése is kiemeli. A tisztelt Ház új tagállamokat képviselő kétszáz tagja is rajta tartja majd a szemét ezen a kérdésen. Sokkal nagyobb hangsúlyt kapott a földrajzi egyensúly, mint a kiinduló javaslatban, bár még ez sem bizonyult elégnek. A számtan nem ad mindenre helyes megoldást, a törvényeket és a földrajzot pedig nem lehet leszavazni. Mi abban hiszünk, hogy minden férfi és nő egyenlő, és nem abban, hogy egyesek egyenlőbbek másoknál. Ez az Unió külügyi szolgálatára is érvényes.
<P>
Lady Ashton, lelkesen várjuk intézkedéseit, melyekkel orvosolja az új tagállamokkal szemben jelenleg megvalósuló hátrányos megkülönböztetést a leendő EKSZ-ben.
<SPEAKER ID="029" NAME="Göran Färm">
a Külügyi Bizottság véleményének előadója. - (SV) A Külügyi Bizottság költségvetési rendelet ügyében illetékes előadójaként én a madridi megállapodásból indultam ki, valamint abból, hogy egyes területeken még további részletekre van szükség. Arról van itt szó, hogy konkrétabb előirányzatokkal nyílttá, átláthatóvá tegyük a költségvetést, különösen az azt erősen igénybe vevő, politikai szempontból fontos feladatok tekintetében.
<P>
Biztosítanunk kell a tájékoztatáshoz való jogot az összköltségek szintjén, a tagállamok ebből való részesedését is ideértve. Megfelelő ellenőrzést kell biztosítanunk a felhatalmazáson alapuló hatáskörök gyakorlása felett, nehogy kicsússzon a kezünk közül ez az összetett szervezet.
<P>
Ez nem csak a Parlament ráhatására érvényes; mindenekelőtt a polgárok számára kell lehetővé tennünk, hogy felügyeljék az Unió e fontos új szolgáltatását.
<P>
E tekintetben nagy sikert arattunk. Időbe telt, és keményen meg kellett küzdenünk érte, de azt hiszem, elmondhatjuk, hogy ezennel jó alapot teremtettünk, amelyen működve az új Európai Külügyi Szolgálat növelheti az EU szerepét a világban, miközben teljes mértékben és biztonsággal felügyeli a Parlament, valamint a polgárok, és ez a lényeg.
<SPEAKER ID="031" NAME="Filip Kaczmarek">
a Fejlesztési Bizottság véleményének előadója. - (PL) A Fejlesztési Bizottság egyhangúlag elfogadta a személyzeti szabályzatról alkotott véleményt. A Fejlesztési Bizottság támogatja a Jogi Bizottság jelentéstervezetében előterjesztett módosításokat, különösen azokat, amelyek biztosítanák, hogy az Európai Külügyi Szolgálathoz felvett személyzet kiválasztása a személyzeti szabályzatban rögzített objektív és átlátható eljárások keretében, valamint a Közösségek egyéb alkalmazottaira vonatkozó alkalmazási feltételek szerint történjék. A Bizottság javaslatát a fő előadó, Rapkay úr módosító indítványai is javították, ezek ugyanis az Európai Külügyi Szolgálat személyzetével kapcsolatos, a politikai megállapodásba már bekerült rendelkezések beépítését irányozzák elő. Egész konkrétan a személyzeten belüli nemek közötti esélyegyenlőségre és földrajzi egyensúlyra vonatkoznak, továbbá egyensúlyt írnak elő az Európai Unió különböző intézményeitől, illetve a nemzeti diplomáciai testületektől érkezők létszáma vonatkozásában. Remélem, hogy az új Külügyi Szolgálat tiszteletben tartja majd a fejlesztési együttműködés autonóm jellegét, és nem kezeli ezt a kérdést "répaként” - azaz külpolitikai ösztönző eszközként. A Fejlesztési Bizottság munkája során ez volt az egyik legfontosabb célkitűzés.
<SPEAKER ID="033" NAME="Véronique De Keyser">
a Fejlesztési Bizottság véleményének előadója. - (FR) Elnök úr, Ashton bárónő, sokakhoz hasonlóan az én képviselőcsoportom is egyensúlyt igényel a Külügyi Szolgálat személyzetén belül - földrajzi értelemben, a nemek közti esélyegyenlőség tekintetében, valamint a nagy és kis országok viszonylatában.
<P>
Itt azonban ismét a kormányközi keresztes hadjáratokkal és kvótákkal találjuk szembe magunkat, holott mindent figyelembe véve a pályázókat végső fokon mégiscsak az érdemeik alapján kellene elbírálni. Tisztában vagyunk azzal, hogy sem a jelenlegi alkalmazási kritériumok, sem a személyzeti döntések nem segítik elő a kívánt egyensúly kialakulását, és hogy ezt nem lehet elérni, ahogy ön kerek-perec ki is jelentette. Bár minden egyensúlytalanság érint egyeseket - és bevallom, így van ez a sorainkban is -, azt is tudjuk, hogy ezt kihasználhatják azok, akik gyengíteni szeretnék önt, Ashton bárónő, akik nem akarják önt támogatni a jövő kihívásai kapcsán, márpedig tudjuk, hogy lesznek ilyenek.
<P>
Ezért képviselőcsoportom határozottan kijelenti, hogy támogatja önt, és maradéktalanul megbízik önben, Ashton bárónő. Biztosítanunk kell az ön számára a siker feltételeit. Legfőbb ideje, hogy elinduljon a Külügyi Szolgálat, de az is igaz, hogy ha két év múlva ön azzal jön vissza hozzánk, hogy komoly gondot okoz a személyzeten belül kialakult megosztottság, és ez kissé problémássá teszi a mentesítést, akkor én önre és magunkra is gondolva kijelentem, hogy ezt minden áron el kell kerülnünk. Sok szerencsét!
<SPEAKER ID="035" NAME="Kader Arif">
a Nemzetközi Kereskedelmi Bizottság véleményének előadója. - (FR) Elnök úr, biztos úr, sok hónapnyi munka után végre eljutottunk odáig, hogy le kívánjuk fektetni az Európai Unió jövőbeni Külügyi Szolgálatának alapjait, ezért több előttem szóló képviselőtársamhoz hasonlóan én is köszönetet szeretnék mondani az előadóknak a színvonalas munkáért.
<P>
Mivel közös elképzelésünk, hogy olyan európai diplomáciai szolgálat jöjjön létre, amely nem pusztán a 27 tagállam diplomáciai szolgálatainak bővítménye, alapvető jelentőségű a költségvetési rendelet és a személyzeti szabályzat, melyekről ma vitát folytatunk, holnap pedig szavazunk. Meg kell kapnunk a feltételeket ahhoz, hogy megbirkózhassunk a kettős kihívással: egy hangon kell szólnunk a nemzetközi porondon, de az Unió valamennyi külső szakpolitikája terén is garantálnunk kell a következetességet.
<P>
Bár a kereskedelempolitika nem tartozik a főképviselő hatáskörébe, korábbi kereskedelmi biztosként bizonyos vagyok benne, hogy képes olyan párbeszédet kialakítani, amely biztosítja, hogy a Szerződésben meghatározott kereskedelempolitika tekintetbe vegye az Unió Külügyi Szolgálatának célkitűzéseit, különösen a fenntartható fejlődést, a szegénység felszámolását, valamint az emberi jogok védelmét.
<P>
Végül hangsúlyozni szeretném, hogy közös politikai akaratunkat a célhoz rendelt források nagysága méri; ezen múlik, mekkora politikai ütőerőt képviselünk majd a nemzetközi színtéren.
<SPEAKER ID="037" NAME="Nadezhda Neynsky">
a Költségvetési Bizottság véleményének előadója. - (BG) Jómagam is gratulálni szeretnék Gräßle asszonynak, Rivellini úrnak és Rapkay úrnak az elvégzett óriási feladathoz.
<P>
Tisztában kell lennünk azzal, hogy az európai diplomáciai szolgálat létrehozása összetett politikai folyamat, amelynek az érdekek és a tagállami képviselet egyensúlyát kell tükröznie, közben lehetővé kell tennie a szolgálat eredményes működését, és kulcsszereplővé kell emelnie Európát a nemzetközi színtéren.
<P>
Ugyanakkor sajnálattal kell megállapítanom, hogy a földrajzi egyensúlyra vonatkozó javaslat, amelyet támogatott a Külügyi Bizottság és a Költségvetési Bizottság többsége, és amely - ezt szeretném hangsúlyozni - az Európai Parlament 2010. július 8-i állásfoglalásával is összhangban áll, nem szerepel kellő mértékben a Rapkay-jelentésben.
<P>
Ezért fordulok önhöz a kérésemmel, Lady Ashton, az Európai Unió egészének motiváltságával és energiájával ugyanis talán éppen ön nyerhet a legtöbbet. Ki merem jelenteni: hiszem, hogy megtalálja a szolgálaton belüli megfelelő földrajzi egyensúly megteremtésének módját. Sok szerencsét!
<SPEAKER ID="039" NAME="Edit Herczog">
A Költségvetési Ellenőrző Bizottság véleményének előadója. - (HU) A Költségvetési Ellenőrző Bizottság nevében üdvözlöm az új testület fölállítást, amely az egyik legfontosabb gyakorlati átültetése a Lisszaboni Szerződésnek. Az új testületnek természetesen költségvetésre van szüksége, ugyanakkor legalább ilyen fontos meghatározni és megfelelni a költségvetési alapelveknek, a pénzügyi szabályoknak a költségvetési és pénzügyi elszámoltathatóság miatt. Az elmúlt években a DG Relex-szel volt a bizottságunknak ebben vitája, ezért ezt különösen szeretném hangsúlyozni. Nagyon fontos a megfelelő szervezeti és működési szabályzat kialakítása. Fontos szem előtt tartani a feladatok, funkciók és források megkettőzöttségének elkerülését, valamint minden lehetőséget figyelembe kell venni a kiadások hatékonyságának biztosítására. Az új szervezet hatékony működésének zálogát az áttekinthető és egyszerű szervezeti felépítés és erőforrás-gazdálkodás jelenti.
<P>
A munkatársak három forrásból, az EU intézményekből, a tagállamokból és a fogadó ország szakértőiből állnak majd össze. Különösen fontos, hogy az intézményekből és tagállami alkalmazottakból felállott testület ebben teljes egyenlőségű legyen, ezért fontosnak tartjuk a tréninget, és nagyon fontos, hogy a kiválasztási elv és gyakorlat egységes folyamatokon, követelményeken alapuljon. A Költségvetési Bizottság évente fogja ezt ellenőrizni.
<SPEAKER ID="041" NAME="Zigmantas Balčytis">
a Költségvetési Ellenőrző Bizottság véleményének előadója. - (LT) Szeretnék köszönetet mondani valamennyi előadótársamnak, mert az ő profizmusuk eredményeképpen jöhetett létre viszonylag gyorsan a megállapodás az Európai Unió intézményei között, az ő segítségükkel sikerült erős alapokat teremtenünk az Európai Külügyi Szolgálat létrehozásához. Nincs kétségem afelől, hogy az EKSZ tevékenysége egyre eredményesebb lesz, hozzájárul majd a színvonalas európai kül- és biztonságpolitika kialakulásához, valamint erősíti az Európai Unió szerepét a világszíntéren. Az EKSZ-nek a hatékony és eredményes pénzügyi gazdálkodás elveivel összhangban kell működnie. Idén további 9,5 millió eurót irányoztunk elő az EKSZ számára, de a tényleges költségeket csak a működés első évét követően lehet majd megállapítani, amikor az EKSZ tevékenységeivel kapcsolatos összes kiadást tartalmazó jelentés az Európai Parlament elé kerül. Az Európai Parlament is felelős szerepet játszik az EKSZ működésében, gondoskodik arról, hogy az EKSZ eredményesen használja fel a forrásait, és hogy az európai adófizetők pénze valóban hozzáadott értéket teremtsen a Közösség szakpolitikája szempontjából, illetve a polgárok számára.
<SPEAKER ID="043" NAME="Tadeusz Zwiefka">
a PPE képviselőcsoport nevében. - (PL) Bizonyos vagyok benne, hogy itt, a tisztelt Házban senkinek sincs kétsége afelől, hogy az Európai Külügyi Szolgálat fontos szerepet tölt be az Unió működésében. Az utóbbi hónapok során munkánk arra irányult, hogy megfelelő jogalapot teremtsünk a szolgálat számára, továbbá alkalmas eszközöket biztosítsunk jövőbeni eredményes tevékenységéhez. Sürgetett az idő, tárgyalásaink gyakorta nehezek voltak. Sok kérdésről megállapodtunk a Tanáccsal és a Bizottsággal, és remélem, hogy az általunk kidolgozott kompromisszumokból kedvező végeredmény alakul ki. A Jogi Bizottság feladata az volt, hogy az új szolgálat igényeinek megfelelő módosításokat javasoljon a személyzeti szabályzatban, amelyek garantálják a szolgálat függetlenségét és színvonalas tevékenységét. Úgy gondolom, hogy a Jogi Bizottság tegnap esti ülésén elfogadott módosítások ezeket valóban garantálják, bár én személy szerint - különösen egy kérdésben - nem tartom őket teljesen kielégítőnek. Azt gondolom, hogy az oly gyakran hangsúlyozott földrajzi egyensúly kérdését sokkal jobban is megoldhattuk volna. Természetesen üdvözlendőnek tartom a főképviselő nyilatkozatait, miszerint különösen odafigyel majd arra, hogy minden tagállam polgárai részt vegyenek a szolgálat munkájában, továbbá üdvözlendőnek tartom azt a rendelkezést is, hogy 2013-ban a főképviselő jelentésben mutatja be a szolgálat tevékenységét.
<P>
Az Unió diplomáciájának elvben európainak kellene lennie, és igazság szerint ebben nem kéne különösebb szerepet játszania a személyzet tagjai állampolgárságának. Viszont a világnézetünket alakítja az, hogy honnan származunk, és milyen gyökerekkel rendelkezünk, mivel e tényezők jelentősen befolyásolják, hogyan látjuk magunk körül a világot. Tény, hogy továbbra is vannak az intézményekben alulképviselt uniós tagállamok. Ha Európa valóban egység akar lenni a sokféleségben, akkor lehetőséget kell adni a sokszínűség megfelelő megőrzésére és megjelenítésére. Tulajdonképpen erről szóltak a földrajzi egyensúlyról lefolytatott vitáink, és nem arról, amit egyesek tévesen gondolnak, vélelmeznek - nem a tagállami kvóták rögzítéséről vitáztunk. Köszönöm az előadóknak a jó együttműködést, Ashton asszonynak pedig azt kívánom, hogy munkája során jó hasznát vegye majd erőfeszítéseinknek.
<SPEAKER ID="045" NAME="Hannes Swoboda">
az S&D képviselőcsoport nevében. - (DE) Elnök úr, először is őszintén köszönöm az előadók kiváló munkáját, köszönöm, hogy megszülethettek a kompromisszumok. Természetesen még nem mindenki elégedett, és megértem az aggályokat, különösen a földrajzi egyensúly kapcsán. Biztosíthatom azonban Saryusz-Wolski urat afelől, hogy mindannyiunknak - nem csak a tisztelt Ház új képviselőinek - törekednünk kell a jobb földrajzi egyensúly megteremtésére, és hogy mindannyiunknak - nem csak a nőknek - biztosítanunk kell a nemek közötti egészséges esélyegyenlőséget is. Ez szükségszerű, és én komolyan veszem az ígéreteket. Mindenképpen latba vetjük majd a tekintélyünket annak érdekében, hogy ezek megvalósuljanak.
<P>
Mindenekelőtt arról van szó, hogy a lehető legszínvonalasabb közös szolgálat jöjjön létre az Európai Unióban. Én nem látok ebben ellentmondást. Éppen ellenkezőleg, mindent közös nevezőre kell hoznunk, mert eljött a cselekvés ideje; ideje megmutatnunk, hogy elkötelezettek vagyunk az Európai Unió nemzetközi szereplővé válása mellett. Irán ügyében a főképviselő máris átvette a vezető szerepet, és nagyon fontos, hogy jó eredményt érjünk el itt. Fontos, hogy ne csak forrásokat biztosítsunk a Közel-Kelet számára, hanem részt vegyünk az ügyekben is, továbbá hogy ezt az adott kérdések megoldása érdekében, és ne presztízsvágyból tegyük. Ami Oroszországot illeti, pragmatikus, ám értékeken alapuló kapcsolatot kell kialakítanunk, különösen közös szomszédaink érdekében. Az Egyesült Államokkal egyenlő partnerként kell tárgyalnunk. Ahol problémák vannak, ott nyíltan kell ezekkel foglalkoznunk, hogy az Egyesült Államokkal együtt küzdhessünk a terrorizmus ellen, illetve a globalizáció alakítása érdekében. Kína új feltörekvő hatalom, és mi nem kívánjuk útját állni, de kifogást emelünk a nacionalizmus azon formája ellen, amely bizonyos fokú agresszivitással társul, különösen az ázsiai térségben. Szeretnénk Kínát hatékonyabban bevonni a nemzetközi közösség, többek között a nemzetközi intézmények tevékenységeibe.
<P>
Minden bizonnyal a főképviselő számára is az az egyik legfontosabb feladat, hogy az új többoldalú nemzetközi intézményekben megfelelő új befolyás- és hatalommegosztást tudjunk kialakítani, olyan környezetet, amely nem korlátozza az Európai Uniót, hanem elismeri az új globális szereplők színre lépését. Mindez óriási feladatokat ró a diplomáciai szolgálatra, végrehajtásukhoz pedig a főképviselőnek teljes körű támogatásunkra van szüksége. A belga elnökség - más szóval ön, Chastel úr - ugyancsak megfelelő támogatást ígért a főképviselőnek. Az ígéret szép szó, szép dolog gratulálni, de remélem, a külügyminiszterek is belátják, hogy nincs értelme egymás ellen kijátszani bennünket; valójában csak egy megoldás létezik: a külügyminisztereknek, a főképviselőnek és nekünk, parlamenti képviselőknek együtt kell erőteljesen képviselnünk Európát a külvilág felé.
<SPEAKER ID="047" NAME="Cecilia Wikström">
az ALDE képviselőcsoport nevében. - (SV) Először is köszönetet szeretnék mondani azért a kiváló együttműködésért, amelyet ezen a rendkívül fontos ügyön dolgozva tapasztaltunk.
<P>
Ashton bárónő előtt egyáltalán nem könnyű feladat áll most, hogy létrejön közös Európai Külügyi Szolgálatunk. A Tanáccsal és a Bizottsággal együtt azonban a Parlament lerakta egy eredményes képviseleti szervezet alapjait, amely valóban képes Európa, az európai értékrend és érdekek képviseletére a nagyvilágban.
<P>
A sokféleség Európa erőssége. Az Európai Uniót különböző hátterű, képességű és különböző tapasztalatokkal rendelkező emberek alkotják. A valamennyi tagállamunkból felvett nők és férfiak alkotta személyzettel működő Külügyi Szolgálat létrehozásával Európa legnagyobb erősségét és erőforrását hasznosítjuk. Ugyanakkor kétség sem férhet hozzá, hogy az új Külügyi Szolgálat státuszainak betöltésekor a képességeknek és a szaktudásnak kell dönteniük.
<P>
Az Európai Parlament szép mottója így szól: egység a sokféleségben. E szavak kötelezettségekkel járnak, mély értelmet hordoznak. Remélem, hogy Ashton bárónő irányítása alatt a Külügyi Szolgálat olyan valódi európai szolgálattá növi ki magát, amely valamennyi tagállam polgárait képviseli majd, nőket és férfiakat egyaránt. A közös Külügyi Szolgálatunknál dolgozókat egyértelműen az Unió egészének képviseletére kell kiképezni. Tiszta szívből kívánok sikert Ashton bárónőnek e fontos munkához.
<SPEAKER ID="049" NAME="Franziska Katharina Brantner">
a Verts/ALE képviselőcsoport nevében. - Elnök úr, minden résztvevőnek szeretnék gratulálni az eddigi együttműködéshez és eredményekhez. Sikerült megmentenünk a közösségi módszert és a fejlesztési prioritásokat. Növeltük a demokratikus ellenőrzés lehetőségét, különösen a KKBP terén. Lefektettük egy befogadó szemléletű, egyenlőségre és testületi szellemre épülő szolgálat alapjait. Köszönöm, Ashton asszony, hogy proaktív intézkedései között a nemek közötti esélyegyenlőségre és a földrajzi egyensúlyra irányuló képzési intézkedéseket is megemlítette. Köszönetet szeretnék mondani mindenkinek itt, a tisztelt Házban, továbbá Ashton asszonynak és az elnökségnek is.
<P>
De olyan korszerű szolgálatot hoztunk-e létre, amely több egy huszonnyolcadik nemzeti diplomáciai szolgálatnál? Mi az Európai Külügyi Szolgálat hozzáadott értéke?
<P>
Úgy gondolom, ez még nem egy lejátszott mérkőzés. Először is a különböző szakpolitikákat kell hozzá eredményesen összehangolni. Továbbra is látni szeretném azokat a szerkezeti megoldásokat, melyekkel ezt elérhetjük.
<P>
Másodsorban javítanunk kell a válságkezelést és a konfliktus-megelőzést. Ez lehet az Európai Unió hozzáadott értéke. Mindez a "megfelelő szerkezet” kiépítésének függvénye, továbbá attól függ, hogyan hasznosítjuk az új státuszokat, illetve a Tanács és a Bizottság szinergiái révén létrejövő státuszokat. Ennek értelmében több helyettes nagykövetre lesz-e szükség? Vagy az ön feladata lesz, Ashton asszony, hogy elküldjön egy SMS-t? A XXI. században élünk. A diplomaták hagyományos szerepköre még a XIX. században alakult ki. Nem kéne megvitatnunk, hogy tényleg szükség van-e ezekre az emberekre, illetve mire kellenek ők nekünk?
<P>
Remélem, az ön létesítési tervében és személyzeti prioritásaiban visszaköszönnek majd az ígért prioritások, és a szervezet valóban hozzáadott értéket állít majd elő - ez ugyanis nem minden nemzeti diplomáciai szolgálatnak sikerül. Számunkra két prioritás létezik: a konfliktus-megelőzés és a polgári válságkezelés. Létre lehetne hozni például egy mediációs cellát, azaz egy közvetítő szerepet betöltő egységet.
<P>
Ami az emberi jogokat illeti, szeretnénk, ha a szolgálat erőteljesen, megfelelő kapacitással, a legmagasabb szinten képviselné az emberi jogok ügyét. A nemek közötti esélyegyenlőség nem ér véget a személyzeti prioritásoknál. A nemek közötti esélyegyenlőség általános érvényesítését, továbbá a missziók és mandátumok kiemelt kezelését is feltételezi. E tekintetben úgy gondolom, jó ötlet lenne áttekinteni, felülvizsgálni a már lezárult KBVP-missziókat, hogy levonjuk a múltból adódó tanulságokat az ön szolgálatának jövője szempontjából, Ashton asszony. Úgy gondolom, ez mindannyiunk számára előrelépést jelentene.
<P>
Mindenkinek sok szerencsét kívánok, készen állok a jövőbeni konstruktív együttműködésre.
<SPEAKER ID="051" NAME="Zbigniew Ziobro">
az ECR képviselőcsoport nevében. - (PL) Az Unió 27 tagállam szövetsége, és ennek az Európai Uniót kifelé képviselő intézmény felépítésében is tükröződnie kellene. Nem szabad olyan benyomást keltenünk, mintha egyes országokat figyelmen kívül hagytak volna az új szolgálat létrehozásakor. A szolgálatnak a különböző európai nemzeti hagyományokat, így a diplomáciai hagyományokat is tükröznie kellene. Ezért a képviselők egy csoportja velem együtt olyan módosító rendelkezést dolgozott ki, amely bevezeti a földrajzi egyensúly szempontját. Ennek értelmében hasonló hozzáértéssel rendelkező pályázók esetében a földrajzi kritérium döntené el a kinevezést. Ez a megoldás tehát nem mereven alkalmazná a földrajzi kritériumot a jövőbeni szolgálat személyzetének felvétele során, hanem rugalmas kiegészítő intézkedésként működne. Egy ilyen rendelkezés elfogadásával csökkennének a jelenlegi aránytalanságok, továbbá lehetőséget teremtenénk arra, hogy idővel reprezentatívabbá tegyük a szolgálatot. Szeretném hangsúlyozni, hogy ebben a megoldásban továbbra is az intézkedéseket kidolgozók számára oly fontos hozzáértés maradna a központi kritérium.
<SPEAKER ID="053" NAME="Willy Meyer">
a GUE/NGL képviselőcsoport nevében. - (ES) Elnök úr, mivel képviselőcsoportom részéről ma én vagyok az első felszólaló, engedjék meg, hogy az Egységes Európai Baloldal/az Északi Zöld Baloldal képviselőcsoport nevében elmondjam: támogatjuk a Sarkozy elnök antiszociális intézkedései ellen általános sztrájkkal tiltakozó francia munkásokat.
<P>
Az elnök úr a vitát megnyitó felszólalásában említette, hogy késnek a Tanács képviselői: ennek oka a blokád volt. Több blokád alakult ki, általános sztrájk kezdődött, amely képviselőcsoportom reményei szerint teljes sikert hoz majd, és eléri, hogy Európa-szerte kiigazítsák ezeket az antiszociális szakpolitikákat.
<P>
Szeretném megköszönni képviselőtársaimnak az elvégzett munkát, ám egyben arról is tájékoztatom őket, hogy képviselőcsoportom sajnos tartózkodni fog a holnapi szavazáson. Nem szavazunk a javaslat ellen, de mellette sem áll módunkban szavazni, mivel úgy tekintjük, hogy sajnos nem sikerült elérni a célnak megfelelő eredményt. Célunk ugyanis az volt, hogy a tisztelt Ház átfogó ellenőrzési lehetőséget kapjon a Külügyi Szolgálat felett. Természetesen nem volt lehetőség a szerkezet átalakítására, hiszen nem ez volt a szóban forgó ügy, továbbá ez a biztonságot és külpolitikát felvállaló szerkezet nem győzött meg bennünket.
<P>
Nagyon jelentős demokratikus csatát vívtunk a nemzeti parlamentekben - legalábbis a hazám parlamentjében - a biztonsággal kapcsolatban, a teljes ellenőrzés érdekében, hogy még az esetleges külföldi csapatbevetéseket is átfogóan ellenőrizhesse a Parlament.
<P>
Mivel igen messze vagyunk egy ilyen ellenőrzési lehetőségtől, holnap nem fogjuk megszavazni a javaslatot. Végezetül ettől függetlenül szeretném önöknek megköszönni az elvégzett munkát.
<SPEAKER ID="055" NAME="Fiorello Provera">
az EFD képviselőcsoport nevében. - (IT) Elnök úr, hölgyeim és uraim, amikor az új diplomáciai szolgálat szerkezeti felépítését meghatározzuk, nem szabad újra elkövetnünk a múlt hibáit; áramvonalas, költségkímélő, és mindenekelőtt hatékony testület létrehozására kell törekednünk. Egy európai szakpolitikai eszközként működő szolgálatnak - és itt hangsúlyozom az "európai” jelzőt - nem a földrajzi származásuk vagy nemük alapján, hanem a minőség alapján kell kiválasztania a személyzetet.
<P>
Egyetértek, hogy a tagállamoknak megfelelően képviseltetniük kell magukat az új szolgálat szervezetében, és hogy helyes lenne nagy arányban nőket alkalmazni. Ez azonban nem élvezhet elsőbbséget az érdemek és a szakmai kiválóság kritériumaival szemben. Ehelyett hátrányos megkülönböztetés nélküli egyenlő esélyt kell biztosítanunk mindenki számára a státuszok betöltésére.
<P>
Ami a képzést illeti, léteznek hozzáértő, kiváló képzést nyújtó helyek, például a firenzei Európai Egyetemi Intézet. Ennélfogva úgy gondolom, hogy nulláról felépíteni egy európai diplomáciai akadémiát helytelen és költséges is lenne.
<SPEAKER ID="057" NAME="Angelika Werthmann" AFFILIATION="NI">
(DE) Elnök úr, hölgyeim és uraim, ahhoz, hogy a nemzetközi porondon eredményesebben tudjuk képviselni az európai államok érdekeit, előre meg kell vitatnunk a külpolitikai intézkedéseket, és azután egységes hangon kell őket kommunikálnunk a külvilág felé. Az Európai Külügyi Szolgálattal egységes keretbe igyekszünk helyezni az Unió külpolitikai eszközeit. A meglévő erőforrásokat összefogjuk, és újak hozzáadásával tesszük teljessé a képet.
<P>
Ahogyan képviselőtársaim jelentésében áll, e struktúra újszerűségére való tekintettel ambiciózus rendelkezéseket kell alkalmazni az átláthatóság, valamint a költségvetési és pénzügyi elszámoltathatóság érdekében. Részletes rálátással kell rendelkeznünk az EKSZ feladataira és személyzetére.
<P>
Az Európai Parlament költségvetési szuverenitásának EKSZ-re való kiterjesztése érdekében a szolgálatot a Bizottság szervezetébe kell betagozni, az Európai Parlamentnek pedig költségvetési hatóságként meg kell kapnia a számlák hatékony ellenőrzéséhez szükséges valamennyi információt. A Tanács mentesítését továbbra is napirenden tartjuk.
<P>
Az EKSZ csak akkor viselheti ezt a nevet, ha minden tagállam méltányosan képviselteti magát benne. Másrészt természetesen a pályázók szakképesítését kell előnyben részesíteni. Ezek után szeretnék rátérni a nők arányára. Ez sokkal kisebb, mint amit szeretnék, és ezennel arra szólítok fel, hogy megfelelő szakképesítéssel rendelkező nők kerüljenek ezekbe a státuszokba. Ugyanis léteznek ilyenek.
<SPEAKER ID="059" NAME="Elmar Brok" AFFILIATION="PPE">
(DE) Elnök úr, Ashton bárónő, biztos úr, hölgyeim és uraim, Frank Sinatrát csak így emlegették: "a Hang”. Mégis mi lett volna belőle nagyzenekar nélkül? Ashton bárónő, most ön Európa hangja, és a Külügyi Szolgálattal nagyszerű zenekart is kap. Remélem, kihasználja a zenekar nyújtotta lehetőséget, előtérbe hozza Európa hangját, és megvédi az érdekeinket. Európa elsődleges prioritása, hogy őrködjön a kontinens békéje felett, a nemzetközi kihívások fényében a következő nagy feladat pedig az európai érdekek képviselete a világban - az energiaellátás biztonságától kezdve a terrorizmus elleni harcon át a globalizációig, és még sok más területen. E tekintetben különleges szerep hárul önre és szolgálatára. Tehát a polgáraink érdekében elért előrelépés igen erősen az ön munkáján, illetve zenekarának teljesítményén múlik.
<P>
Eljárásunk során sikerült erősítenünk a Parlament szerepét az együttműködésben, az ellenőrzésben és a tájékoztatáshoz való jog érvényesítésében, egyebek között a költségvetés vonatkozásában is. Sikerült megőriznünk a közösségi politikák közösségi jellegét, és elértük, hogy a személyzet több mint 60 százaléka közösségi tisztviselő legyen. Biztos vagyok benne, hogy a Tanács javaslatához képest nekünk jobb földrajzi egyensúlyt és nemek közötti paritást sikerült bevezetnünk. Ezt nem a kormányok érték el: mi végeztük el helyettük a feladatot. Továbbá ha ez most már jogilag kötelező érvényű, és 2013-ban még felül is kell vizsgálni, akkor a tisztelt Ház kiváló eredményt könyvelhet el - jó kompromisszumot értünk el az intézmények között.
<P>
Ezt az eszközt nekünk is figyelnünk kell. Ezt kellő rugalmassággal meg is tesszük, de nyomást gyakorlunk majd annak érdekében is, hogy ön, Ashton bárónő sikerrel elláthassa a feladatát. E téren számíthat a támogatásunkra, de biztos lehet a kritikánk felől is, amennyiben nem értünk egyet, én úgy hiszem ugyanis, hogy csak akkor állhatunk egymás mellé ebben az ügyben, ha a polgárainknak van jövőjük.
<SPEAKER ID="061" NAME="Adrian Severin" AFFILIATION="S&amp;D">
Elnök úr, csak akkor lesz sikeres az európai egyesítés, ha hosszú távú jövőképpel rendelkezünk arról, hogyan kell érvényesítenünk közös érdekeinket az Unió határain túl, a nagyvilágban.
<P>
Ez a jövőkép csak ambiciózus, elszámoltatható, hatékony és közösségi szemléletű Külügyi Szolgálattal tartható fenn. E szolgálat csak akkor működhet eredményesen, ha személyzetét érdemek alapján veszik fel.
<P>
Úgy hiszem, legtöbbünk egyet tud érteni ezekkel az elvekkel. Az ördög azonban a részletekben rejlik. Éppen a részletek okán alakult ez az eredetileg szakmainak szánt egyeztetés szenvedélyes, mély megosztottsággal fenyegető politikai vitává.
<P>
Nincs dilemma a közösségi szemlélet és a kormányköziség, az érdem és a kvóták, a régi és új tagállamok között. Ennek ellenére a közösségi szemlélet diadalához az kell, hogy minden tagállam minden polgára azt érezze, hogy méltányos bánásmódban részesül az érdemei alapján.
<P>
Az érdemek kritériumának érvényesülését a kiválasztás kiegyensúlyozott eredményén kell majd lemérnünk, mivel úgy hiszem, Isten az erényeket és hibákat kiegyensúlyozottan osztotta el férfiak és nők, idősek és fiatalok, kicsik és nagyok, gyengék és erősek, nyugatiak és keletiek stb. között.
<P>
Tény az, hogy egyesek az Unióban - főként, de nem kizárólag az új tagok között - hátrányos megkülönböztetést éreznek. Még akkor is tisztelettel és óvatossággal kell ezt kezelnünk, ha az érzés esetleg téves, hiszen számunkra az egység a legfontosabb.
<P>
Nem a kritériumokat kérdőjelezik meg, hanem hiányolják azok megfelelő bővítésének garanciáit, illetve nyilvánvaló egyensúlytalanság esetén a korrekció alkalmazását.
<P>
Csak reményemet fejezhetem ki afelől, hogy a főképviselő korrigálja majd az egyensúlytalanságokat az ilyen érzéseknek a jelek szerint táptalajt adó folyamatban, továbbá remélem azt is, hogy a jövőbeni európai diplomáciai akadémia vagy hasonló intézmény elősegíti majd a hozzáértő, közös érdekeinkhez és az európai intézményekhez hű diplomáciai testület kialakítását.
<SPEAKER ID="063" NAME="Gerben-Jan Gerbrandy" AFFILIATION="ALDE">
(NL) Elnök úr, ebben a vitában, amelynek középpontjában az Európai Külügyi Szolgálat (EKSZ) felügyelete és szervezeti felépítése áll, nem szabad szem elől tévesztenünk, hogy olyan általános érdekű szolgálatról van szó, amelyhez különösen nagy érdekünk fűződik. Egyik legnagyobb lépésünk lehet ez egy valódi, teljes jogú európai külpolitika felé.
<P>
Még hazámban is, amely, attól tartok, egyre inkább befelé fordul, az új koalíciós kormány figyelemmel kíséri a feladatok átadását az új EKSZ részére. Kétségtelen, hogy ez eddig a konzuli feladatkört érintette, ám meggyőződésem, hogy más diplomáciai feladatokat is európai szinten lehet a leghatékonyabban kezelni.
<P>
Elnök úr, ma különösen az EKSZ pénzügyi és szervezeti vonatkozásaival foglalkozunk, és ezek fontos szempontok. A szolgálat csak akkor válik teljesen működőképessé, ha megfelelő átláthatóságot teremtünk, illetve megfelelő pénzügyi felelősséget érvényesítünk. Ennélfogva nagy örömömre szolgál az intézmények között létrejött, az indulást lehetővé tevő megállapodás. Ez veszélybe került, mivel a Parlament igen részletes elvárásokat tett le az asztalra. Tény, hogy mi a Liberálisok és Demokraták Szövetsége Európáért Képviselőcsoport részéről némileg elleneztük ezeket.
<P>
Ennek ellenére gratulálni szeretnék az előadóknak. Jó csomag alakult ki, amely képviselőcsoportom teljes támogatását élvezi. Mindenekelőtt remélem, hogy a holnapi szavazást követően igen gyorsan létrejöhet a szolgálat, és megkezdheti működését.
<SPEAKER ID="065" NAME="Charles Tannock" AFFILIATION="ECR">
Elnök úr, a hibrid sui generis EKSZ létrejöttét komoly viták övezték, Ashton főképviselő azonban dicséretre méltóan alakított ki konszenzust egy olyan időszakban, amikor az európai vezetők figyelmét az euróövezet válsága kötötte le. A brit konzervatívok attól félve ellenezték a szolgálat létrejöttét, hogy az veszélyezteti az önálló brit külpolitika alkalmazását. Most, hogy a szolgálat immár politikai realitássá vált, a brit érdekek hathatós előmozdítása és védelme érdekében konstruktívan részt fogunk benne venni.
<P>
Ennek egyik módjaként lobbizni fogunk, hogy a szolgálat státuszait brit EU-tisztviselők és a brit külügyminisztérium diplomatái is betölthessék, mivel az Egyesült Királyság meglepő módon alulképviselteti magát az európai uniós intézményekben. Miközben az új szolgálatnak reprezentatívan kell tükröznie az EU 27 tagállamát, főleg és elsősorban az érdemekre kell épülnie.
<P>
Végezetül: a tagállamok komoly mértékben csökkentik a közkiadásokat. Az EU-nak megértő hozzáállást kell tanúsítania a megszorítási igények iránt, különösen az EKSZ költségvetése tekintetében. Létfontosságú a költségvetési semlegesség, ha azt akarjuk, hogy az Európai Külügyi Szolgálat Európa valamennyi polgárának bizalmát, támogatását elnyerje és megőrizze.
<SPEAKER ID="067" NAME="Jiří Maštálka" AFFILIATION="GUE/NGL">
(CS) A most létrejövő Európai Külügyi Szolgálat (EKSZ) teljesen új eszköz az Európai Unió külpolitikájának intézményesítésére. Pillanatnyilag két alapvető gondot látok ezzel a folyamattal kapcsolatban.
<P>
Először is világos, hogy a kül- és biztonságpolitika a tagállami szuverenitás része. Elvi kérdésekben hozott döntéseknél továbbra is érvényes a vétójog, ezért nem alakult ki egységes európai uniós külpolitikai álláspont olyan nagy horderejű döntésekben, mint az iraki beavatkozás vagy Koszovó elszakadása. Ez jelentősen korlátozza a létrejött külügyi szolgálat tematikáját, komoly politikai döntések tekintetében ugyanis a szolgálat legfeljebb támogathatja az egyes országok döntéseit vagy hallgathat.
<P>
Vita tárgyát képezi a diplomáciai szolgálat összetétele, az eddigi tájékoztatás szerint az új tagállamokat finoman szólva figyelmen kívül hagyták a csapat összeállításánál.
<SPEAKER ID="069" NAME="Marta Andreasen" AFFILIATION="EFD">
Elnök úr, miközben igazából sosem övezte Európa-szerte tetszés az Európai Külügyi Szolgálat gondolatát, az EU-bürokráciának sikerült eladnia azzal, hogy költségvetési szempontból semleges.
<P>
Most jövünk rá, hogy költségvetési szempontból nem semleges, sőt 34 millió euróval többe kerül majd az eredetileg tervezett 441 millió eurónál. A többletköltség már akkor ismertté válik, amikor a szervezet még nem is teljesen működőképes.
<P>
A költségvetési rendeletről szóló jelentés azt irányozza elő, hogy a Bizottság főkönyvelője és belső könyvvizsgálója lássa el ezeket a feladatokat az EKSZ-nél is, holott a madridi megállapodás szerint az EKSZ önálló, saját pénzügyi és ellenőrzési vezetővel rendelkező intézmény lett volna. Úgy tűnik, a júniusi madridi megállapodás nem volt kőbe vésve. Immár teljes a zűrzavar az EKSZ felépítése körül.
<P>
A Lisszaboni Szerződés eme újdonságának végrehajtása gyalázatosan fest, de meg kell mondanom, hogy ez nem lep meg. Viszont, mint mindig, ezúttal is az adófizetők fizetik meg e "hatékonyságok” árát.
<SPEAKER ID="071" NAME="Lucas Hartong" AFFILIATION="NI">
(NL) Elnök úr, milyen szomorú - sőt tragikus - nap a mai. Ashton bárónő új Európai Külügyi Szolgálatáról (az EKSZ-ről) folytatunk vitát. A hollandok sosem kaptak lehetőséget, hogy véleményt nyilvánítsanak a Lisszaboni Szerződésről, és most ezt a milliókat felemésztő EKSZ-t is lenyomják a torkunkon. Ez sértés a demokráciára nézve.
<P>
Az EKSZ már az év hátralévő részében is, majd jövőre ismét sok millió euró többletköltséggel jár számunkra. Az eurokraták politikai hobbija pénzbe kerül, ám nekünk semmi eredményt nem hoz. Hadd szögezzem le tisztán és világosan, hogy a Holland Szabadságpárt (PVV) soha, semmilyen körülmények között nem fogja támogatni ezt az Európai Unió laboratóriumában összetákolt szörnyeteget. Nemet mondunk az EKSZ-re, nemet mondunk az európai szuperállamra, és igent mondunk a szuverén tagállamok által alakított valódi szabadságra és demokráciára.
<SPEAKER ID="073" NAME="Jan Kozłowski" AFFILIATION="PPE">
(PL) Hölgyeim és uraim, az Európai Külügyi Szolgálat felépítését megvitatva nem szabad sem megkerülnünk, sem mellékesnek tekintenünk a személyzet megfelelő földrajzi egyensúlya fenntartásának ügyét. Jelenleg a "régi 15-ökből” származó alkalmazottak száma jelentősen, aránytalanul meghaladja az új tagállamokból származókét. Néhány számadatot említek: a legutóbbi kinevezések előtt 115 nagykövetből mindössze kettő származott az Unióhoz 2004-től csatlakozott országokból. A nemrég kinevezett 29 nagykövet közül csak négy származik az új tagállamok valamelyikéből.
<P>
Nem hagyhatjuk, hogy ez a megosztottság szabállyá szilárduljon a jövőbeni Külügyi Szolgálatnál. Megfelelő földrajzi képviselet nélkül nem hozhatunk létre erős, mindannyiunk érdekében hathatósan fellépő Külügyi Szolgálatot. Lady Ashton főképviselő szavaival élve egy ilyen szolgálatra büszkék sem leszünk. Arról is meg vagyok győződve, hogy az átmeneti időszak - melynek során az új tagállamok aránytalanul alacsony képviseltsége fokozatosan nő - nem teszi lehetővé célunk hatékony, eredményes elérését, vagyis azt, hogy kulcsszereplővé tegyük az Európai Uniót a nemzetközi porondon.
<SPEAKER ID="075" NAME="Kristian Vigenin" AFFILIATION="S&amp;D">
(BG) A mai ülésünk az utolsó lehetőség, hogy itt, a Parlamentben megvitassuk az Európai Külügyi Szolgálat szerkezeti felépítését, finanszírozását és működésének általános keretét. Holnaptól, amikor is elvben meg kell hoznunk a végző döntéseket, már tényleges eredményeket várunk. Természetesen határozottan bízom abban - még a mai vita alakulása után is -, hogy az Európai Parlament európai intézményként ötleteket ad, segíti, bátorítja az új szolgálatot, hogy eredményesen, sikerrel aktívabb, láthatóbb szerepet érjen el az Európai Unió számára a nemzetközi színtéren.
<P>
Tulajdonképpen az Európai Külügyi Szolgálat talán a Lisszaboni Szerződés legláthatóbb eredménye. Mindannyian, akik a Szerződést támogattuk, azt szeretnénk, ha ez a szolgálat sikeres lenne.
<P>
Engedje meg, hogy elmondjam önnek, Lady Ashton, hogy egy erősen kiegyensúlyozatlan igazgatási szervezetet örökölt, és valahogy úgy alakult, hogy a kritika főként önre zúdult. Valóban igaz, hogy az év eleje óta, amióta ön főképviselő és alelnök, az új tagállamokból mindössze egyetlen európai uniós küldöttségvezetőt neveztek ki.
<P>
Határozottan cáfolni szeretném azt az elképzelést, hogy a szakképesítés ellentmondana a földrajzi egyensúly szempontjának. Éppen ellenkezőleg, úgy hiszem, hogy a földrajzi egyensúly nagyon is összhangban áll a magasabb szakképesítésekkel. Ennélfogva reméljük, hogy mostantól fogva teljesíti, amit vállalt.
<SPEAKER ID="077" NAME="Alexander Graf Lambsdorff" AFFILIATION="ALDE">
(DE) Elnök úr, az Európai Külügyi Szolgálat a Lisszaboni Szerződés egyik legnagyobb horderejű döntése. Mindössze hat hét múlva Ashton bárónő már nem elsősorban az EU külügyminisztériumának létrehozásáért felelős miniszter, hanem Európa külügyminisztere lesz, és ez jó. A változás december 1-jével következik be, és nagyon sok sikert kívánok ehhez a munkához.
<P>
Számos vitát tartottunk, és komoly eredményeket értünk el. Politikai csatánk sikerrel járt. Megszűnt a régi közös kül- és biztonságpolitika kapcsán emlegetett demokráciahiány, fokozódott az elszámoltathatóság, és színvonalasabbá vált a nyilvános vita. Szigorúbb ellenőrzést kap a költségvetés, kialakultak a valódi csapatszellem feltételei, a nemzeti diplomaták pedig - amennyiben szeretnének - az Európai Külügyi Szolgálatnál maradhatnak. Nem lesznek földrajzi kvóták - helyenként olyan benyomásuk alakulhatott ki, hogy ez itt a legfontosabb kérdés, holott határozottan nem az. Németország számára komoly előnnyel járna egy ilyen kvóta, én ennek dacára ellenzem. Közös képzési formát biztosítanak majd. Hiszem, hogy összeálltak a sikeres EKSZ előfeltételei.
<P>
Más szóval az Európai Parlament majdnem elégedett. Akkor lennénk igazán elégedettek, ha most élnének a lehetőséggel, és létrehoznák az ígért konfliktusmegelőző és válságkezelő szerkezetet. Akkor kezdettől fogva megjelenne Európa hozzáadott értéke.
<SPEAKER ID="079" NAME="Mirosław Piotrowski" AFFILIATION="ECR">
(PL) Megrökönyödéssel tapasztaljuk, hogy a Külügyi Bizottság tagjainak többsége által támogatott javaslat az Unió Külügyi Szolgálatának kiegyensúlyozott földrajzi képviselet mellett történő létrehozásáról komoly akadályokba, sőt elszánt ellenállásba ütközik. Az Unió diplomáciai kirendeltségein dolgozók felvételére vonatkozó elvek kidolgozása kapcsán is egyértelmű nehézségek mutatkoztak. Nem szabad, hogy egyes nagy tagállamok önzése háttérbe szorítsa az Uniót hosszú időn át vezérlő szolidaritás és reprezentativitás elvét. A diplomáciai kirendeltségek státuszainak elosztása Ashton asszony kezében van, aki ma körünkben tartózkodik, és aki saját kizárólagos hatáskörben dönt a kinevezésekről. A világ száznál jóval több diplomáciai kirendeltségének státuszaiból Lengyelország, az Európai Unió hatodik legnagyobb tagállama mindössze kettőt kapott. Érdemes tehát feltenni a kérdést, vajon milyen kritériumok alapján döntött a biztos asszony, amikor így osztotta el a kinevezéseket. Mindenkit emlékeztetni szeretnék arra, hogy tulajdonképpen a tisztelt Ház dönt az Unió diplomáciáját alakító költségvetés szerkezetéről.
<SPEAKER ID="081" NAME="Raffaele Baldassarre" AFFILIATION="PPE">
(IT) Elnök úr, az Európai Külügyi Szolgálat szervezetét létrehozó és működését szabályozó tanácsi határozat meghozatala után ma az a feladatunk, hogy a költségvetési rendelet és az Unió tisztviselőire érvényes személyzeti szabályzat módosítása révén ezt a határozatot a gyakorlatba átültessük.
<P>
E tekintetben a számunkra nehéz tárgyalásokat eredményező jelentés mindössze egyetlen vonatkozását szeretném kiemelni: az európai diplomáciai testület földrajzi egyensúlyának kérdését. Egyes képviselők tulajdonképpen más kritériumokat szerettek volna a személyzet kiválasztása terén; helyénvalóbbnak tartották volna a származási ország és az állampolgárság kritériumának érvényesülését. Ezeket a javaslatokat sikerült kiegyensúlyozott kompromisszumos módosításokkal megkerülni; a módosítások kötelező országkvóták nélkül is lehetővé teszik a földrajzi egyensúly és a nemek közötti esélyegyenlőség érvényesítését. Az ország alapú kiválasztási kvóták tulajdonképpen nem nyújtottak volna megfelelő, illetve kívánatos megoldást.
<P>
Az európai integráció már több mint 50 éve zajlik, és most hozzuk létre az Unió első igazi diplomáciai testületét. Olyan helyzetbe kell hoznunk, hogy közös külpolitikát alakíthasson ki, hogy az Unió érdekeit szolgálhassa a nemzetközi színtéren. Ahhoz, hogy képes legyen ezt a feladatot végrehajtani, alapvető fontosságú, hogy a személyzete az Uniót és ne azokat a tagállamokat képviselje, amelyek állampolgára, illetve amelynek diplomáciai tisztviselője volt. Tegnap, a Rapkay-jelentés elfogadásakor ezt az irányvonalat képviselte a Jogi Bizottság, és remélem, a plenáris ülésen tartott szavazás is ezt az irányvonalat viszi majd tovább.
<SPEAKER ID="083" NAME="Zoran Thaler" AFFILIATION="S&amp;D">
(SL) Erős Európai Unióra van szükségünk, amely mind a 27 tagállamot, nem csak azok egy kisebbségét képviseli. Sok sikert kívánunk az Európai Külügyi Szolgálatnak (EKSZ-nek). Szükségünk van rá nekünk, Európa polgárainak, szüksége van rá az Európai Uniónak, sőt az egész világnak.
<P>
Hogyan biztosíthatjuk, hogy az EKSZ az Európai Unió valamennyi polgárát szolgálja? Hogyan biztosíthatjuk hatékonyságát és sikerét, hogyan érhetjük el, hogy valóban Európa legszínvonalasabb, crème de la crème szolgálata legyen? Ez csak akkor sikerülhet, ha az Európai Unió minden, ismétlem, minden tagállamának állampolgárai közül alkalmaz diplomatákat.
<P>
Az Európai Unió erejét, egységét mi sem veszélyeztetheti jobban, mint egy olyan helyzet, amelyben az EU-t főként hat tagállam polgárai képviselik. Az Ashton asszony által megörökölt jelenlegi szolgálat létszámának kétharmadát mindössze hat ország állampolgárai közül alkalmazták. Mi lesz a többi 21 országgal? Mi lesz az új tagállamokkal?
<P>
Ennélfogva sajnálatosnak gondolom, hogy nem fogadjuk el a Külügyi Bizottság és a Költségvetési Bizottság által már elfogadott rendelkezéseket, ezek ugyanis segítenének orvosolni az utóbbi legalább tíz év, ismétlem: tíz év legnagyobb aránytalanságát.
<P>
Erős, mind a 27 tagállamot figyelembe vevő Európai Unióra van szükségünk.
<SPEAKER ID="085" NAME="Marek Siwiec" AFFILIATION="S&amp;D">
(PL) Ma egy minden szempontból kivételes folyamat ér véget - egy új európai intézmény létesítésének eljárása. Én az új tagállamokat képviselem, és csodálattal figyeltem, hogyan valósul meg az integráció a gyakorlatban, hogyan alakul az intézmények közötti tülekedő versengés, s végül hogy jön létre az a szervezet, amely a szándékok szerint kialakítja az Európai Unió oly igen hiányzó közös külpolitikáját. Ez lehetségesnek bizonyult, és a Parlament is részt vett a folyamatban. Nagyon büszkék vagyunk rá, hogy aktív résztvevői lehettünk. Az új szolgálat az Európai Unió egészét, nem pusztán egyetlen intézményét szolgálja.
<P>
Az integráció azonban emellett az új és a régi országok közötti integrációról is szól. Mondjuk ki őszintén: csak részben jó a vizsgaeredmény. Kérdések és kételyek ma mindössze annak kapcsán merülnek fel, hogy a biztos asszony, a Bizottság alelnöke köteles gondoskodni a felvételi döntések maradéktalan átláthatóságáról és arról, hogy valóban a legalkalmasabb pályázókat nevezzék ki. Ha ez megvalósul, akkor én nem fogok földrajzi paritásért küzdeni, számomra ugyanis a földrajzi paritásnál sokkal fontosabb a tudás és a szakképesítések paritása - e téren azonban bizonyítania kell, Ashton asszony.
<P>
(Az elnök félbeszakítja a felszólalót)
<SPEAKER ID="087" NAME="Monika Flašíková Beňová" AFFILIATION="S&amp;D">
(SK) Ma egyedülálló törekvésről vitázunk itt, közös európai külügyi szolgálatunkról van szó.
<P>
Ki kell emelnem, hogy bár mindegyik szereplő meghúzta a maga vonalát a homokban, az előadóknak mégis sikerült mindenki számára elfogadható kompromisszumot kidolgozniuk, amely, bízom benne, holnap az Európai Parlament támogatását is megkapja. Elég aggasztónak tartom, hogy a legtöbb felszólaló mindössze egyetlen témára, a földrajzi és etnikai képviselet kérdésére összpontosított, s csak kevesen szóltak a folyamat mögött meghúzódó elképzelésről, gondolati háttérről. Hölgyeim és uraim, az Európai Unió geopolitikai pozíciója folyamatosan gyengül, és a közös külügyi szolgálat létrehozása az a lépés, amely visszahelyezheti az EU-t a nagyhatalmak sorába.
<P>
Határozottan bízom benne, hogy Ashton bárónő a kiválasztás során valóban képviseleti lehetőséget ad az EU mind a 27 tagállamának, miközben főleg és elsősorban az EU-t, közös európai eszménket képviseli majd.
<SPEAKER ID="089" NAME="Elisabeth Köstinger" AFFILIATION="PPE">
(DE) Elnök asszony, az Európai Unió közös kül- és biztonságpolitikája terén a jövőben az Európai Külügyi Szolgálat veszi át a főszerepet. Ahhoz, hogy megfelelően helyt álljon ebben a szerepben, egyértelmű szabályokra van szükség, amelyek révén az EKSZ zökkenőmentesen, hatékonyan végezheti a munkáját. Különösen az EKSZ pénzügyi ügyleteinek megfigyelését érintő garanciára hívnám fel a figyelmet, ezekkel részletesen foglalkozik Gräßle asszony és Rivellini úr jelentése. Legfontosabb elemei mindenekelőtt a Parlamentnek benyújtandó éves megbízhatósági nyilatkozatok és tevékenységi jelentések, valamint az Európai Parlament mentesítési jogköre. Üdvözlendőnek tartom azt a megközelítést is, hogy egy adott tagállamból származó alkalmazottak pénzügyi szabálytalanságaiért a tagállam vállalja a felelősséget. Teljes mértékben támogatom ezt a jelentést, amely fontos lépést tesz a helyes irányba.
<SPEAKER ID="091" NAME="Richard Howitt" AFFILIATION="S&amp;D">
Elnök asszony, mindenekelőtt gratulálni szeretnék a főképviselőnek, hogy régi parlamenti hagyományokat folytatva átment a másik oldalra. A legtöbb politikus elveszti a barátait, ha ezt teszi, ő azonban, ebben biztos vagyok, ma éppen barátokra tett szert.
<P>
Továbbra is lesznek néhányan itt, a tisztelt Házban, akik számon tartják, hány percet töltött az egyik, és hány percet a másik oldalon, aztán ennek alapján elfogultsággal vádolják majd meg, s természetesen nekem magamnak is vannak kérdéseim az új szolgálattal kapcsolatban.
<P>
Teljes mértékben igenlem a válságkezelést, szeretném, ha az emberi jogok kérdése általános érvényre jutna, és összekapcsolódna a kereskedelemmel, továbbá együtt érzek a számos kelet-európai kollégánk által elmondottakkal, de maradéktalanul bízhatok-e abban, hogy ön a Szerződés szellemével teljes összhangban hozza létre ezt a szolgálatot? Bízom-e abban, hogy ön továbbra is összehangolja és egységesen képviseli az Európai Unió különböző érdekeit? Teljes mértékben bízom-e abban, hogy ön élete végéig hű marad az egyenlőség és a reprezentativitás elvéhez?
<P>
Igen, bízom ebben, és a holnapi szavazással a Parlament is bizalmat ad önnek.
<SPEAKER ID="092" NAME="Ivo Vajgl" AFFILIATION="ALDE">
(SL) Az Európai Külügyi Szolgálat (EKSZ) pénzügyi alapjainak ügyében épp olyan bonyolult volt kompromisszumra jutni, mint amilyen bonyolult Európa.
<P>
Kemény feladat lesz minden esetben összehangolni az érdekeket, mivel más és más a történelmi hátterünk. Továbbra is tény azonban, hogy az ész, tapasztalat, bölcsesség és jóindulat szinte bizonyosan arányosan oszlik el Európa-szerte, és valójában ez az alap köt bennünket össze, ez nyitja meg számunkra a jövő lehetőségeit.
<P>
Úgy gondolom, nagyon jó lenne, ha a jövőben ugyanannyi figyelmet szentelnénk a külpolitikára, azaz Európa világméretű külpolitikai szerepvállalására, mint eddig a pénzügyekre.
<P>
Nem ez a szolgálat alakítja a külpolitikát; a külpolitikát Ashton asszony alakítja majd a többi szereplővel együttműködésben, akik, illetve amelyek között - erről biztosíthatom önöket - a Parlament az egyik fő érdekelt. Természetesen sok sikert kívánok a munkájához.
<SPEAKER ID="094" NAME="Franziska Keller" AFFILIATION="Verts/ALE">
Elnök asszony, a Külügyi Szolgálat hozzáadott értékére szeretnék visszatérni. Azt gondolom, az egyik hozzáadott érték az lehet, annak kell lennie, hogy következetesebbé válik a fejlesztéspolitika, amely mellett Ashton asszony elkötelezte magát.
<P>
Ennek a prioritásnak a személyzeti politikában, a képzésben különösen, de az általános fejlesztésben, az emberi jogok területén és a konfliktus-megelőzésben is tükröződnie kell. Az ezekre az ügyekre való érzékenységet nem lehet nyilatkozatokkal kialakítani, mert mély elkötelezettséget és alapos képzést igényel. Ezt szeretnénk december 1-étől kezdve tapasztalni.
<SPEAKER ID="096" NAME="Jaroslav Paška" AFFILIATION="EFD">
(SK) Az Európai Külügyi Szolgálat szerepköre fokozatosan alakul ki. Ma a tevékenységének finanszírozásáról folytatunk vitát.
<P>
Ebben az összefüggésben tudatosítanunk kell, Ashton bárónő, hogy az európai intézmények munkájának anyagi forrását az Európai Unió tagállamai biztosítják. Végső fokon az Európai Külügyi Szolgálat fennmaradásának záloga a 27 EU-tagállam által befizetett pénz, és ezzel önnek is tisztában kell lennie, Ashton bárónő.
<P>
Bár mindenekelőtt profizmust, színvonalat és hozzáértést várunk el szempontként a szolgálat diplomatáinak kiválasztása során, nem tekinthetünk el teljes mértékben az egyes tagállamok kiegyensúlyozott földrajzi képviseletének elvétől sem. Az EU külső tevékenységei fontosak, ezért egyes országok igazságtalannak, sérelmesnek érezhetik, hogy nincs lehetőségük képviseltetni magukat. Következésképp arra szeretném önt kérni, főképviselő asszony, hogy megfelelő érzékenységgel irányítsa a diplomaták kiválasztását.
<SPEAKER ID="098" NAME="Francisco Sosa Wagner" AFFILIATION="NI">
(ES) Elnök asszony, mindannyian egyetértünk abban, hogy a Külügyi Szolgálat történelmi lehetőség az európai integráció szempontjából. Ez azonban széles látókört igényel, hiszen nem most van a források rövid távú átcsoportosításáról vagy megtartásáról szóló belső csatározások, a különböző európai intézmények közötti harcok ideje.
<P>
Ehelyett arról kell most általános képet kialakítanunk, hogy milyen szerepet szánunk az Európai Uniónak a világban; más szóval éppen az ellenkezőjét kell tennünk annak, ami néhány napja a Nobel-békedíj odaítélése kapcsán történt, amikor túl sok hangot lehetett hallani Európából, és ezek nem voltak mind bátor hangok. Szeretném kiemelni, hogy a tisztelt Ház elnöke, Buzek úr a kivételek egyikeként remekbe sikerült, elismerésre méltó nyilatkozatot tett.
<SPEAKER ID="100" NAME="Catherine Ashton">
Az Unió külügyi és biztonságpolitikai főképviselője/a Bizottság alelnöke. - Elnök asszony, egész röviden, az ülésterem másik oldaláról - remélem, elég sok percet töltöttem itt - szeretnék köszönetet mondani a tisztelt képviselőknek ezért a vitáért, melyet nagy érdeklődéssel hallgattam.
<P>
Magammal viszem a földrajzi egyensúlyról és a nemek közötti esélyegyenlőségről megfogalmazott hangsúlyos érzelmeket, azzal, hogy e szempontok egy valóban európai szolgálat érdemek alapján kinevezett személyzetének összetételében értelmezendők.
<P>
Magammal viszem a jelenleg működő válságkezelés fejlesztésével és az európai szolgálatnál való megfelelő megjelenítésével kapcsolatban megfogalmazott igényt.
<P>
Magammal viszem az emberi jogok, úgymond, "ezüst vezérfonalát”, amelynek a szolgálat minden tevékenységét át kell hatnia; ugyancsak magammal viszem intelmeiket a szolgálat létrejöttének gazdasági hátterével kapcsolatban, továbbá magammal viszem a tisztelt képviselők kívánságát, hogy a szolgálat hatékonyan, rendeltetésszerűen és eredményesen használja fel a forrásait.
<P>
Legfőképpen, a több hónapja tartó utazás befejeztével magammal viszem a tisztelt Ház óhaját, hogy a szolgálat jöjjön létre, jelenítse meg az önök által képviselt választókörzetek igényeit, valamint hatékonyan szolgálja azokat. Ígérem önöknek, hogy igyekszem ezt a szolgálat minden tevékenységében megvalósítani.
<SPEAKER ID="102" NAME="Janusz Lewandowski">
a Bizottság tagja. - Elnök asszony, röviden válaszolni szeretnék Andreasen asszonynak - aki időközben már távozott - a költségvetési semlegességről mondott gondolataira.
<P>
Reméljük, hosszabb távon megvalósul ez az elv, hiszen megtakarítások jelentkeznek a nemzeti diplomáciai szolgálatoknál, a Bizottságnál, a Tanácsnál, többek között a Bizottság és a Külügyi Szolgálat közös belső könyvvizsgálója és számvitelért felelős tisztviselője révén is. Ez pillanatnyilag jó megoldás, 2013-ban majd felülvizsgáljuk, és a költségvetési rendelet nem előlegezi meg a felülvizsgálat megállapításait. A holnapi kedvező kimenetelű szavazás reményében most nem kívánok további észrevételt tenni.
<SPEAKER ID="104" NAME="Maroš Šefčovič">
a Bizottság alelnöke. - Elnök asszony, én is meg szeretném köszönni a tisztelt képviselőknek a támogatást, a rendkívül pozitív hangulatban lezajlott vitát, továbbá köszönöm a Tanács jelentős hozzájárulását is az egész folyamathoz. Úgy gondolom, e pozitív légkör hatására egészen közel kerültünk a holnapi történelmi döntéshez.
<P>
Ezért engedjék meg, hogy még egyszer hálásan megköszönjem a Parlament előadóinak és képviselőinek munkáját, hiszen ők teremtették meg a ma délelőtti kedvező hangulatot. Ezúton szeretnék sok szerencsét és sikert kívánni Cathy-nek és új szolgálatának, továbbá mindannyiunknak erős, következetes, összehangolt EU-külpolitikát kívánok, biztos vagyok ugyanis benne, hogy Cathy-nek és az EKSZ-nek köszönhetően az EU tovább növeli majd befolyását a világ ügyeinek intézésében.
<P>
Végezetül hadd hangsúlyozzam ismét, hogy a Bizottság kezdettől fogva készen áll a szoros együttműködésre, továbbá az intézmények és a tagállamok által együttesen elérhető szinergiák kiaknázására.
<SPEAKER ID="106" NAME="Bernhard Rapkay">
előadó. - (DE) Elnök asszony, a vita elején elmondott beszédem után tulajdonképpen csak két észrevételem maradt. Az elsőt szándékosan a vita végére hagytam: valamennyi árnyékelőadónak szeretném megköszönni a baráti, konstruktív együttműködést. Egész egyszerűen sokkal könnyebb annak tudatában tárgyalni, hogy a kollégák támogatnak. Ezért e tárgyalások nem tartoztak a legnehezebbek közé.
<P>
Második észrevételem viszont arra vonatkozik, ami többször is a vita középpontjába került: a földrajzi egyensúly kérdéséről szeretnék szólni. Neynsky asszony rivaldafénybe került azzal a kijelentésével, hogy ez egyáltalán nem szerepel a kompromisszumban. Mindössze annyit javasolnék, hogy az elfogadást követően szíveskedjék csendben, nyugodtan elolvasni a szöveget. Olvassa csak el a szöveget! A szöveg elolvasása megvilágosítja az elmét. Akkor be fogja látni, hogy a kompromisszum igenis határozott állításokat tartalmaz - sőt nagyon szigorú, jogilag kötelező érvényű állítások szerepelnek benne - erről az ügyről. Ha átolvassa, elvben az összes aggályának meg kell szűnnie.
<SPEAKER ID="108" NAME="Roberto Gualtieri">
előadó. - (IT) Elnök asszony, hölgyeim és uraim, úgy gondolom, a vita során kialakult valódi elégedettség is mutatja, hogy a képviselők világosan látták, milyen nehéz, mégis milyen fontos az előttünk álló feladat. Az, hogy hogyan egyesítsük a különböző szakpolitikákkal kapcsolatos, és különböző döntéshozatali eljárások alá tartozó funkciókat az Európai Unió külső fellépésének következetessé tétele érdekében úgy, hogy ne veszélyeztessük bizonyos szakpolitikák közösségi jellegét, ám tárt karokkal fogadjuk a közös biztonsági és védelmi politika terén működő testületek hozzájárulását, az próbára tette nem csak az európai jogszabályokat, a közigazgatás-tudományt, hanem az intézmények közötti erőviszonyokat is. Ez volt az előfeltétele annak, hogy olyan eszközt adhassunk a főképviselő kezébe, amely növeli Európa súlyát a világszíntéren, erősíti civilizált nagyhatalmi szerepünket, és lehetővé teszi számunkra az eredményesebb fellépést a Közel-Keleten, Afrika szarván, a Kaukázusban, illetve a Balkánon.
<P>
Nos, úgy gondolom, csodálatosan felnőttünk a kihíváshoz, így elégedettségünk teljes mértékben indokolt. Úgy hiszem, feladatainak ellátása során a főképviselő számíthat a Parlament elvárásokhoz kötött támogatására.
<SPEAKER ID="109" NAME="Elnök">
A vitát lezárom.
<P>
A szavazásra október 20-án, szerdán 12:30-kor kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="995" NAME="Sebastian Valentin Bodu" AFFILIATION="PPE">
írásban. - (RO) Ez a szavazás is azt erősíti, hogy nincs egyenlőség a tagállamok között, sem szolidaritás a képviselőcsoportokon belül. Ha elfogadják a Szocialisták és Demokraták Progresszív Szövetsége Európai Parlamenti Képviselőcsoportja által beterjesztett módosítást, amely az EU-küldöttségvezetők (az Európai Uniót harmadik országokban képviselő diplomaták) kiválasztási szempontjaként az "érdemeket” vezeti be a szocialista Catherine Ashton- féle Európai Külügyi Szolgálatnál, az semmit sem nyújt Románia és a többi új tagállam számára. Csalódott vagyok, hogy még most sem sikerült konszenzust kialakítanunk a Románia érdekében dolgozó román képviselők között. Elvártam volna, hogy Adrian Severin korábbi külügyminiszterként (bár mindössze néhány hónapig volt az) egyértelmű kritériumok bevezetését támogassa a küldöttségvezetői státuszok elosztása terén (a lakosság létszáma, az európai parlamenti képviselői helyek száma, illetve a Tanácsban képviselt szavazati súlyok alapján), az "érdemek” erősen szubjektív és homályos szempontjának alkalmazása helyett. Különösen azért, mert amennyire tudom, az intelligencia egyenletesen oszlik meg EU-szerte, az okos emberek nem gyűltek mind össze nyugaton, a buták sem maradtak mind keleten. Ami a diplomáciát illeti, Romániának vannak olyan képviselői, akik megérdemlik a küldöttségvezetői posztot.
<SPEAKER ID="994" NAME="Vasilica Viorica Dăncilă" AFFILIATION="S&amp;D">
írásban. - (RO) Az Európai Külügyi Szolgálatnak hozzá kell járulnia a Lisszaboni Szerződésben szereplő cél végrehajtásához - az EU külső fellépését hatékonyan, következetesen össze kell hangolnia.
<P>
A személyzet jelenlegi kiválasztási módszertana hosszadalmas és bonyolult, a státuszokat fokozatosan töltik fel, amíg a teljes működőképességhez szükséges létszámot el nem érik. Számos új EU-tagállam, különösen az utolsó bővítési hullámban csatlakozott két ország alulképviselt a külügyek területén, a Külkapcsolati Főigazgatóságnál. Lady Ashton már elmondta óhaját, hogy az EKSZ a szakmai szempontok, és nem a származási ország alapján kiválasztott legjobb tisztviselőkből álljon össze. Hadd emlékeztessük Lady Ashtont arra, hogy minden EU-tagállam egyenlő jogokkal rendelkezik, következésképp kellően képviseltetnie kell magát az új európai diplomáciai szolgálat szervezetében, mind a brüsszeli központban, mind az EU-küldöttségekben. Ennélfogva sürgetjük, hogy Lady Ashton tartsa szem előtt: az Európai Uniónak 27 tagállama van. EKSZ-beli képviselőiken keresztül kell hozzájárulniuk az EU külpolitikai céljainak eléréséhez, valamint ezen intézmény hitelessé tételéhez minden európai polgár szemében.
<SPEAKER ID="993" NAME="Lidia Joanna Geringer de Oedenberg" AFFILIATION="S&amp;D">
írásban. - (PL) A személyzeti szabályzatnak az Európai Külügyi Szolgálat, az EKSZ létrehozásával összefüggő módosításáról szóló Rapkay-jelentés az Unió külpolitikája felé vezető út igen fontos dokumentuma. A jelentés elfogadását megelőző néhány nap során a földrajzi egyensúly ügye volt a fő vitatéma. Az úgynevezett régi tagállamokból származó képviselőtársaim amellett érveltek, hogy az EU most létrejövő diplomáciai testületébe a legjobb szakemberek legjavát vegyék fel, és hogy a felvétel alapja kizárólag a pályázó tudása és tapasztalata legyen (csak az érdemek számítsanak), míg az új országok képviselőiként mi felhívtuk a figyelmet arra, hogy a mi hazánk sincs híján kiemelkedő szakembereknek, és a csatlakozás óta eltelt hat év dacára a 10 új ország még mindig erősen alulképviselt az Uniós szervezetekben. Például a lengyelek aránya mindössze 2% az Európai Bizottság EKSZ-be beolvadó Külkapcsolati Főigazgatóságán. Az előadó által javasolt változatban a földrajzi egyensúly fogalma véleményem szerint nem elég egyértelmű, ezért nem tekinthető világos jogalapnak az egyensúlytalanság kiigazítását célzó intézkedésekhez. Ezért sajnos nem áll módomban támogatni a jelentést, bár ettől a kérdéstől eltekintve valóban sok értékes javaslatot tartalmaz.
<SPEAKER ID="992" NAME="Tunne Kelam" AFFILIATION="PPE">
írásban. - Az Európai Parlament kreatívan és felelősségteljesen élt új jogköreivel, új egyensúlyokat vitt be a Külügyi Szolgálat szervezetébe. Ezeknek nem a tegnap Európáját, hanem a 7. módosítás szerint a bővített EU egyensúlyát kellene tükrözniük. Örülök, hogy a főképviselő a Parlament legtöbb javaslatát, így a parlamenti felügyelet elvét is elfogadta. Alapvető fontosságú, hogy átfogó, jogilag kötelező érvényű megoldás született a földrajzi egyensúly kérdésére, és ez komoly problémák esetén jogi úton kikényszeríthető kötelezettségeket jelent. Mi nem a Bizottság vetélytársai, hanem szövetségesei vagyunk, és csakis kölcsönös partnerségben dolgozva lehetünk sikeresek. A lényeget illetően azt hangsúlyoznám, hogy a jövőben az EU-küldöttségek feladata lesz egy-egy ország emberi jogi helyzetének megfigyelése, a Szaharov-díj nyerteseivel és jelöltjeivel való rendszeres kapcsolattartást is ideértve. Közös érdekünk, hogy 2011-ben működőképessé váljon az EKSZ. Két év múlva érdeklődéssel várjuk majd a főképviselő Európai Parlament számára készülő jelentését a végrehajtásról, és készen állunk a szükséges változtatásokra.
<SPEAKER ID="991" NAME="Krzysztof Lisek" AFFILIATION="PPE">
írásban. - (PL) Elnök úr, hölgyeim és uraim, remélem, hogy az Európai Külügyi Szolgálatot szabályozó, megfelelően megalkotott rendeletek gondoskodnak majd a szolgálat hatékony és eredményes működéséről. Egy ilyen összetett, az Európai Unió alapvető jelentőségű, és egyre fontosabbá váló illetékességi területével foglalkozó szervezet felépítése nem átlagos feladat a mai globális világ realitásai fényében. Különösen fontos gondoskodni arról, hogy a szolgálat működése révén Európa erőteljesebb helyzetbe kerüljön. Ennek érdekében biztosítanunk kell, hogy létszámába igen magasan képzett, a megfelelő képességekkel és tapasztalattal rendelkező szakemberek kerüljenek, hogy valamennyi tagállam képviselői részt vehessenek az Európai Unió külpolitikájának megvalósításában. Üdvözlendőnek tartom, hogy Rapkay úr jelentése olyan kérdéseket is figyelembe vesz, mint a nemek közötti esélyegyenlőség elősegítése az egyes funkcionális csoportokban alulképviselt nem vonatkozásában, valamint a földrajzi egyensúly az Európai Külügyi Szolgálat alkalmazottainak felvételében. Egy jól szervezett, minden tagállamból a legélenjáróbb szakembereket alkalmazó szolgálat lehetőséget ad az Európai Unió számára, hogy növelje súlyát, és teljes mértékben kihasználja lehetőségeit a világszíntéren.
<SPEAKER ID="990" NAME="Petru Constantin Luhan" AFFILIATION="PPE">
írásban. - (RO) A végső szakaszban tartunk azon döntések meghozatala felé, amelyek lehetővé teszik az Európai Külügyi Szolgálat indulását. Támogatom a személyzeti szabályzattal és a költségvetési rendelettel kapcsolatban létrejött kompromisszumot, amelynek segítségével a főképviselő idén decemberben működőképes szolgálatot hozhat létre.
<P>
A támogatásom azonban nem biankó csekk. A főképviselőnek teljesítenie kell a több alkalommal megerősített vállalását, gondoskodnia kell arról, hogy a Bizottság és a Tanács EKSZ-be átkerülő külügyi szervezeteiben jelenleg alulképviselt tagállamok, például Románia méltányos képviseletet kapjanak az Európai Külügyi Szolgálatban. Nem arról van itt szó, hogy nemzeti ellenőrzést gyakorlunk az EKSZ felett, hanem arról, hogy a szolgálat személyzetének kiválasztása során az az érdekünk, hogy a földrajzi egyensúly is kerüljön be a kritériumok közé. Ez a szempont nem ütközik a hozzáértés kritériumával.
<SPEAKER ID="989" NAME="Andreas Mölzer" AFFILIATION="NI">
írásban. - (DE) Franciaországot jelenleg a kemény megszorító intézkedések elleni tömeges tiltakozások és sztrájkok bénítják meg. Ha ezzel egy időben a már eddig is túlburjánzott államigazgatás még tovább nő, ahogy Görögországban történt; ha a kormányzat tovább terjeszkedik, dacára annak, hogy mentőcsomagra szorult, az teljes joggal háborítja fel az európaiakat. Az EU eddig mindig a sovány igazgatásával büszkélkedett - ami persze nem igaz, ha a különböző ügynökségeket tekintetbe vesszük. Ötven főigazgató fejedelmi havi 17 ezer eurós kerettel, kezdetben 30 alkalmazottal, 73 igazgatói szintű előléptetéssel - ez könnyen egy önkiszolgáló bolt benyomását keltheti. Természetesen fontos, hogy az EKSZ alkalmazottai megfelelő szakképesítéssel rendelkezzenek. E tekintetben a nemek közi esélyegyenlőségi kvóták nem szolgálnak hasznos célt. Viszont ahogy mondani szokták, "az rendeli a nótát, aki fizeti a muzsikust”, tehát nem célszerű megsérteni a nettó befizetőket. Máris némi diplomáciai feszültséget okozott az, hogy nem voltak hajlandók a német munkanyelv súlyát növelni az EKSZ-nél. Nem okos gondolat bővíteni a feszültségek körét. Az EKSZ feladata arról gondoskodni, hogy az EU a jövőben ne egyszerűen csak az Egyesült Államok toldaléka legyen, hiszen eddig megengedtük az amerikaiaknak, hogy beavatkozzanak a kényes EU-ügyekben, például hangoztassák a Törökországra vonatkozó bővítési kényszert; s ennek eredményeképpen fontos partnerek, például Oroszország nem kaptak kellő figyelmet. A világrend már nem pusztán erre a két nagyhatalomra épül; olyan feltörekvő nagyhatalmak jelentek meg, mint például Kína. Ezt nem szabad szem elől tévesztenünk.
<SPEAKER ID="988" NAME="Kristiina Ojuland" AFFILIATION="ALDE">
írásban. - Az alapos és összetett vitákat követően üdvözlöm az Európai Külügyi Szolgálat létrejöttét. Régen várt intézkedés ez, amely az Európai Unió hozzáértő világtényezővé válása felé vezet. Kissé csalódott vagyok azonban, hogy bár az EKSZ személyzetét az érdemeken alapuló és a nemek közötti esélyegyenlőséget, valamint a földrajzi egyensúlyt is figyelembe vevő kiválasztási eljárásban nevezik ki, ez még mindig nem garantálja minden tagállam polgárainak arányos képviseletét. Megjegyzendő, hogy miközben egyharmad-egyharmad arányban összevonjuk a Bizottság, a Tanács és a tagállamok emberi erőforrásait, a Bizottságnál és a Tanácsnál jelenleg alulképviselt egyes tagállamok képviseltsége továbbra is egyensúlytalan marad a szolgálatnál. Teljes mértékben egyetértek azzal, hogy a szolgálat személyzete hozzáértő szakemberekből álljon, de egészen bizonyos vagyok abban is, hogy minden tagállam mindkét nem soraiból alkalmas pályázókat tud kiállítani. Az értékrendünk gyakorlatba való átültetése végett az Európai Külügyi Szolgálat összetételében egyértelműen tükröződnie kellene annak, hogy az Európai Unió egy 27 tagállamból álló, egyenlőségpárti szervezet.
<SPEAKER ID="987" NAME="Ioan Mircea Paşcu" AFFILIATION="S&amp;D">
írásban. - Az EKSZ létrehozásával kapcsolatos végső lépéseket ma megvitattuk, holnap pedig szavazunk róluk. Kemény tárgyalásokra került sor az Unió három pillére, a Tanács, a Bizottság és a Parlament között, és mindegyik úgy érezhette, hogy bár nem teljesen elégedett, a fő érdekeit sikerült megvédenie. Az egyeztetések során végig elkerülhetetlenül a tagállamoknak a személyzet-felvételi folyamaton keresztül megvalósuló nemzeti képviseletén volt a hangsúly. Nem segítette a dolgok menetét, hogy a szabályok kialakításáról folyó tárgyalások dacára a folyamat töretlenül haladt előre, következésképp csak néhány ország tapasztalhatta, hogy képviselői megkapják az általa igényelt státuszokat.
<P>
Úgy gondolom azonban, hogy a szolgálat fő kihívása nem annyira az összetételével kapcsolatos, hanem tartalmi jellegű: ha azt szeretnénk, hogy az EKSZ tagjai valóban európaiként lépjenek fel, akkor egy ténylegesen európai külpolitika megvalósítására kell őket felkérnünk. E tekintetben tettre kész kezelést igénylő akadály a nemzetközi rendszer sokpólusú felépítése, valamint a jelenlegi válság. Máskülönben az EKSZ csak az egyes tagok nemzeti célkitűzéseit követi majd.
<SPEAKER ID="986" NAME="Georgios Stavrakakis" AFFILIATION="S&amp;D">
írásban. - (EL) Az Európai Parlament az eddigiekben bebizonyította, hogy egyértelműen támogatja az Európai Külügyi Szolgálat létrehozását és mielőbbi működésbe állítását. Úgy gondolom, hogy a Parlament jogkörei tekintetében a Tanáccsal kialakított kompromisszum minden érintett számára megfelelő. A Tanáccsal való eszmecserék keretében célszerű és egyben szükséges is, hogy a küldöttségvezetők által készített tevékenységi jelentéseket bemutassák az illetékes parlamenti bizottságok meghallgatásain. A pénzügyi ellenőrzés szempontjából szükséges továbbá, hogy az EKSZ az Európai Bizottsággal megegyező belső könyvvizsgálóval és engedélyezésre jogosult tisztviselővel működjön. Végezetül: fontos, hogy a tagállamok teljes támogatást ígértek egyrészt ahhoz, hogy az EU érvényesíthesse az ideiglenes alkalmazottak esetleges költségvetési felelősségét, másrészt külön tételek létrehozásához a KKBP, vagy legalábbis a kiemelt missziók számára. Úgy érezzük, a kialakult kompromisszum óriási segítséget nyújt az EKSZ közösségi költségvetési forrásokkal való gazdálkodásának átláthatóbbá, hatékonyabbá és eredményesebbé tételéhez.
