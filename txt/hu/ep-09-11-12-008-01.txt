<CHAPTER ID="008-01">
1. A tagállamok külső határainak átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolása (
<SPEAKER ID="076" NAME="Tanja Fajon">
előadó. - Elnök úr! A tegnapi vitában elhangzott bejelentés szerint az Európai Parlament és a Tanács megállapodtak egy közös politikai nyilatkozatban, amelyben a két intézmény is vállalja a Bizottság által már elfogadott kötelezettséget a boszniai és albániai folyamat lehető leghamarabb történő befejezésére. Szeretném most felolvasni a nyilatkozat szövegét.
<P>
"Az Európai Unió határozottan támogatja azt a célt, hogy a Nyugat-Balkán minden országával szemben töröljük el a vízumkötelezettséget. Az Európai Parlament és a Tanács elismeri, hogy Macedónia Volt Jugoszláv Köztársaság, Montenegró és Szerbia teljesítik a vízumliberalizáció minden feltételét. Ez lehetővé tette az 539/2001/EK rendelet módosításainak kellő időben történő elfogadását, így ez a három ország 2009. december 19-ig csatlakozhat a vízummentes rendszerhez.
<P>
Az Európai Parlament és a Tanács reményét fejezi ki, hogy Albánia és Bosznia-Hercegovina is hamarosan teljesíteni fogja a vízumliberalizáció feltételeit. Ennek érdekében az Európai Parlament és a Tanács arra ösztönzi e két országot, hogy tegyenek meg mindent annak érdekében, hogy teljesíteni tudják a Bizottság menetrendjében meghatározott valamennyi kritériumot.
<P>
Az Európai Parlament és a Tanács felkérik a Bizottságot, hogy amint úgy látja, hogy mindegyik ország teljesíti a menetrendek kritériumait, nyújtson be jogalkotási javaslatot az 539/2001/EK rendelet módosítására azzal a céllal, hogy minél előbb megvalósuljon a vízumliberalizáció ezen országok állampolgárai számára.
<P>
Albánia és Bosznia-Hercegovina vonatkozásában az Európai Parlament és a Tanács sürgősséggel meg fogja vizsgálni a rendelet módosítására vonatkozó javaslatot.”
<SPEAKER ID="077" NAME="Algirdas Šemeta">
a Bizottság tagja. - A Bizottság üdvözli, hogy a jogalkotási javaslat a Parlament tegnapi plenáris ülésén pozitív fogadtatásban részesült. A javaslat elfogadásának kézzelfogható hatása lesz az érintett országok polgáraira.
<P>
Ahogyan az tegnap is elhangzott, nem fogunk megfeledkezni Bosznia-Hercegovináról és Albániáról sem. 2010-ben, amint lehet, a Bizottság javaslatokat fog tenni a vízumkötelezettség eltörlésére ezekkel az országokkal szemben is, miután teljesítették a menetrend szükséges előfeltételeit.
<P>
Ebben a vonatkozásában a Bizottság támogatja a Tanács és a Parlament együttes nyilatkozatát.
<SPEAKER ID="078" NAME="Anna Maria Corazza Bildt" AFFILIATION="PPE">
Elnök úr! Csak annyit szeretnék mondani, hogy sajnálatosnak tartom, hogy a svéd elnökség ma nem tudta magát itt megfelelő miniszteri szinten képviseltetni, mivel nem kapott meghívást.
<P>
A svéd elnökség folytatta le az együttes nyilatkozattal kapcsolatos tárgyalásokat, ami jelentős politikai siker a vízumliberalizáció terén. Ez az elnökség érdeme, de arra sincs lehetőségünk, hogy köszönetet mondjunk nekik. Szeretném jegyzőkönyvbe venni azt a tényt, hogy a Tanács elnöksége nem azért nincs jelen, mert nem akar itt lenni, hanem mert nem kapott meghívást.
<SPEAKER ID="079" NAME="Elnök">
Corazza Bildt asszony, tökéletesen értem, hogy mit akar mondani. Szeretném azonban világosan leszögezni, hogy a Tanács bármikor részt vehet az üléseinken. Joga van ugyanis ahhoz, hogy itt legyen, és ehhez nincs szüksége meghívásra.
