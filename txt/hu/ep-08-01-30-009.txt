<CHAPTER ID="009">
A jegyzőkönyv elfogadása
<P>
(Az előző ülés jegyzőkönyvét elfogadták.)
<P>

<SPEAKER ID="015" NAME="Nigel Farage" AFFILIATION="IND/DEM">
Elnök úr, az utolsó ülés jegyzőkönyvében szó esik az Ön beszédéről, amelyben a decemberi strasbourgi incidensekről szólt. Az azóta eltelt időben Ön a nagyra becsült eljárási szabályzatunk 147. cikke alapján e Parlament 13 képviselőjét hívatta magához fegyelmi intézkedés céljából.
<P>
Nekem úgy tűnik, hogy ez meglehetősen önkényesen történt. Kétlem, hogy az Ön által beidézettek bármelyike - a mi képviselőcsoportunkból Sinnott asszony - valaha is rákiabált volna bárkire. Egy másik - osztrák - képviselő, akit Ön szintén magához hívatott az igazgatói irodába, aznap valójában Frankfurtban volt, úgyhogy elég erős hangja kell hogy legyen, ugye?
<P>
Miért csak 13? Ebben az úgynevezett rendzavarásban részt vettünk vagy nyolcvanan. Az elnökök értekezletének ülésén valójában Ön is megnevezett engem mint a zavar egyik okozóját, akkor engem miért nem büntetnek? Én vagyok Spartacus!
<P>
("Én vagyok Spartacus!” kiáltások az IND/DEM képviselőcsoport tagjai köréből)
<SPEAKER ID="016" NAME="Elnök">
Azt kértem, hogy tegyék meg a jegyzőkönyvvel kapcsolatos észrevételeiket. Az IND/DEM képviselőcsoport elnökétől azt vártam volna, hogy megérti, mit mondott az elnök, és a jegyzőkönyvvel kapcsolatos megjegyzéseire szorítkozik. Ezt nyilvánvalóan elmulasztotta, úgyhogy most továbbléphetünk.
