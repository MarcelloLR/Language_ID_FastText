<CHAPTER ID="020">
Egyperces felszólalások (az eljárási szabályzat 150. cikke) 
<SPEAKER ID="166" NAME="Elnök">
A következő napirendi pont az egyperces felszólalások fontos politikai kérdésekben.
<SPEAKER ID="167" NAME="Georgios Koumoutsakos" AFFILIATION="PPE">
(EL) Elnök asszony! Az előző két héten polgárok ezrei vagy tízezrei gyülekeztek spontán módon Athén és más városok utcáin és terein. Az elkeseredett görögök átvették a stafétabotot a spanyoloktól. Most, amikor mély válság és recesszió uralkodik és növekedik a munkanélküliség, békésen, de határozottan egy tisztességes élet kilátását kérik maguk, családjaik és gyermekeik számára. A tömeg mérete és elkeseredettsége példa nélküli még a jelentős politikai hagyományokkal rendelkező Görögországban is. Ez nagyon súlyos politikai fejlemény, amelynek méretét és következményeit nem lehet előre megjósolni.
<P>
Most, amikor az országok nincsenek hermetikusan elválasztva egymástól, nagyon oda kell figyelnünk az ilyen eseményekre. Oda kell figyelnünk Reynders úrra, a belga pénzügyminiszterre, aki szerint nem mehetünk túl azokon az intézkedéseken, amelyeket a görög társadalom még el tud viselni, mivel ez lehetetlenné tenné a növekedést és az ország talpraállását. Egyetlen politika sem megvalósítható, ha a társadalom nem támogatja, vagy legalább nem tolerálja. Különösen igaz ez egy olyan politikára, amelyet alapvetően úgy lehetne összefoglalni, mint a szigorú megszorítások és a fizetésképtelenség közötti dilemmát. Ez a politika sürgősen és nagymértékben módosításra és kiigazításra szorul, hogy mindenki javát szolgálva igazságosabb és hatékonyabb legyen.
<SPEAKER ID="168" NAME="Jarosław Leszek Wałęsa" AFFILIATION="PPE">
(PL) Elnök asszony! Az Európa Kulturális Fővárosa program az Európai Unió egyik legnépszerűbb kulturális kezdeményezése. A Bizottság által készített tanulmányok szerint a jelölt városok lakói büszkék a jelölésre, és felelősséget is vállalnak városukért. 2016-ban Lengyelország és Spanyolország lesznek a vendéglátó országok. Mindkét országból két város fogja megkapni az Európa Kulturális Fővárosa 2016 címet.
<P>
Szülővárosom, Gdańsk a lengyel versenyben az elsők között van. A döntésre ebben a hónapban kerül majd sor. Természetesen lelkesem támogatom Gdańskot ebben a versenyben. Városom mottója: "Kulturális szabadság - a szabadság kultúrája”. Gdańsk a Hanza-városok közé tartozik. Gdańsk a szabadsággal egyet jelentő lengyel Szolidaritás mozgalom szülőhelye. Most ezeken a történelmi gyökereken alapuló, modern programot kívánunk kidolgozni. Támogatjuk a kulturális örökséghez való hozzáférés szabadságát, valamint a generációk és szomszédok közötti valódi szolidaritást. Meggyőződésem, hogy városom sokat tud adni az európai társadalomnak, és városom virágzásához hozzájárulna az is, ha megkapná az Európa Kulturális Fővárosa címet.
<SPEAKER ID="169" NAME="Vasilica Viorica Dăncilă" AFFILIATION="S&amp;D">
(RO) Elnök asszony! A jelenleg egész Európában tapasztalható aszály és az előttünk álló időszakra vonatkozó előrejelzések aggodalomra adnak okot: nemcsak a növekvő élelmiszerárakkal kell számolnunk, hanem az élelmiszerbiztonság miatt is aggódnunk kell. Véleményem szerint az Európai Bizottságnak e körülmények között előre ki kell fizetnie az uniós támogatásokat, így támogatva azokat a mezőgazdasági termelőket, akiknek öntözőrendszereket kell használniuk, hogy ne pusztuljon el teljes mértékben az idei termés. Szükség esetén megoldásokat és intézkedéseket kell kidolgozni az öntözőrendszerek kivitelezésének támogatására. Romániában az öntözött földek aránya 30%. A vízhiány és a szárazság Romániában is hasonló problémákat okoz, mint a többi tagállamban, de Románia ilyen helyzetben nem tud támogatást nyújtani a mezőgazdasági termelőknek erre az életmentő intézkedésre.
<SPEAKER ID="170" NAME="Derek Vaughan" AFFILIATION="S&amp;D">
Elnök asszony! Arról szeretnék beszélni, milyen szerepet tölthet be a sport régióink gazdasági fellendülésében. Walesben a rögbimeccsek és más népszerű sportesemények fellendítik Cardiff gazdaságát. További fellendülést jelent majd a Swansea City Football Club kiváló teljesítménye - és ezt Richard Howitt képviselőtársam kedvéért mondom -, amely egy fantasztikus szezon után megérdemelten jutott be az első osztályba. Szeretnék köszönetet mondani az edzőnek, a játékosoknak, az igazgatóknak, a dolgozóknak és a szurkolóknak, hogy lehetővé tették a felsőbb osztályba jutást. Helyt fognak állni az első osztályban, Wales majd büszke lehet rájuk. A helyi gazdaság fellendüléséhez is hozzá fognak járulni - amire igen nagy szükség van -, hiszen a régióba vonzzák a szurkolókat, a turistákat és remélhetőleg a vállalkozásokat is.
<P>
Végezetül pedig remélem, hogy az EU felismeri a sport gazdasági és társadalmi jelentőségét, és forrásokat fog rendelkezésre bocsátani a sport előmozdításához minden szinten, különösen mivel a Lisszaboni Szerződéssel az EU most először a sport terén is hatáskörrel rendelkezik.
<SPEAKER ID="171" NAME="Theodoros Skylakakis" AFFILIATION="ALDE">
(EL) Elnök asszony! Következetesen támogatom hazám szerkezetátalakítási programját. Ezért jogom van bírálni annak gyenge pontjait. Először is a program túlzott mértékben az adózásra épül ahelyett, hogy a közkiadásokat csökkentené. Ezért ez a program megfojtja a görög magánszektort, amely az egyetlen olyan szektor, amely képes visszafizetni az óriási adósságokat. Másodszor, jelenleg nincs megfelelő terv a görög államvagyon hasznosítására. Harmadszor, a program megvalósítása nagyon lassú. Ez, valamint a görög közvéleményhez Európából érkező üzenetek aláaknázzák a reformok politikai támogatottságát. Ez történik nap mint nap. Ezért határozottabb programra és gyorsabb végrehajtásra van szükség. Olyan programra van szükség, amely egy európai Marshall-terv formájában komoly fejlesztési támogatást biztosít. Egy ilyen program nagyobb valószínűséggel lenne sikeres, és erre a sikerre mindnyájunknak szükségünk van.
<SPEAKER ID="172" NAME="Cristian Silviu Buşoi" AFFILIATION="ALDE">
(RO) Elnök asszony! Vitára szeretném bocsátani a labdarúgás világának aktuális eseményeit, különös tekintettel Sepp Blatter FIFA-elnökké történő megválasztására. Sajnálatosnak tartom Sepp Blatter újraválasztását most, amikor a FIFA-nál súlyos korrupciós vádak merültek fel, különösen a 2022-es világbajnokság helyszínének (Katar) kiválasztásával kapcsolatban. Véleményem szerint a tagállamoknak fel kell szólítaniuk a FIFA-t a megújulásra és tevékenységei szabályozására. Ez nagyobb átláthatóságot teremthet, és a jövőben segíthet elkerülni az ilyen sajnálatos eseteket. Ez hozzájárulhat a FIFA iránti bizalom helyreállításához.
<P>
A labdarúgás egyre inkább elüzletiesedik. Az átláthatóság hiánya és a korrupciós vádak a román labdarúgás is jellemzőek. Nemrég a Politehnica Timişoara csapatot, amely második helyen végzett a román bajnokságban, és úgy volt, hogy részt fog venni a Bajnokok Ligájában, teljesen indokolatlanul visszahelyezték a román harmadosztályba. A Politehnica Timişoara csapat szurkolóinak százezreit rosszul fogja érinteni ez az igazságtalan döntés.
<P>
Ebből az ülésteremből fellebbezek a labdarúgásért felelős román hatóságokhoz, hogy vonják vissza ezt a döntést, és tegyék lehetővé, hogy a Politehnica Timişoara továbbra is a román és az európai labdarúgás élvonalában maradjon.
<SPEAKER ID="173" NAME="Kristiina Ojuland" AFFILIATION="ALDE">
Elnök asszony! 2011. június 2-án kezdődött az elektromos autók Tallinn-Monte Carlo versenye, és az autók ma érnek el Koppenhágába.
<P>
Gesine Meissner és jómagam liberális európai parlamenti képviselőként a fenntartható közlekedést támogatandó szponzorálunk egy elektromos autót a versenyben. A növekvő fogyasztás elkerülhetetlenné teszi a fosszilis üzemanyagok kimerülését, ezért még többet kell beruháznunk a fenntartható közlekedés további kutatásába és fejlesztésébe. A növekvő mobilitással a szén-dioxid-kibocsátás is nő, és ez felgyorsíthatja a globális éghajlatváltozást.
<P>
Az Európai Unió és tagállamai úttörő szerepet tölthetnének be a zöld közlekedésben azzal, ha a fenntartható közlekedési módok használói számára ösztönzőket vezetnének be, és ösztönöznék a szén-dioxid-kibocsátás nélküli Európa felé történő elmozdulást.
<SPEAKER ID="174" NAME="Oriol Junqueras Vies" AFFILIATION="Verts/ALE">
(ES) Elnök asszony! Még mindig nem tudjuk, mi okozta azt a fertőzést, amely Németországban a múlt héten 21 halálos áldozatot követelt. Ez még szembetűnőbbé teszi azt az indokolatlan sietséget, amellyel a német hatóságok eljártak.
<P>
A vádak különösen súlyosak, mivel a német piac a mezőgazdasági termékek egyik fő fogyasztója - ez az oka annak, hogy jelentős összegeket kapott e termékek reklámozására.
<P>
Az európai hatóságoknak két fronton kell cselekedniük. Rövid távon a leginkább érintett európai mezőgazdasági termelők tekintetében egy kártalanítási mechanizmust kell bevezetni. Középtávon pedig meg kell reformálni a nem biztonságos élelmiszerek korai előrejelző rendszerét, és meg kell előzni, hogy a jövőben megalapozatlan riasztásokra kerüljön sor. Ezeknek az intézkedéseknek a végrehajtásakor figyelembe kell venni az európai mezőgazdasági ágazat sokszínűségét.
<P>
Elfogadhatatlan a Bizottság arra irányuló javaslata, hogy a zöldségtermelők szervezeteinek költségvetését kellene felhasználni a kártalanítási mechanizmus létrehozására. Európa számos régiójában, például Katalóniában, nincsenek ilyen szervezetek, ezért ez a rendszer nem lenne megfelelő a mezőgazdasági termelők kártalanítására.
<SPEAKER ID="175" NAME="João Ferreira" AFFILIATION="GUE/NGL">
(PT) Elnök asszony! A Nemzetközi Valutaalap (IMF) által az egyes országokra, például Görögországra nézve elfogadott strukturális változtatások okozta gazdasági és társadalmi hanyatlást figyelmen kívül hagyva az Európai Unió vezetői most tovább folytatják káros tevékenységüket, és Portugáliára is ugyanezzel a helytelen megközelítéssel és a gyarmatosítók féktelen arroganciájával vetik rá magukat. A 78 milliárd EUR összegű kölcsönért cserébe Portugáliában - ahol a minimálbér 500 EUR alatt van - csökkenteni fogják a béreket és a nyugdíjakat, valamint közszolgáltatásokat fognak felszámolni. Portugáliának ezenkívül nemzeti vállalatokról és forrásokról is le kell mondania. Növekszik az alapvető élelmiszerek és szolgáltatások ára. A kamat összege 30 milliárd EUR, ami megközelítőleg a teljes kölcsön 40%-ának felel meg. A kamat több mint kétharmada az Európai Unióhoz kerül. Ez hát a sokat dicsért európai szolidaritás!
<P>
Az ilyen intézkedések folytatása elkerülhetetlenül az Európában és így Portugáliában is folyó, elkeseredett társadalmi harc fokozódásához fog vezetni. Támogatjuk ezt a harcot, és a jövőben is támogatni fogjuk, mivel csak az a harc hozhatja meg a változást és azt az alternatívát, amelyre Európának sürgősen szüksége van.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Elnök asszony! A szegénység és a társadalmi kirekesztés elleni küzdelem európai éve után az Európai Bizottság továbbra is teljesen közönyös az egyre növekvő szegénységgel, a gyermekszegénységgel, a munkanélküliséggel és a bizonytalan, illetve rosszul fizetett munkák miatt egyre több szegény munkavállalóval szemben. Bár ez most csak a neoliberális irányzatokra korlátozódik, de szörnyű következményekkel jár a gyengébb gazdasággal rendelkező országokra nézve, ahol létfontosságú a közszolgáltatásokat támogató közpolitikák megerősítése, a munkahelyteremtés, a munkavállalói jogok megerősítése és a szegénység felszámolása.
<P>
A Nemzetközi Valutaalap (IMF), az Európai Központi Bank (EKB) és a Bizottság trojkája által például a portugál vezetéssel kidolgozott megállapodások társadalomellenes politikák végrehajtását (ideértve a létszámfölösleggel kapcsolatos módosításokat és a privatizációs törvényeket), valamint a közbiztonság és az általános szociális biztonság elleni támadást követelik meg, ami társadalmi hanyatláshoz fog vezetni, a munkavállalók és a lakosság számára pedig munkanélküliséget, szegénységet, elmaradottságot és szélsőséges függő helyzetet fog magával hozni. Ily módon Portugália teljes mértékben az EU vezető hatalmainak védnöksége alá kerül. Mindezt egy olyan kölcsönért cserébe vállalja Portugália, amelyet a portugáloknak - a nemzetközi pénzügyi kapitalizmus profitját növelve - magas kamatokkal kell visszafizetniük, holott Görögország példája is világosan mutatja, hogy az ilyen intézkedések nem oldanak meg semmit.
<P>
Ezért tiltakozom ezen intézkedések ellen, és ez a tiltakozás Portugáliában és az EU-ban is folytatódni fog.
<SPEAKER ID="177" NAME="Willy Meyer" AFFILIATION="GUE/NGL">
(ES) Elnök asszony! Először is hadd fejezzem ki részvétemet az E. coli baktérium okozta halálesetek miatt. Ugyanakkor szeretném elmondani, mennyire nem megfelelő módon kezelte a német vezetés ezt az ügyet, ezzel jóvátehetetlen károkat okozva a spanyol mezőgazdasági termékeknek.
<P>
Remélem, hogy az uniós mezőgazdasági miniszterek holnapi rendkívüli ülésén a spanyol mezőgazdasági termelőknek okozott károkat kivétel nélkül orvosolják, és levonják azt a tanulságot, hogy mit nem szabad tenni egy olyan helyzetben, amely tényleg haláleseteket okozott, de ugyanakkor számos ország, köztük Spanyolország termékeinek okozott károkat. Ebből a válságból le kell vonni a tanulságokat.
<P>
Természetesen azt remélem, hogy a holnapi rendkívüli ülésen kivétel nélkül jóvátételt nyújtanak, és a dolgok visszatérnek a rendes kerékvágásba, vagyis a megfelelő termékek szabadon áramolhatnak az Európai Unióban és a világon.
<SPEAKER ID="178" NAME="Jaroslav Paška" AFFILIATION="EFD">
(SK) Elnök asszony! Az Európai Unió képviselőinek pénteki bejelentése, mely szerint a Nemzetközi Valutaalap újabb 12 milliárd EUR összegű kölcsönt bocsát Görögország rendelkezésére, ösztönzőleg hatott a piacokra.
<P>
De ma az El País spanyol napilap arról tudósított, hogy Castilla-La Mancha autonóm régió fizetésképtelenné vált. A regionális kormány nem tudja kifizetni 76 000 alkalmazott bérét, és hozzávetőleg 2 milliárd euróval tartozik különböző beszállítóknak. Tehát ismét rossz híreket kaptunk, ezúttal Spanyolországból, amely már régóta küzd a befektetői bizalom megőrzéséért.
<P>
Azonban az a politika, amelynek lényege az, hogy az Európai Központi Bank felvásárolja a kormányok adósságait, már nem folytatódhat sokáig, mivel kezdi elérni a végső határait. Az Európai Központi Banknak már most 360 milliárd EUR összegű nem szabadon kereskedhető pénzügyi eszköze van, további 480 milliárd eurót pedig nem biztonságos értékpapírban tart. Ezzel tartják mesterségesen életben a rossz pénzügyi eszközöket. Hölgyeim és uraim! Ha ez így megy tovább, akkor nemsokára az euróövezetnek kell megmentenie az Európai Központi Bankot, különben az egyszerűen összeomlik.
<SPEAKER ID="179" NAME="Andreas Mölzer" AFFILIATION="NI">
(DE) Elnök asszony! Néhány észrevételt szeretnék tenni Szerbia európai integrációjáról. Véleményem szerint a jugoszláv utódállamok sokáig egyenlőtlen bánásmódban részesültek. Szlovénia például 2004-ben problémamentesen csatlakozhatott az EU-hoz, holott még mindig hallhatunk olyan bírálatokat, miszerint a kommunizmus maradványai még mindig megtalálhatók a politikai hatalmi struktúrában, a médiában és az iparban. Sőt, Bulgária és Románia még nem lehetnének uniós tagállamok, ha ugyanolyan szigorú kritériumokat alkalmaztunk volna esetükben, mint most Horvátország esetében.
<P>
Kettős mércét alkalmazunk a háborús bűnökkel kapcsolatban is. Brüsszel egyáltalán nem foglalkozik például a Törökország által elkövetett örmény népirtással. Ezzel szemben Horvátországnak és Szerbiának először a volt Jugoszláviával foglalkozó hágai nemzetközi büntetőtörvényszék elé kell állítaniuk a háborús bűnösöket, mielőtt a koppenhágai kritériumok egyáltalán szóba jöhetnének. Míg Jugoszlávia Népi Felszabadító Antifasiszta Tanácsának (AVNOJ) és Beneš törvénytelen intézkedései nem jelentik az uniós csatlakozás akadályát, addig a szerb kárpótlási politikát minden bizonnyal összhangba kell hozni az uniós feltételekkel.
<P>
A keresztény hagyományokkal rendelkező Szerbia újra és újra bizonyította jó szándékát. Mladič kiadatásával egy akadály megszűnt, de nem szabad, hogy Koszovó legyen a következő. A még függőben lévő reformok végrehajtása után véleményem szerint már semmi nem állhat Szerbia uniós csatlakozásának útjába.
<SPEAKER ID="180" NAME="Juan Fernando López Aguilar" AFFILIATION="S&amp;D">
(ES) Elnök asszony! Képviselőtársaimhoz csatlakozva én is szeretném részvétemet kifejezni az E. coli baktérium okozta huszonegy haláleset kapcsán. Ugyanakkor felháborítónak tartom azt a koordinálatlan reakciót, amely jelentős anyagi károkat okozott az Európai Unió tagállamai számára létfontosságú mezőgazdasági ágazatok termelőinek és munkavállalóinak, különösen a spanyol uborkatermesztőknek. Ezek az események az európai eszmének, az Európát és európaiakat összefogó kohézió eszméjének is ártottak. Az előítéletek és a megalapozatlan híresztelések ismét negatívan befolyásolták a kohéziót, melyre pedig szükség lenne a kielégítő, gyors és megfelelő reakció érdekében.
<P>
Ezért remélem, levonjuk a megfelelő tanulságokat. Remélem, hogy a mezőgazdasági miniszterek tanácsa nemcsak kártalanítást fog nyújtani a sértett feleknek, hanem ki fog dolgozni egy válaszadási szabályzatot is, amely figyelembe veszi az e sajnálatos tapasztalat tanulságait.
<SPEAKER ID="181" NAME="Seán Kelly" AFFILIATION="PPE">
Elnök asszony! Visszatérve a sportra, szóba került a FIFA, és én is erről szeretnék beszélni, különösen a megfelelő irányításnak és átláthatóságnak a szervezet magasabb szintjein tapasztalható hiányáról.
<P>
Nem hétköznapi dolog, hogy a világ egyik legnagyobb sportszervezetének elnöki tisztségét 1998 óta betöltő, 75 éves Sepp Blattert ismét elnöknek választották, különösen, ha figyelembe vesszük, hogy a játékosok túlnyomó többsége - talán akár 99%-a is - 30 év alatti. Így az elnök és a játékosok között "többgenerációs” szakadék tátong.
<P>
Másodszor, nem volt meglepő, hogy tavaly Anglia remek infrastruktúrája ellenére olyan kevés támogatást kapott a világbajnokság helyszínének odaítélésekor. Katar kapta meg a szervezés jogát, utána pedig bizonyos személyeket felfüggesztettek, mert megpróbálták eladni a szavazatukat. Nem tudom, hogy ez nem csak a jéghegy csúcsa-e. A FIFA kudarca az is, hogy még nem vezették be a gólvonal-technológiát, holott ez más sportágakban már megtörtént. Elég nyilvánvaló, hogy a sportág és a FIFA érdekében is valódi reformra van szükség.
<SPEAKER ID="182" NAME="Krišjānis Kariņš" AFFILIATION="PPE">
(LV) Elnök asszony, hölgyeim és uraim! Mindannyian tudjuk, hogy a sportokban tilos a doppingszerek használata. Tilos, mivel igazságtalan előnyhöz juttatja a doppingoló sportolót a többiekkel szemben. Azonban, hölgyeim és uraim, az Európai Unióban van egy bizonyos típusú doppingszer, amelyet nem a sportolóknak, hanem a mezőgazdasági termelőknek szánnak: a nekik nyújtott egyenlőtlen szintű támogatások. A lett mezőgazdasági termelők például háromszor kevesebb támogatást kapnak, mint a német mezőgazdasági termelők és hatszor kevesebbet, mint a görög mezőgazdasági termelők. Ez az igazságtalan támogatási rendszer tisztességtelen versenyt teremt. Hölgyeim és uraim, felszólítom önöket, hogy a következő európai pénzügyi terv elkészítésénél és a következő költségvetési időszak tervezésénél távolítsák el ezeket a doppingszereket, számolják fel a mezőgazdasági termelők támogatásának egyenlőtlenségét, így teremtve egyenlő versenyfeltételeket valamennyi európai mezőgazdasági termelő számára. Köszönöm a figyelmet!
<SPEAKER ID="183" NAME="Georgios Papanikolaou" AFFILIATION="PPE">
(EL) Elnök asszony! Különböző korosztályokhoz és különböző társadalmi osztályokhoz tartozó görög polgárok százezrei tüntetnek immár két hete békésen - ismétlem: békésen - országszerte a városok terein.
<P>
Szeretnék két dolgot elmondani. Először is azt, hogy oda kell figyelnünk rájuk és az általuk megfogalmazott aggodalmakra. Mégpedig nemcsak nemzeti, hanem európai szinten is. A Görögország-szerte tüntető polgárok azt akarják, hogy Brüsszel és Strasbourg is meghallja a hangjukat.
<P>
Másrészről a görög kormány hibáiról és félresikerült intézkedéseiről folytatott vitától eltekintve egyet nem szabad elfelejtenünk, mégpedig azt, hogy polgáraink az Európa által a válság kezelésére javasolt és alkalmazott politikákról így nyilatkoznak: "Megvannak a magunk határai. Ne kényszerítsenek minket arra, hogy képességeinken felül teljesítsünk.” Ezekre az üzenetekre világos és szakszerű válaszokat kell adni. A válságkezelésben nyújtott európai segítség csak így szolgálhat kilátásokkal és reménnyel polgáraink számára.
<SPEAKER ID="184" NAME="Csaba Sógor" AFFILIATION="PPE">
(HU) A multikulturalitás feltételezi, hogy egymás mellett élő népek kölcsönösen ismerik egymás múltját, kultúráját, netán nyelvét is. Ennek a kölcsönösségnek a hiányával magyarázható az a hisztériakeltés, amelynek a napokban tanúi voltunk Romániában. Két romániai megye képviseleti irodát nyitott Brüsszelben. Az egyik fővárosi riporter szerint az a baj, hogy a két megye lakossága többségében más etnikumú, mint a többség. Gond ez ma Európában? Hasonlóan beteges az a gondolkodás is, amely megtiltaná a szomszédnak, hogy megemlékezzen a napról, amikor elvesztette vagyonát, földjét, esetleg családtagjait. Erre is volt példa a napokban, amikor az első világháborút lezáró trianoni békeszerződésre emlékeztünk június 4-én. A kirekesztő, elnémító, múltat letagadó, egy régió létét, fejlődését megtiltani akaró gondolkodásra van ellenszer: egy nyitott, befogadó, kulturális értékeket megbecsülő, kisebbségek jogait tiszteletben tartó, erős Európa.
<SPEAKER ID="185" NAME="Ivailo Kalfin" AFFILIATION="S&amp;D">
(BG) Elnök asszony! A gazdasági válság és a nehézségek, amelyeket most kisebb-nagyobb mértékben valamennyi tagállam átél, ösztönzőleg hatottak bizonyos nacionalista és populista csoportokra, amelyek most nemcsak nagyobb támogatottságot próbálnak szerezni, de az európai integráció bővítése elleni nyílt fellépésükkel folyamatosan próbára is teszik az európai polgárok tűrőképességének határait.
<P>
Hogy egy friss bulgáriai példát is mondjak: május 20-án az Attack nevű nacionalista párt tagjai muszlim imádkozókkal csaptak össze az egyetlen szófiai mecset előtt. Az összecsapásokban erőszakhoz folyamodtak, gyújtogattak, számos személy megsérült, köztük rendőrök is. Az összecsapásokról videofelvételek állnak rendelkezésre, így a bolgár nyomozó hatóságokon és igazságszolgáltatáson múlik majd, hogy mennyire igazságos büntetést szabnak ki a felbujtókra és az incidensben részt vevő személyekre.
<P>
Itt, ebben az ülésteremben szeretném nagyon határozottan kijelenteni, hogy az etnikai és vallási intolerancia nyilvánvalóan ellentétes az európai értékekkel és az alapvető emberi jogokkal, valamint a bolgár társadalom hagyományaival is.
<P>
Mindannyiunk kötelessége, hogy határozottan elítéljük az ilyen eseményeket, és hogy határozottan elhatároljuk magunkat az ilyen események mögött álló európai politikai erőktől.
<SPEAKER ID="186" NAME="George Sabin Cutaş" AFFILIATION="S&amp;D">
(RO) Elnök asszony! A sajtószabadságra vonatkozó "Press Freedom Index 2010” mutató nyilvánosságra hozatalakor a Riporterek Határok Nélkül elnevezésű szervezet felhívta a figyelmet az Európai Unióban a véleménynyilvánítási szabadság terén tapasztalható negatív tendenciára. Románia az 52. helyen szerepel, tehát a 2007-es eredményhez képest 10 helyet esett vissza. Ez a helyzet aggasztó, és megkérdőjelezi az Európai Unió Alapjogi Chartája által biztosított véleménynyilvánítási és tájékoztatási szabadság tiszteletben tartását.
<P>
Románia elnöke szerint a sajtó is fenyegetést jelent a nemzetbiztonságra nézve. Ezenkívül a politikusok folyamatosan becsmérlő megjegyzéseket tesznek a médiáról. A demokratikus elvektől való ilyetén eltávolodás az Európai Unió egészére rossz fényt vet. Belső hiányosságaink miatt nem tudunk majd hitelesen az emberi jogok védelmezőjeként fellépni az EU-n kívül. Ezért sürgetem, hogy a véleménynyilvánítási szabadság és a sajtópluralizmus számára biztosítsunk uniós szintű, valódi védelmet.
<SPEAKER ID="187" NAME="Claudiu Ciprian Tănăsescu" AFFILIATION="S&amp;D">
(RO) Elnök asszony! Másodszor ismertetem az Európai Parlamenttel a román egészségbiztosítási rendszer katasztrofális helyzetét. Sajnos az általános orvosok szakmai szervezetei, az egészségügyi minisztérium és a nemzeti egészségbiztosítási intézet közötti tárgyalások zsákutcába jutottak. Ennek eredményeképpen az egészségügyi rendszer gyakorlatilag leállt, és megtagadják jogaikat azoktól a betegektől, akik még mindig fizetik az egészségügyi hozzájárulást, mégsem részesülhetnek a megfelelő szolgáltatásokban. Ez a helyzet azért alakult ki, mert a nemzeti egészségbiztosítási intézet következetesen elutasította azt a javaslatot, hogy egy működőképes és valamennyi érdekelt fél számára előnyös keretszerződés létrehozásának céljából realisztikus tárgyalásokat folytasson az általános orvosokkal. Ha ez a helyzet nem változik, akkor fennáll a már amúgy is nagyon gyenge lábakon álló román egészségügy összeomlásának veszélye.
<P>
Szeretném, ha az illetékes európai szervek figyelmet szentelnének e helyzetnek, és intézkedéseket hoznának annak mihamarabbi megoldása érdekében.
<SPEAKER ID="188" NAME="Cătălin Sorin Ivan" AFFILIATION="S&amp;D">
(RO) Elnök asszony! Az Európai Parlamentben nap mint nap reggeltől késő estig az európai integrációról, a szolidaritásról és a közös kultúráról beszélünk, vagyis mindarról, ami egyesít minket, és aminek ezután is a 27 uniós tagállam közös jövőjének építésére kell ösztönöznie minket.
<P>
Miközben mi az európai projektet vitatjuk meg, az Európai Parlament egyik alelnöke szintén nap mint nap reggeltől késő estig beszél. Ő azonban az etnikai alapú szegregációról beszél, ezzel akarván egy állam befolyását csökkenteni és tekintélyét aláaknázni saját határain belül, méghozzá egy szomszédos állam javára. Arról beszél, hogy egy uniós tagállam területét fel kellene szabdalni, és bizonyos részeit egy másik uniós tagállam területéhez kellene csatolni. Nemcsak saját nevemben, hanem a román szociáldemokrata európai parlamenti képviselők nevében is arra szólítok fel, hogy Tőkés Lászlót mentsék fel alelnöki tisztségéből.
<SPEAKER ID="189" NAME="Marian Harkin" AFFILIATION="ALDE">
Elnök asszony! Mély aggodalmamnak szeretnék hangot adni a bahreini egészségügyi dolgozók letartóztatása kapcsán. Sokukat a királyság megdöntésének kísérletével vádolják, és katonai ügyészségi eljárás, esetleg halálbüntetés vár rájuk. Holott ezek az orvosok és ápolónők csak ellátták azokat a megsérült tüntetőket, akiket kórházba vittek. Az Amnesty International és a Médecins sans Frontières (Orvosok Határok Nélkül) is mély aggodalmának adott hangot az érintettek biztonságával, valamint a letartóztatások motivációjával kapcsolatban. Teljes mértékben támogatom az ír ápolónők és szülésznők szervezetét, valamint az ápolónők nemzetközi tanácsát és azokat az ír orvosokat, akik szintén elítélik ezeket a szörnyű eseményeket.
<P>
Az elmúlt napokban számos forrásból kaptam olyan információkat, amelyek kínzásra és embertelen bánásmódra utalnak; néhány egészségügyi dolgozót súlyosan megvertek, és megtagadták tőlük azt a jogot, hogy családjukkal és jogi tanácsadóikkal találkozzanak. Ez a bánásmód teljességgel elfogadhatatlan.
<P>
Nyilvános felhívást intézek Catherine Ashton főképviselő asszonyhoz. Már írtam neki, és megkértem, hogy tegyen meg minden erőfeszítést, és avatkozzon be ezen egészségügyi dolgozók érdekében, akik pusztán csak azt tették, ami a dolguk: életeket próbáltak menteni.
<SPEAKER ID="190" NAME="Paul Murphy" AFFILIATION="GUE/NGL">
Elnök asszony! Az új görög megszorító csomag - amely 28 milliárd EUR összegű költségvetés-csökkentést és adót irányoz elő, valamint 50 milliárd EUR összegű állami vagyon privatizálásáról rendelkezik - ismételten azt mutatja, hogy az EU és az IMF a munkavállalók ellen irányuló, megszorító politikák végrehajtóinak szerepét játsszák.
<P>
Ezeket a támadásokat a leginkább a fiatalok sínylik meg. Most fiatalok százezrei gyakorolnak ellencsapást, tereket foglalnak el Európa-szerte, és bátran szembenéznek a tüntetések brutális leverésével. Jogosan követelnek valódi demokráciát. Véleményem szerint ezt csak úgy lehet megvalósítani, ha megdöntjük a piac diktatúráját, és olyan demokratikus, szocialista társadalmat építünk, ahol az emberek szükségletei fontosabbak, mint a profit.
<P>
Június 15. valószínűleg fontos nap lesz ebben a küzdelemben Európa-szerte. Görögországban általános sztrájkot hirdettek erre a napra, Barcelonában pedig fontos tüntetésre fog sor kerülni. Ezen a napon Európa-szerte tiltakozásokat kell szervezni a megszorítások ellen. Mobilizálni kell a munkásosztályt az európai dolgozók és fiatalok elleni támadás leverésére. Egy Európa-szerte megszervezett, általános, egynapos sztrájkkal az ellenzék nagyon erőteljes üzenetet tudna küldeni az európai vezetésnek.
<SPEAKER ID="191" NAME="Kyriacos Triantaphyllides" AFFILIATION="GUE/NGL">
(EL) Elnök asszony! Egy héttel ezelőtt Buzek elnök úr, Barroso elnök úr és Van Rompuy elnök úr vallási vezetőkkel találkoztak a demokratikus jogok és a polgári szabadságjogok megvitatása céljából. Szeretnék gratulálni Barroso elnök úrnak, hogy 2005-ben kezdeményezte ezt a vallási vezetőkkel folytatandó párbeszédet; szeretnék gratulálni a Parlament és a Tanács elnökeinek is, amiért minden évben megrendezik ezt a találkozót, így tartva fenn a párbeszédet.
<P>
Ugyanakkor szeretnék csatlakozni azokhoz a vallási vezetőkhöz, akik felszólították az Európai Uniót, hogy a keresztények üldözésének felszámolása érdekében gyakoroljon nyomást olyan országokra, mint Egyiptom és Irak, valamint egy európai országra, Ciprusra is, ahol a megszálló erők nem engedik a keresztényeket belépni templomaikba, a papokat és püspököket pedig nem engedik misézni. Elnök asszony, mutassuk meg nekik, hogy a ciprusi keresztény menekülteknek joguk van misét tartani templomaikban!
<SPEAKER ID="192" NAME="Nikolaos Salavrakos" AFFILIATION="EFD">
(EL) Elnök asszony! A május 6-i luxembourgi találkozó után, amelyről a Der Spiegel cikke is beszámolt, Görögország azt a javaslatot kapta, hogy lépjen ki az euróövezetből, és térjen vissza a drachmához. Az Európai Unió hivatalos véleményét Olli Rehn biztos úr mondta el, aki tagadta ezeket a híreszteléseket és az ilyen tartalmú javaslatokat.
<P>
A közgazdászok ellentétes véleményén és a tagállamok különböző véleményein túl világossá kell tenni, hogy Görögország jogi okokból nem léphet ki az euróövezetből. Először is azért, mert a Szerződések nem rendelkeznek az euróövezetből történő önkéntes vagy nem önkéntes kilépésről. Másodszor pedig, ha visszatérnénk a drachmához, de az euróövezetet és az eurót egyébként nem szüntetnék meg, akkor jogilag sem Görögországban, sem Görögországon kívül nem lenne lehetőség arra, hogy a görög bankokban lévő euróbetéteket automatikusan drachmára váltsák át a betétes engedélye nélkül. Amikor Görögország csatlakozott az euróövezethez, akkor a drachmabetéteket át lehetett váltani, mivel a drachmát eltörölték. Most más a helyzet, mivel az euró továbbra is létezik, nem szüntetik meg. Tehát ezek a híresztelések és javaslatok jogilag nem állják meg a helyüket.
<SPEAKER ID="193" NAME="Martin Ehrenhauser" AFFILIATION="NI">
(DE) Elnök asszony! Az informátorok azok az emberek, akik nem akarnak hallgatni az illegális cselekményekről vagy a nem megfelelő gyakorlatokról, hanem a köz érdekében nyilvánosságra akarják hozni ezeket. Az informátorok többnyire hozzáadott értéket jelentenek. 2005-ben például 10 milliárd USD-t térítettek vissza az USA államkincstárának visszafizetések révén.
<P>
A visszaélések jelentésének folyamatára vonatkozó világos törvények létfontosságúak a korrupció elleni küzdelemben. Az Európai Unióban a személyzeti szabályzat 22a. és 22b. cikke teremti meg a visszaélések bejelentésének jogalapját, de sajnos csak nagyon töredékesen, sok joghézaggal. Alapvető elemek hiányoznak. Például egyértelműen meg kell határozni a visszaélések bejelentésének fogalmát, az informátorok számára meg teremteni a meghallgatáshoz való jogot, szükség van független tájékoztató pontokra, amelyek tájékoztatást tudnak adni a jogokról, kötelezettségekről és lehetőségekről. Nem utolsósorban pedig szükség van pontos határidőkre az uniós intézmények számára. Kedvező jel, hogy az EU személyzeti szabályzatának reformja már megkezdődött. A Bizottság idén ősszel fogja megküldeni a Parlamentnek az első tervezetet. Szerintem ez egyedülálló lehetőség a fejlesztésre ezen a téren. Szeretném megkérni képviselőtársaimat, hogy támogassák ezt, és dolgozzanak a reformon.
<SPEAKER ID="194" NAME="Corneliu Vadim Tudor" AFFILIATION="NI">
(RO) Elnök asszony! A labdarúgás szinte vallás, de olyan vallás, amelyben a gonosz is jelen van. Hogy miért? Mert hatalmas pénzek forognak kockán: a sportfogadás a sok milliárd unatkozó és magányos ember adója. Ezeken a nyári napokon egész Románia egy nagyon népszerű labdarúgócsapat, a Politehnica Timişoara drámájával van elfoglalva. Ez a csapat kemény munkájának köszönhetően elnyerte az Európa-kupán való részvétel jogát. Azonban ez a győzelem most egy önkényes döntés alapján veszteséggé változott. A román labdarúgást felügyelő maffia kezet fogott a nemzetközi labdarúgást felügyelő maffiával, és súlyos, kettős büntetést eszeltek ki: az említett csapat mégsem vehet részt az Európa-kupán, ezenkívül visszaminősítették egy alacsonyabb, amatőr osztályba. Nem számít, milyen pénzügyi vagy jogi kifogásokat hoznak fel, ez mindenképpen drákói büntetés, amely nemcsak ezt a jó csapatot érinti súlyosan, hanem egy gyönyörű város 300 000 lakosát is, akiknek nincs túl sok egyéb örömforrásuk.
<P>
Az Európai Unió Kulturális és Oktatási Bizottságának tagjaként felszólítok arra, hogy vessenek véget ennek a szörnyű igazságtalanságnak, amely jelentős társadalmi következményekkel is járhat.
<SPEAKER ID="195" NAME="Elnök">
A vitát lezárom.
