<CHAPTER ID="009">
Európai műholdas rádiónavigációs programok (EGNOS és Galileo) (a jogi aktus aláírása)
<SPEAKER ID="253" NAME="Elnök">
Üdvözlöm a Tanács hivatalban lévő elnökét és a biztos urat! Hölgyeim és uraim! A Galileo-program jogi eszközének nyilvános aláírásával azt jelezzük, hogy milyen nagy jelentőséget tulajdonítunk az EGNOS és a Galileo európai műholdas navigációs programoknak. A ma aláírandó rendelet azt mutatja, hogy sok célt csak az Európai Unió keretein belül lehet elérni, a tagállamok egyenként erre képtelenek lennének. Az EGNOS és a Galileo megadhatja és meg is fogja adni az Európai Uniónak az egyéb rendszerek kiegészítésének, illetve helyettesítésének módját. Ugyanakkor arra is lehetőséget adnak, hogy javítsuk iparunk versenyképességét a nagy stratégiai technológiai területeken.
<P>
A Galileo rendszert 30 műhold és a földi irányítási infrastruktúra fogja alkotni. A rendelet szövege az európai intézmények tárgyalásainak eredménye, amelyek már az első olvasatkor sikeres megegyezést hoztak.
<P>
Az intézmények olyan megoldásokat találtak, amelyek segítségével létrehozható egy igen összetett technológiai rendszer. Ennek legfontosabb feltétele a 3,4 milliárd eurós finanszírozásról való megállapodás volt. Ennek eredményeként a Galileo legkésőbb 2013-ra működőképes lehet.
<P>
Az Európai Parlament elnökeként szeretnék külön köszönetet mondani az Ipari, Kutatási és Energiaügyi Bizottság elnökének, Angelika Nieblernek, és az Európai Parlament előadójának, Etelka Barsi-Patakynak sikeres munkájukért, csakúgy mint a szlovén elnökségnek komoly elkötelezettségükért, amit emellett a fontos stratégiai dosszié mellett mutattak.
<P>
(Taps)
<P>
Remélem, hogy a rendelet nyilvános aláírása megerősíti, hogy továbbra is nagy lendülettel és elszántsággal fogunk dolgozni azért, hogy polgáraink számára kézzelfogható eredményt érjünk el. Köszönöm, hogy eljöttek, és köszönöm a figyelmüket.
<P>
Most felkérném a Tanács képviselőjét, Jean-Pierre Jouyet-t hogy tartsa meg beszédét.
<P>
(Taps)
<SPEAKER ID="254" NAME="Jean-Pierre Jouyet">
hivatalban lévő elnök. - (FR) Elnök úr, biztos úr, hölgyeim és uraim! Most az Európai Unió és az Európai Űrügynökség navigációs rendszerének köszönhetően lehetségessé válik a pontos hely- és időmeghatározás. Szeretnék csatlakozni önhöz, elnök úr, és köszönetet mondani a szlovén elnökségnek, amiért egy ilyen nehéz megegyezést sikerrel tető alá hozott. Niebler asszony, az Ipari, Kutatási és Energiaügyi Bizottság elnöke is köszönetet érdemel, csakúgy mint az előadó és az Európai Parlament azon képviselői, akik lehetővé tették a rendelet elfogadását.
<P>
A Galileóról szóló rendelet elfogadása nagy lépés. Lehetővé teszi a közfinanszírozású globális műholdas helymeghatározó rendszer kialakítását. Ahogy Pöttering úr is mondta, ez a rendszer 30 műholdra és földi állomásokra alapul, amik a felhasználóknak helymeghatározási információkat nyújtanak. Sok polgár számára ez a valódi európai haladás jele.
<P>
Nem csak függetlenségünket garantálja az amerikai GPS alternatívájaként, például annak elérhetetlensége esetére, hanem annál sokkal messzebbre megy: a GPS által nem biztosított szolgáltatásokat nyújt. Ilyen a bajba jutott emberek követése, ami az európai polgárok számára nyújtott igen fontos szolgáltatás, vagy például egy, a légiforgalmi irányítás céljaira különösen alkalmas biztonsági rendszer üzembe állítása. A Galileo tehát a mindennapi életben kézzelfogható eredményeket hoz majd.
<P>
Az Európai Bizottság és az Európai Űrügynökség beindította a rendszer egyes részeinek beszállítói kiválasztásának folyamatát; a Galileo kiépítése az európai ipar versenyképessége számára is nyilvánvalóan nagy fontossággal bír.
<P>
A Galileo program irányítását a Parlament és a Tanács fogja ellátni. Afelől mindenki nyugodt lehet, hogy a francia elnökség elhatározta, hogy szorosan együttműködik majd az Európai Parlamenttel; azt javasolja, hogy a három EU-intézmény (a Bizottság, a Parlament és a Tanács) részvételével létrejött Galileo Intézményközi Panel a lehető leghamarabb összeüljön és megvitassa az egész Európai Unió számára oly fontos program sikeres végrehajtásának feltételeit.
<SPEAKER ID="255" NAME="Elnök">
Köszönöm szépen, miniszter úr, és most aláírom a Galileo rendeletet, és szeretném felkérni Ferrero-Waldner biztos asszonyt, Angleika Nieblert, az Ipari, Kutatási és Energiaügyi Bizottság elnökét és Etelka Barsi-Patakyt, az előadót, hogy lépjenek előre az elnöki pulpitushoz.
<P>
(Aláírják a Galileo-rendeletet.)
<P>
(Taps)
