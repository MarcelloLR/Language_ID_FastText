<CHAPTER ID="002">
Az elnökség nyilatkozatai
<SPEAKER ID="006" NAME="Elnök">
Hölgyeim és uraim! Néhány nappal ezelőtt volt az Európai Unió történetében bekövetkezett legnagyobb bővítés ötödik évfordulója. 2004. május 1-jén Közép- és Kelet-Európa, valamint a mediterrán térség tíz országában - nevezetesen Észtországban, Lettországban, Litvániában, Lengyelországban, a Cseh Köztársaságban, Szlovákiában, Magyarországon, Szlovéniában, Máltán és Cipruson - élő hetvenöt millió ember örült annak, hogy az Európai Unió polgárává vált. E bővítést 2007-ben Románia és Bulgária csatlakozása követte.
<P>
Korunk egyik legcsodálatosabb fejleményei közé tartozik, hogy ez megtörténhetett. Azok után, hogy Közép- és Kelet-Európa népei hatvan éven át elnyomásnak voltak kitéve, az EU-bővítés földrészünk újraegyesítésének beteljesedését jelentette a szabadság, a demokrácia, a jogállamiság, valamint az emberi jogok és az emberi méltóság tiszteletben tartásának közös értékei alapján. E folyamat eredményeképpen az EU erősebb, színesebb, és kulturális értelemben véve gazdagabb lett. A bővítési folyamat gazdagító tapasztalatot jelentett és jelent mind az egyes tagállamok, mind az EU egésze számára.
<P>
A történelmi pillanat óta eltelt öt év alatt bebizonyosodott, hogy a bővítés hatalmas siker az EU számára, melynek jelentősége polgáraink mindennapi életében egyre növekszik. A kommunizmus rabszolgasága után a bővítési folyamat hozzájárult ahhoz, hogy kontinensünkön valósággá váljon a demokrácia és növekedjen a stabilitás. A bővítésnek köszönhetően az új tagállamokban emelkedett az életszínvonal, és hatalmas ösztönzést kapott az európai gazdaság egésze, mivel az új tagállamoknak is előnye származott az új export- és befektetési lehetőségekből, valamint a nagyobb piacból. Lényegében a tizenkét új tagállam csatlakozása világviszonylatban erősítette az EU pozícióit, és nemzetközi politikai és gazdasági szereplőként növelte súlyát.
<P>
A bővítés óta eltelt öt év alatt az Európai Parlamentben és az Európai Unió egyéb intézményeiben sikerült integrálnunk új tagjainkat. Megtanultunk kompromisszumokat kötni és még szorosabban együttműködni. Mindazonáltal a nagyobb és sokrétűbb EU megköveteli a szorosabb együttműködést és a jobb cselekvőképességet.
<P>
A Lisszaboni Szerződés tartalmazza azokat az alapvető reformokat, amelyek a bővítés következményeinek megfelelően átalakítják az EU intézményeit, és alkalmassá teszik azokat a ránk váró új kihívások megválaszolására. Noha a Lisszaboni Szerződés ratifikációs vitája még nem fejeződött be, biztosnak kell lennünk abban, hogy az a jövő év elejére pozitívan fog lezárulni, továbbá reméljük, hogy jövő szerdán a cseh szenátusban pozitív eredmény születik.
<P>
(Taps)
<P>
Hölgyeim és uraim, rendkívüli örömmel kell eltöltsön bennünket, hogy ma e közösség tagjai vagyunk, és amint azt a 2007. március 25-én kelt Berlini Nyilatkozat oly szépen rögzíti: "boldogsággal tölt el Európa egyesítése”. Van okunk az örömre és a hálára.
<P>
Most egy meglehetősen aggasztó tényre kell rátérnünk: mélységes aggodalmamat szeretném kifejezni az amerikai-iráni újságírónő, Roxana Saberi tragikus sorsával kapcsolatban, akit az USA számára folytatott állítólagos kémtevékenység miatt nyolc év börtönre ítéltek, és akit jelen pillanatban a teheráni Evin börtönben tartanak fogva. Az Európai Parlament nevében szeretnék csatlakozni az Európai Tanács elnökéhez és az USA elnökéhez, velük együtt követelve Roxana Saberi mielőbbi és feltétel nélküli szabadon bocsátását.
<P>
(Taps)
<P>
Roxana Saberi esete az Iránban az emberi jogok általános drámai helyzetét tükrözi, amely 2005 óta - különösképp ami a polgári és a politikai jogokat illeti - folyamatosan tovább romlik, annak ellenére, hogy a rendelkezésünkre álló nemzetközi eszköztár keretében Irán elkötelezte magát az emberi jogok támogatása és védelme mellett. Saberi asszony elítélésére kritikus pillanatban került sor: két hónappal az Iránban tartandó elnökválasztások előtt, és csak rövid idővel az után, hogy az USA és az EU kezdeményezte, hogy tegyenek erőfeszítéseket az Iránnal fenntartott kapcsolatok javítására.
<P>
Mélységes aggodalommal tölt el, hogy a jelenlegi politikai helyzetben Sabieri asszonyt egy alku eszközeként használhatják fel, és a lehető leghatározottabban elítélem ezt a nyilvánvalóan politikai érdekek által diktált lépést. Szeretném biztosítani Saberi asszony családját együttérzésünkről, valamint az Európai Parlamentnek az emberi jogok és a demokrácia feltétel nélküli tiszteletben tartása iránti mély elkötelezettségéről Iránban és szerte az egész világon.
<P>
(Taps)
<P>
Mindehhez szeretném hozzátenni, hogy információink szerint Iránban most végeztek ki egy fiatal nőt, akit azzal vádoltak, hogy még fiatalkorúként bűncselekményt követett el. Ez ellentétes a nemzetközi jog minden szabályával, és felemeljük szavunkat e bűntett ellen.
<P>
(Taps)
<P>
Végezetül szeretném tájékoztatni Önöket arról, hogy a múlt héten a hollandiai Appeldoornban történt tragikus események után mindannyiunk nevében kifejeztem mély részvétünket a holland királynőnek, az áldozatok családjának és a holland népnek, valamint arról, hogy Európa-szerte mindannyian egy emberként támogatjuk holland barátainkat.
<P>
Ez néhány hírértékű információ volt. Most pedig visszatérünk megszokott ügyrendünkhöz.
