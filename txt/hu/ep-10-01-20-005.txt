<CHAPTER ID="005">
A spanyol elnökség programjának ismertetése (a vita folytatása)
<SPEAKER ID="060" NAME="Elnök">
Hölgyeim és uraim! Folytassuk az spanyol elnökség programjáról szóló vitánkat.
<SPEAKER ID="061" NAME="Carlo Casini" AFFILIATION="PPE">
Tisztelt elnök úr! Hölgyeim és uraim! A Parlament Alkotmányügyi Bizottságának elnökeként örülök annak, hogy a spanyol elnökség fontosnak tartja az Európai Unió működéséről szóló szerződés által előírt strukturális reformok teljesítését, különös tekintettel az Európai Külügyi Szolgálatra, az állampolgári kezdeményezésre, valamint azt, hogy az EU kitartson az emberi jogok és alapvető szabadságok védelméről szóló európai egyezmény mellett, amelyhez az általam vezetett bizottság már előadót is kinevezett, a spanyol Jáuregui Atondo urat, akit már ismernek.
<P>
Ugyanakkor a spanyol El País múlt vasárnapi számában megjelent interjúban Zapatero úr elmondta, hogy szeretné, ha a vallásszabadságról szóló törvény Spanyolországban esetleg azt eredményezné, hogy lépések történnek a normalizáció felé minden állami intézményben.
<P>
Ezzel kapcsolatban azt szeretném javasolni, hogy röviden szóljunk arról, hogy az európai struktúrák egy cél elérését szolgálják, és az Európai Unió célját a Lisszaboni Szerződés 2. cikke megerősíti: az emberi méltóság, az egyenlőség, a szabadság tiszteletben tartása és a szolidaritás. Ezért hangot kell adnom az ennek az értékekről folytatott vitának az irányával kapcsolatos aggályaimnak.
<P>
A kulturális egység előrébb való a gazdasági egységnél. Az európai szellem erősebb, mint az állami - elnézést, az igazságügyi - struktúra. Az európai szellem az ókori görögök igazság és szépség iránti vágyában gyökeredzik, a római jog kultúrájában, és ehhez a rendkívüli örökséghez a kereszténység hozzáadta az emberek értékét, akik egyenlők a fogantatástól a természetes halálig.
<P>
Ma, Krisztus keresztje nevében kérjük, hogy menjenek el Haitira, legyenek jelen Haitin, minden ember, de különösen a legszegényebbek érdekében.
<P>
Ezért azt kérdezem Önöktől: mit jelent a "normalizáció” a vallásszabadság tekintetében? Talán azt jelenti, hogy megtiltjuk a polgároknak vallási hovatartozásuk nyilvános kifejezését? A gyökerek, többek között országaink keresztény gyökereinek elfeledését jelenti?
<SPEAKER ID="062" NAME="Kader Arif" AFFILIATION="S&amp;D">
Tisztelt elnök úr! Zapatero úr! Buzek úr! Hölgyeim és uraim! Most, a válság idején a kereskedelmi politika mindennél fontosabb szerepet kap a közvitában, mivel az európaiak egyre inkább azt látják, hogy az uniós szinten bevezetett kereskedelmi stratégia közvetlen hatással van a növekedésre és a foglalkoztatásra.
<P>
A megnövekedett nemzetközi verseny mellett a csökkentett költségekért folyó versenyfutás miatt túl sok munkahely szűnt meg és túl sokszor történt meg a termelés áthelyezése. E helyzetet látván képviselőcsoportunk úgy véli, hogy a kereskedelemnek eszközként kell szolgálnia az olyan célok megvalósításában, mint például a munkahelyteremtés, az egyenlőtlenségek csökkentése és a fenntartható fejlődés. A kereskedelmi biztos, De Gucht úr a meghallgatása során egyetértett azzal, hogy a kereskedelem önmagában nem lehet cél.
<P>
Ezért azt szeretném megtudni, hogy Ön, az elnöksége során támogatni fogja-e az európai kereskedelempolitika reformját annak biztosítása érdekében, hogy ezáltal több munkahely jöjjön létre, és hogy a kereskedelempolitika szorosabban kapcsolódjon egy megfelelő iparpolitikához? Intézkedni fog-e annak érdekében, hogy támogassa a világszintű méltányos kereskedelmet, amely képes arra, hogy előmozdítsa a fejlődést, a tisztességes munkát és az emberi jogok tiszteletben tartását? Más szóval, bevezet-e kötelező érvényű szociális és környezetvédelmi normákat a megállapodásainkba?
<SPEAKER ID="063" NAME="Luis de Grandes Pascual" AFFILIATION="PPE">
Zapatero úr! Spanyolként nagy megtiszteltetés számomra, hogy itt üdvözölhetem Önt, az Európai Unió soros elnökét. Ebben az időszakban sok az elvárás és a kihívás, és természetesen mindent meg kell tennünk azért, hogy megfeleljünk ezeknek az elvárásoknak. Fontos, hogy polgáraink lássák, hogy újjászervezett intézményeink képesek megoldásokkal szolgálni a valódi problémákra.
<P>
Ön tudja, hogy mi egyetértünk az Ön által előterjesztett programmal. Tudja, hogy a spanyol néppárt, a Partido Popular számára ez az állam kérdése, és hogy minden olyan dologban támogatni fogjuk, amelyről úgy gondoljuk, hogy közös európai érdek, ez pedig fontos Spanyolország számára. Ez egy nagyra törő - és remélhetőleg - tartalmas program.
<P>
Remélem, hogy a spanyol elnökség albumában - amely minden bizonnyal színes és változatos lesz - az emberek minden eseményt mérföldkőnek tekinthetnek majd az őket érintő, nagyon is valós problémák megoldásában.
<P>
A válság keményen sújtja a gazdaságot, és a munkanélküliség olyannak tűnik, mint az apokalipszis ötödik lovasa. Ön őszintén elismerte, hogy Spanyolországban 20 %-os a munkanélküliség, de ez nem csorbítja az Ön tekintélyét. Úgy vélem, hogy ez mindannyiunkat arra kötelez, hogy megoldással álljunk elő erre a problémára, amelyet közösen kell rendeznünk. Valós problémával állunk szemben.
<P>
Miniszterelnök úr! Nincs időm arra, hogy hosszan beszéljek. De azt el szeretném mondani, hogy Spanyolországnak számos kihívással kell szembenéznie, és biztos vagyok a spanyol nemzet képességeiben. Hinni akarok benne és bizonyos számomra, hogy Ön képes lesz kezelni a kihívásokat. A jelen Európájában nem tehetjük meg, hogy nem felelünk meg az elvárásoknak.
<P>
Másrészről a globalizált világ - erre okosan hivatkozott is - azt jelenti, hogy új hatalmi centrumok vannak kialakulóban, ezért az Európai Uniónak aktívabb és következetesebb szerepet kell vállalnia értékei és érdekei védelmében. Máskülönben azt kockáztatjuk, hogy jelentéktelenné válunk.
<P>
Végül, miniszterelnök úr, mi, spanyolok, nem fogjuk elfogadni, hogy megtagadják tőlünk a javaslatok előterjesztésének képességét. Ahhoz jogunk van. Ugyanakkor alázatosnak kell lennünk és el kell fogadnunk azt a tanácsot, amit Don Quijote adott Sancho Panzának, amikor alázatosságot javasolt a Barataria szigetének kormányzásáról szóló fantáziájában.
<P>
(Az elnök félbeszakítja a felszólalót)
<SPEAKER ID="064" NAME="Glenis Willmott" AFFILIATION="S&amp;D">
Tisztelt elnök úr! Örömmel hallgattam, ahogyan a miniszterelnök úr ismertette a spanyol elnökség rendkívül pozitív és ambiciózus programját. A munkahelyekre és a növekedésre helyezte a hangsúlyt, ami mindannyiunk számára elengedhetetlen, mivel már kifelé jövünk a recesszióból. Már nagyon várom, hogy együtt dolgozhassak egy másik szocialista kormánnyal.
<P>
A következő hat hónap döntő fontosságú lesz az EU jövője szempontjából, ami a gazdaságot és a környezetvédelmet illeti, és már várjuk a Tanács februári ülését, amelytől határozott lépéseket várunk a pénzügyi ágazat megreformálása érdekében.
<P>
A sikertelen koppenhágai klímatárgyalások után szeretném hallani, hogy az elnökség hogyan fog együttműködni a Bizottsággal annak érdekében, hogy egy közös uniós kibocsátás-csökkentési célt jelöljenek ki a január 31-i cél tekintetében. Erről már volt szó, de végül még nyomatékosan hangoztatni szeretném, miniszterelnök úr, hogy a soros elnökség ideje alatt ragadja meg az alkalmat és találjon megoldást a földkisajátítások kérdésére és azokra az egyéb problémákra, amelyek oly sok aggódást és szenvedést okoznak több tízezer becsületes ingatlantulajdonosnak Spanyolország déli részein. Nem lehet tovább halogatni a cselekvést.
<P>
Zapatero úr! Jó itt látni Önt, és sikerekben gazdag hivatali időt kívánok Önnek!
<SPEAKER ID="065" NAME="Tunne Kelam" AFFILIATION="PPE">
Tisztelt elnök úr! A spanyol elnökséget a Lisszaboni Szerződés intézményi szintű végrehajtása alapján fogják megítélni. Miniszterelnök úr, sok sikert kívánok Önnek!
<P>
A gazdasági fellendülés és a munkahelyteremtés ösztönzése érdekében az a nehéz feladat áll Önök előtt, hogy megvalósítsák az EU belső piacát, ezen belül megnyissák a szolgáltatási piacokat azokon a területeken, amelyeket még most is kivételként kezelnek. Amíg ez meg nem valósul, minden uniós stratégia csak korlátozott hatással bír majd.
<P>
Támogatom Önt a közös energiapiac létrehozása iránti elkötelezettségében, az energiahálózatok Európa-szerte történő összekapcsolásában. Azt szeretném, ha ehhez felhasználná a Parlamentnek a külső energiabiztonságról és a szolidaritásról szóló álláspontját, amely még 2007-ben került elfogadásra és azóta végrehajtásra vár.
<P>
Az Agenda 2020 információs és kommunikációs technológiák bevezetését jelenti a mindennapi gyakorlatba, felhasználva azon tagállamok legjobb gyakorlatait, amelyek már haladást értek el ezen a téren. Remélem, hogy az Ön elnöksége döntést tud hozni egy, az informatikai rendszerek igazgatásáért felelős központi ügynökség létrehozásáról, amelyre Európának egyértelműen szüksége van. Ezenkívül sürgősen ki kell dolgoznunk egy megbízható európai kibervédelmi biztonsági stratégiát.
<P>
Remélem, hogy az EU tevékenyebb szerepet játszik majd a dél-kaukázusi helyzet stabilizálásában is, az új keleti partnerség stratégiája keretében.
<P>
Végül, de nem utolsósorban azt javaslom, hogy maradjon elkötelezett az EU Kubáról kialakított közös álláspontja mellett, amíg valós változások nem történnek. Sajnos az, hogy a rendszer nem volt hajlandó engedélyezni egyik szocialista kollégánk belépését Kubába, mert fel akarta venni a kapcsolatot az ellenzékkel, nem a valós változás jele.
<SPEAKER ID="066" NAME="Catherine Trautmann" AFFILIATION="S&amp;D">
Tisztelt elnök úr! Barroso úr! Zapatero úr! Először is köszönöm Önnek, Zapatero úr, hogy tettvággyal, politikai távlatokkal és energiával érkezett közénk, most, amikor az Európai Uniónak ki kell lábalnia a válságból, és miután sikertelennek bizonyultak a koppenhágai tárgyalások.
<P>
Azt várom a Bizottságtól és az elnökségtől, hogy képessé tegyen bennünket arra, hogy a több és jobb munkahely létrehozását, a társadalmi kirekesztés elleni küzdelmet és a fenntartható fejlődést helyezzük a 2020-as stratégia középpontjába. Ez különösen igaz az agrárköltségvetésre és a halászati költségvetésre is. Ön elkötelezte magát ezek mellett.
<P>
Zapatero úr! Számítunk Önre abban, hogy biztosítja az erőforrásokat ehhez a politikához, hogy összekapcsolja a talajszennyezés és az élelmezésbiztonság kérdését, megteremti a zöld munkahelyekhez és a halászati erőforrások megőrzéséhez szükséges feltételeket, biztosítja az élelmiszerellátás biztonságát és méltányosabb kereskedelmi feltételeket hoz létre a déli országok számára.
<P>
Ambiciózus agrárköltségvetésre van szükségünk, és azt is kérném Öntől, hogy a halászati költségvetést kapcsolják össze ezzel a költségvetéssel. E kérdésekkel kapcsolatban a munkánkat - és az alkalmazott politikát - az elért eredmények fényében fogják megítélni.
<SPEAKER ID="067" NAME="Jan Olbrycht" AFFILIATION="PPE">
Tisztelt elnök úr! Zapatero úr! Azon kérdések között, amelyeket ma a miniszterelnök úr némiképp általánosan ismertetett számunkra, sok olyan téma van, amely pontosítást és konkrét javaslatokat igényel.
<P>
Ezek a kérdések két kategóriába sorolhatók: azok a kérdések, amelyekkel - hogy tárgyilagosan fogalmazzak - a spanyol elnökségnek foglalkoznia kell majd, illetve azok, amelyekkel foglalkozni akar, mert megpróbálja majd elérni céljait. Az európai intézmények közötti kapcsolatok kérdése azok közé tartozik, amelyekkel mindenképpen foglalkoznia kell, és ennek kapcsán fel szeretném hívni Zapatero úr figyelmét a Lisszaboni Szerződés rendelkezéseire, mivel a szubszidiaritásról szóló jegyzőkönyvben szó van arról, hogy a tagállamok regionális és helyi hatóságainak szerepét is meg kell határozni. Spanyolország regionalizációval kapcsolatos tapasztalatából talán arra következtethetünk, hogy a spanyol elnökség lesz az, amely megpróbálja majd pontosítani a regionális és helyi hatóságok szerepének meghatározását. Ez különösen fontos akkor, amikor Zapatero úr arról beszél, hogy egyik célja az innovatív jelleg és az oktatás fejlesztése, ami - mint tudjuk - nagyrészt európai pénzeszközök felhasználásával kerül megvalósításra regionális és helyi szinten.
<P>
Az Európai Parlament nagy érdeklődéssel várja bizonyos kérdések kifejtését, az intézményi kérdések megoldását, valamint a kohéziós politika jövőjével kapcsolatos javaslatokat, amelyekre - mint tudjuk - először Zaragozában, majd az Európai Innovatív Régiók Hetében kerül sor. Nagy érdeklődéssel várjuk a döntéseket és a konkrét javaslatokat.
<SPEAKER ID="068" NAME="Anni Podimata" AFFILIATION="S&amp;D">
Tisztelt elnök úr! Miniszterelnök úr! Az a tény, hogy ebben a kritikus időszakban Spanyolország veszi át az Európai Uniós soros elnökségét, óriási kihívást és óriási lehetőséget jelent majd mindazok számára, akik szerint a válságkezelés eddig alkalmazott európai receptje egyoldalú volt, és nem tettek eleget a reálgazdaságot és a foglalkoztatást érő hatások korlátozására; mindazok számára, aki szerint a kilábalási stratégiának az egész fejlesztési modellt megváltoztató stratégiának kellett volna lennie, ezzel védve az európai polgárok gazdasági, szociális és környezeti jólétét. A spanyol elnökség óriási kihívás mindazok számára, akik szerint európai gazdaságirányításra van szükség, a gazdaságpolitikai eszközök demokratizálása mellett, amelyek az európai polgárok érdekeinek védelme érdekében védelmezik majd a pénzügyi körültekintést és a szükséges szolidaritást - ahol szükségesnek tartják -.
<SPEAKER ID="069" NAME="Edite Estrela" AFFILIATION="S&amp;D">
Örülök, hogy lehetőségem van elmondani, hogy José Luis Zapatero ismét meglepte az európai nőket az általa javasolt kimagaslóan innovatív és haladó szellemű intézkedésekkel. Ezt természetesen úgy érte el, hogy egy kormányt hozott létre, amelyben valóban érvényesül egyenlőség, és bátran a nemzeti és az európai napirendekre tűzte a nemek közötti egyenlőség és a kölcsönös tisztelet kérdését.
<P>
Miniszterelnök úr! Engedje meg, hogy őszintén gratuláljak Önnek a nemi alapú erőszak, e társadalmi csapás elleni ambiciózus cselekvési programjáért. A nemi alapú erőszak elleni európai figyelőszolgálat létrehozása haladó szellemű javaslat, amelyet az európai nők üdvözölnek és támogatnak.
<P>
Miniszterelnök úr! A portugál szocialisták nevében sok szerencsét kívánok Önnek. Számíthat a szolidaritásunkra. Nők Zapateroért!
<SPEAKER ID="070" NAME="Ramón Jáuregui Atondo" AFFILIATION="S&amp;D">
Nagyon őszinte leszek, miniszterelnök úr: Ön nagyszerű előadást tartott arról, hogy a spanyol elnökség mi mindent szándékozik tenni. Azt hiszem, kivételes beszédet hallhattunk.
<P>
Latin-Amerikáról szeretném Önt kérdezni, miniszterelnök úr! Véleményem szerint Latin-Amerika nagyon fontos Európa számára, és persze Európa is fontos Latin-Amerikának. Sok emberi kapcsolat, üzleti érdek fűz össze bennünket, és számos felemelkedőben levő latin-amerikai nemzet - úgymint Argentína, Brazília vagy Mexikó - része annak az új világvezetésnek, amelynek Európával szövetséget kell kötnie.
<P>
Meg szeretném kérdezni Öntől, elnök úr, hogy milyen tervei vannak az Európai Uniónak és a soros elnökségnek Latin-Amerikával kapcsolatban, mit várnak a Latin-Amerikával megrendezésre kerülő csúcstalálkozótól, és milyen közös terveik vannak az Európai Uniónak és a soros elnökségnek Latin-Amerikával?
<SPEAKER ID="071" NAME="Laima Liucija Andrikien" AFFILIATION="PPE">
Mivel csak egy percem van, a polgárok jogairól szeretnék szólni néhány szót.
<P>
A spanyol elnökség lehetőség számunkra ahhoz, hogy rendet tegyünk a házunk táján. Az egyik példa a Kanári-szigetek és az ott élő emberek.
<P>
Tavaly a Kanári-szigetekre utaztam egy spanyol nyelvtanfolyamra. Legnagyobb meglepetésemre azzal szembesültem, hogy ha spanyol nyelvtanfolyamon veszek részt a kontinensen vagy a Baleár-szigeteken, akkor visszatérítik a költségeket, de akkor nem, ha a nyelviskola a Kanári-szigeteken van, mert az nem Európa része. Az Európai Uniónak része, de Európának nem. Ennek következtében a szigeteken működő nyelviskolákat, bármilyen magas színvonalat képviselnek, megfosztják attól a lehetőségtől, hogy...
<P>
(Az elnök félbeszakítja a felszólalót)
<SPEAKER ID="072" NAME="Chris Davies" AFFILIATION="ALDE">
Tisztelt elnök úr! A miniszterelnök úr nyitó beszédében beszélt arról, hogy Európának hatékonyabb külpolitikát kell kidolgoznia, különösen közeli szomszédjai tekintetében, és azok közé kell sorolnunk Izraelt is.
<P>
Itt van egy ország, amely egy másik nép területét katonai megszállás alatt tartja, amely megsérti az emberi jogokat, amely blokád alatt tartja Gázát és kollektíven büntet másfél millió embert, és mindezek ellenére ezt az országot mi rendes kereskedelmi partnernek tekintjük. Az alapelveink és a politikáink világosak: éppen múlt hónapban történt, hogy a külügyminiszterek újólag megerősítették azokat, de úgy tűnik, hogy a szavaink és a tetteink nincsenek összhangban egymással.
<P>
Úgy vélem, hogy az elkövetkező néhány hónapban az elnökség igazi próbája az lesz, hogy elkezdünk-e némi függetlenséget alkalmazni az Izraellel fenntartott kapcsolatainkban, és világosan kinyilvánítjuk-e, hogy az elveink nemcsak üres szavak, hanem alkalmazni is fogjuk azokat.
<SPEAKER ID="073" NAME="Kinga Göncz" AFFILIATION="S&amp;D">
(HU) Én is szeretnék sok sikert kívánni a spanyol elnökségnek, amely a Lisszaboni Szerződés szerinti trió-elnökségek első tagja. A 2020-as stratégiával kapcsolatban sokszor elhangzott, hogy kulcsfontosságú lesz a krízisből való kilábalás szempontjából. Itt azonban nagyon nagy a felelőssége a tagállamoknak, amelyek kompetenciájába tartozó politikákról van szó. Szeretném felhívni a figyelmet arra, hogy vannak olyan közösségi politikáink, van közösségi költségvetésünk, amely szintén eszközül szolgálhat a krízis hatásainak a csökkentésében. Ebből a szempontból nagyon fontos, hogy már 2011 elején elinduljanak a tárgyalások az új költségvetési időszakról, és a Bizottság beterjessze a javaslatát erre vonatkozóan, hogy kidolgozhassuk ezeket a politikákat, és szeretném kérni a Bizottságot, hogy ez valóban időben megtörténjen.
<SPEAKER ID="074" NAME="Ulrike Lunacek" AFFILIATION="Verts/ALE">
Zapatero úr! Remélem, hogy spanyol kormány miniszterelnökeként valóban rendelkezik a kellő bátorsággal és képességgel ahhoz, hogy végrehajtsa ezt a rendkívül ambiciózus programot, különös tekintettel a nőkkel szembeni erőszakra vonatkozó programra.
<P>
Két kérdésem van. Az egyik a külpolitikához kapcsolódik. Ön elmondta, hogy Európának fogadnia kell a külpolitikára, és egyben az európai érdekek védelmére is. Azt kérdezném Öntől, hogy mik az európai érdekek? Nagy, multinacionális vállalatok érdekei, amelyek csak nyereséget akarnak termelni anélkül, hogy tekintettel lennének a szociális és a környezetvédelmi megállapodásokra? Vagy az Európai Unió Alapjogi Chartájában kifejezett európai értékekben - például az emberi jogokban, a demokratizálódásban, a civil társadalom megerősödésében és a kisebbségek jogaiban - érvényesülő érdekekről van szó? Milyen értékekre utal?
<P>
A másik kérdés: egyetlen szót sem szólt a migráció kérdéséről, amely pedig nagyon fontos Európa számára. Szükségünk van egy programra...
<P>
(Az elnök félbeszakítja a felszólalót)
<SPEAKER ID="075" NAME="John Bufton" AFFILIATION="EFD">
Tisztelt elnök úr! Ma egy kifejezetten Európa-párti programmal indított, miniszterelnök úr. Én csak azt szeretném elmondani Önnek, hogy ez a program nem működőképes. Az euró jelen pillanatban rendkívül nehéz helyzetben van egyes országokban. Görögországban súlyos a helyzet, és Spanyolország, az Ön hazája, szintén szorult helyzetben van. A saját hazájában a 18-24 év közöttiek esetében jelenleg 40%-os a munkanélküliség.
<P>
A spanyol emberek szólhatnak ma maguk nevében. Az elkövetkező hat hónapban Ön az én országom polgárai nevében is beszélni fog. Először a további integrációt említette. Azt kérem Öntől, hogy mielőtt további integrációt valósít meg, menjen el az én országomba, az Egyesült Királyság polgáraihoz, és adja meg nekik a népszavazás lehetőségét!
<SPEAKER ID="077" NAME="Zoltán Balczó" AFFILIATION="NI">
(HU) Tisztelt Zapatero elnök úr! Ön a változás fontosságáról beszél, és indokként említi meg a gazdasági világválságot, amelyről elmondja, hogy 80 éve a legsúlyosabb és 8 millió munkahelyet szüntetett meg. A felsorolt eszközök támogatásra méltóak, de nem jelentenek igazi fordulatot. A válság tanulságait levonva, valódi gazdaságpolitikai fordulatra van szükség. Egyetért-e azzal, hogy a liberalizált piac nem képes önszabályozásra? Egyetért-e azzal, hogy liberális dogmákat felül kell vizsgálni? Egyetért-e azzal, hogy a közösség szabályzó szerepének növelésére van szükség, hogy a piacgazdaság közepette is nélkülözhetetlen az állam beavatkozása. Megtisztelne, ha választ adna.
<SPEAKER ID="078" NAME="José Luis Rodríguez Zapatero">
a Tanács soros elnöke. - (ES) Tisztelt elnök úr! Elégedetten látom, hogy az Európai Parlament mögött több az erő és a lendület, mint valaha. Nagyon sok közbeszólást, konkrét kérdést hallhattunk, és sajnos nem tudok mindegyikre reflektálni válaszomban anélkül, hogy teljesen elfogadhatatlan módon meghosszabbítanánk az ülés időtartamát.
<P>
Engedjék meg, hogy kompromisszumos megoldásként csak bizonyos kérdésekre válaszoljak, azokra, amelyek véleményem szerint a legfontosabbak és amelyeket mindenképpen tisztázni kell. Azt a kompromisszumot ajánlom, hogy a képviselők által felvetett minden egyes konkrét kérdésre válaszolni fogok a záró ülésen, amelyre a hathónapos időszak végén kerül majd sor, amikor értékelik a spanyol soros elnökség munkáját. Ezért remélem, minden képviselőt meg tudok nyugtatni bizonyos konkrét kérdéseik kapcsán, amelyeket mind megjegyeztem.
<P>
Először is engedjék meg, hogy néhány szót szóljak honfitársaim, a spanyol európai parlamenti képviselők felszólalásaival kapcsolatban. Köszönöm a spanyol néppártnak, hogy támogatásáról biztosított itt, ezen az ülésen; e támogatást a nemzeti politikai viták során is megerősítették és erről indítvány is készült. Ez kétségkívül rendkívül pozitív tényező az előttünk álló munkát látva, és kiemeli közös európai vágyunkat, a közös erőfeszítést és azt a munkát, aminek folytatására vállalkoztunk ebben a rendkívül nehéz időszakban, a gazdasági válság idején.
<P>
Utalnék a bevándorlásra. Az egyik tisztelt képviselő a bevándorlási politikánkról kérdezett, sőt, azt is mondta, hogy nem tettem említést róla. Az igaz, hogy a beszédemben nem tettem említést erről a kérdésről, de meg kell mondanom, nem volt idő arra, hogy mindenre kitérjek. Határozottan azt állították, hogy támogatom a tömeges bevándorlást, de ezt kategorikusan cáfolni szeretném! Amit támogatok, az az emberi jogok, mindenki, minden egyes személy emberi jogainak tiszteletben tartása, független attól, hogy honnan érkezett.
<P>
(Taps)
<P>
Európai paktumunk van a bevándorlásról, amely a francia soros elnökség idején került elfogadásra. Be kell tartanunk az abban foglaltakat, és természetesen a paktum magában foglalja a határellenőrzéseket, az együttműködést és a bevándorlók származási országaival való politikai párbeszédet, ami a legjobb módja annak, hogy elkerüljük a bevándorlók tömeges beáramlását. Azt azonban még hozzá kell tennem, hogy az integráció, a bevándorlók emberi jogait figyelembe vevő integráció az európai bevándorlási paktum politikájának részét képezi. Egy ország nevében mondom ezt, amely az elmúlt néhány évben rendkívül nagyarányú bevándorlást tapasztalt, de nem hiába, hiszen 2000 óta a spanyol népesség hatmillió fővel gyarapodott. Spanyolország az emigrációt is megélte, mivel a diktatúra idején gazdasági emigráció indult el számos európai országba.
<P>
Tapasztalatból tudjuk, milyen az, ha valakinek el kell hagynia a hazáját egy jobb jövő vagy annak reményében, hogy némiképp méltóságteljesebb életet élhessen. Tudjuk, hogy ezt nehéz megtenni, és azt is tudjuk, hogy az országokat, a nemzeteket nem pusztán politikai, katonai vagy gazdasági erejük alapján sorolják be. A nemzeteket - és Európát is - az alapján is megítélik, mennyire tartják tiszteletben az emberi jogokat, és hogyan bánnak azokkal az emberekkel, akik hozzájuk - hozzánk - jönnek dolgozni egy olyan jövő reményében, amelyben nem lehet részük saját országukban.
<P>
(Taps)
<P>
Ezenkívül az Európai Uniónak tudnia kell - és tudja is -, hogy 2025-re népességének 30%-a 65 évesnél idősebb lesz. Ez sehol máshol a világon nem lesz így. Európa lesz az a terület, az a kontinens, ahol a legnagyobb számú 65 év feletti ember él majd. Ennek következtében csökkenni fog a termelési kapacitás, csökken az aktív népesség száma és a munkaerő-kapacitás, és mindez nyomást fog gyakorolni szociális védelmi rendszereinkre. Középtávon Európának munkavállalókra van szüksége. A válság után munkavállalókra lesz szüksége, a nőket be kell vezetnie a munkaerőpiacra és szüksége van az aktív népesség növekedésére, hogy fenn tudja tartani a szociális védelmet. Ez alapvető fontosságú következetés.
<P>
Most pedig a szubszidiaritásról és a nyelvekről szeretnék szólni. Természetesen hűen fogjuk alkalmazni a Lisszaboni Szerződést, és felhívnám a figyelmet arra, hogy az én kormányom volt az, amely támogatta a spanyol mellett a többi hivatalos nyelv használatát az európai intézményekben. Nincs kétség afelől azonban, hogy jelenleg az intézmények közötti egyensúly elsősorban a Lisszaboni Szerződés alkalmazásában jelenik meg. Volt néhány olyan észrevétel, amelyet igazságtalannak tartok, bár be kell vallanom, nem ezek voltak a jellemzők. A soros elnökség elnökeként kifejeztem, hogy támogatom a Tanács állandó elnöksége, és természetesen a főképviselő által betöltött intézményi szerepet, valamint a Bizottság teljes körű együttműködését, és továbbra is támogatni fogom.
<P>
Az Európai Parlament új hatásköreit a soros elnökség indítja be, teljes együttműködésben a Bizottság elnökével, akik mindig is bizonyította, hogy folyamatos munkakapcsolatban áll a Parlamenttel. A Barroso úr által végzett munkára utalok ezzel. Bíráltak azért, hogy támogatom őt. Igen, támogattam és támogatom őt, mert láttam, hogy egy erős és egységes Európáért dolgozik, és ez mindennél, minden ideológiai álláspontnál fontosabb.
<P>
Harmadszor pedig a pénzügyi rendszerről, az adóparadicsomokról, valamint az új szabályozásról és felügyeletről szeretnék beszélni. Nem említettem ezeket a kérdéseket, hogy ne merítsek ki minden témát, mindazonáltal teljes mértékben egyetértek az új pénzügyi felügyeletre és szabályozásra vonatkozó szabályok alkalmazásával. Az adóparadicsomok megszüntetésével kapcsolatban pedig a soros elnökség határozott és szigorú lesz.
<P>
(Taps)
<P>
Ez minden országot persze arra fog ösztönözni és késztetni, hogy megtegyék a szükséges intézkedéseket az adóügyi átláthatóság és az információk biztosítása érdekében a nemzetközi közösség keretében.
<P>
Az éghajlatváltozás kérdéséről szólva: február 11-én a Tanács - a Bizottság közreműködésével - elemezni fogja a koppenhágai csúcstalálkozót. Természetesen az Európai Uniónak tovább kell haladnia egy olyan stratégia felé, amely az éghajlatváltozás mérséklésének előmozdítása érdekében haladó szellemű megállapodást garantál számunkra. Én azt támogatom, hogy az Európai Unió ismerje annak a módját, hogyan lehet intelligensen összehangolni a kibocsátások csökkentésével kapcsolatos saját céljait - amelyeket 2020-ra vagy a 2020-2030 közötti időszakra vonatkozóan határozott meg - más szereplők igényeivel. Az európai egység és a közös stratégia támogatásával ezt a feladatot az Európai Bizottságra kell bíznunk. Azzal is tökéletesen egyetértek, hogy az Egyesült Államok és Kína az a két vezető szereplő, amelyektől sokkal tevékenyebb szerepet várhatunk el.
<P>
Jómagam teljes mértékben meg vagyok győződve arról, hogy a közös agrárpolitikának magában kell foglalnia a halászatot is, és hogy a szociális paktum, amelyre néhány képviselő utalt, felülvizsgálatra szorul, változásra, hogy beépítsük az érdekeket, a jogszerű képviseletet, valamint az európai munkavállalókat képviselő személyek többsége által elfogadott konstruktív álláspontot. Ők a munkavállalókat képviselik, ők a szakszervezetek, az európai szociális paktum megnyilvánulásai, amelynek köszönhetően az elmúlt néhány évtizedben a legnagyobb szociális jóléttel rendelkező régióvá váltunk, és a második világháború óta a legnagyobb mértékű jólétben élünk.
<P>
(Taps)
<P>
Az Európai Unió és az európai jólét jövője nem garantálható a munkavállalók, a szociális jogok és szociális jóléti politikák nélkül, és ezért ezeket mindenképpen a szociális paktum részévé kell tennünk.
<P>
Az egyik kérdés a külpolitikára vonatkozott. A Közel-Keletre, hangsúlyosan Latin-Amerikára, és utalás hangzott el Izraelre vonatkozóan is. Reményeink szerint a következő hat hónapban megállapodást tudunk kötni a Közel-Keletről. Tudjuk, hogy a közel-keleti béke szükséges és alapvető feltétele annak, hogy béke legyen más régiókban, ahol gyakori a radikalizmusból, ideológiai és vallási fanatizmusból fakadó terror és mindennaposak a konfliktusok. Az Európai Unió szerepe az, hogy elősegítse ezt a békefolyamatot azáltal, hogy kötelezettséget vállal a tárgyalások folytatására. Tudjuk, mik a célok és a feltételek. Tudjuk, hogy ennek a párbeszédnek egyebek mellett szólnia kell a palesztin állam elismeréséről, mint alapvető feltételről.
<P>
(Taps)
<P>
Az Izraellel folytatott együttműködés a békét szolgálja. Ha nem működünk együtt Izraellel - az Izraelt érő minden jogos bírálat ellenére, amelyekkel számos intézkedése miatt illetik -, nem lesz béke. A Palesztinával folytatott együttműködés keretében azért küzdünk, hogy joga legyen saját államhoz, saját területhez, hogy lehetősége nyíljon a jólétre és képes legyen megoldani minden megoldásra váró problémát. Eltökélten fogunk dolgozni e célokért - természetesen más jelentős nemzetközi szereplőkkel együttműködésben.
<P>
Most pedig jöjjön Latin-Amerika. Latin-Amerika fiatal, mérhetetlenül fontos kontinens, amely előtt nagy jövő áll. 500 millió lakosa van, és Európa jelentős nyomot hagyott rajta: nemcsak nagy spanyol behatás érte, hanem nagy európai behatás is, mivel Latin-Amerikában - hosszú idő után - már léteznek demokratikus és haladó értékek, de nehézségek is vannak annak megerősítésében, hogy nemzetek csoportjaként mi jelent a stabilizáció és az egyesülés. A latin-amerikai csúcstalálkozón haladást szeretnénk elérni a Mercosurral, Közép-Amerikával és az Andok Közösséggel kötendő kereskedelmi megállapodások terén. Mindez a fejlődés és a haladás érdekét szolgálja, a latin-amerikai és ugyanúgy az európai gazdasági érdekeket, amelyeket - véleményem szerint - szintén meg kell védeni.
<P>
Európai érdekek. Amikor többen is utaltak az Unió nők és férfiak közötti esélyegyenlőségi politikáira, és egyet is értettek azzal kapcsolatban - akkor azt nagyon jó példának, a polgárság politikájának tartottam. Azok az európai érdekek. A külpolitikai cselekvések terén azt tartom európai érdeknek, ami magában foglalja az Európa által képviselt értékeket, amely a felvilágosodás korából és mindazokból a kulturális, vallási és polgári hagyományból ered, amely virágzott és fejlődött Európában. Normalizálni annyit jelent, mint tolerálni, tiszteletben tartani az európai tradíciót, a legjobb európai tradíciót, amely szerint ez a föld a vallási, ideológiai, politikai és kulturális szabadság földje. Ez a szabadság megköveteli a toleranciát és az egyenlő bánásmódot valamennyi hit és meggyőződés között, hogy a demokrácia teljes lehessen.
<P>
(Taps)
<P>
Tisztelt elnök úr! Alapjában véve reflektálni szerettem volna a hazámmal, Spanyolországgal kapcsolatos, más országok képviselői által tett egyes felszólalásokra. Ezek közül elsősorban Langen úr hozzászólására, aki konkrétan hivatkozott Spanyolországra, annak gazdasági jellemzőire, és erre mindenképpen válaszolni szeretnék. Amikor hozzáfogtam a beszédemhez ma délelőtt, egy európai ország nevében szóltam, egy Európa-párti ország nevében, amely hálás azért, hogy az Európai Unió tagja lehet, hálás azoknak az országoknak, amelyek bátorították az EU-ba való belépésre, és amely ország óriási átalakulást és haladást élt át az elmúlt 25 évben. Olyannyira, hogy amióta csatlakoztunk az Európai Unióhoz, 15 százalékponttal csökkentettük az egy főre jutó jövedelemben meglévő különbséget, ezzel meghaladva a jelenlegi európai átlagot. Ez sok spanyol - a spanyol munkavállalók és vállalkozók - erőfeszítéseinek köszönhető.
<P>
Most, miután ilyen jelentős mértékű fejlődést értünk el, a gazdasági válság hatásait vagyunk kénytelenek elszenvedni, ami a foglalkoztatást sem kíméli. Igaz, hogy magas a munkanélküliség, csakúgy, mint a 70-es és a 90-es évek válságai idején. Ez országunk jellemzője, mint ahogyan az is, hogy gazdasági növekedés esetén más országoknál magasabb foglalkoztatási szintet tudunk produkálni. Mindazonáltal biztosíthatom Langen urat, hogy ha a hazájában holnap növekedne a munkanélküliség, akkor - bárki is irányítsa az országot - politikai vezetőként, miniszterelnökként és Európa-pártiként a válaszom lényege a támogatás és a szolidaritás lenne, nem a vádaskodás, mint ahogyan a délelőtt folyamán Öntől hallhattuk.
<P>
(Taps)
<P>
A támogatás és a szolidaritás lenne a válasz. Így érzek, európaiként, aki nagyra becsüli az Ön hazáját, és remélem, ez nem fog megtörténni.
<P>
Befejezésül, elnök úr, e soros elnökség alatt a szolidaritáson, az együttműködésen, az erősebb gazdasági unión, a reformokon és a meggyőződéseken alapuló európai projekt megvalósításáért fogunk dolgozni. Köszönöm, hogy említést tettek Almunia úrról, többek között azért, mert én javasoltam őt az általa betöltött posztra. Azt is tudjuk, hogy az elkövetkező hat hónapban a Parlament számíthat az országom és a kormányom együttműködésére, tiszteletére és elismerésére, és e soros elnökség végén itt leszek, mindenről számot adok Önöknek, és tisztelettel és szolidárisan válaszolni fogok az összes feltett kérdésre.
<P>
(Taps)
<SPEAKER ID="079" NAME="Elnök">
Köszönjük a beszédét, Zapatero úr! Az együttműködésünk, az Európai Parlament és a spanyol elnökség közötti együttműködés rendkívül fontos. A jogalkotás terén tevékenykedünk, ezért is van, hogy a soros elnökségek kormányaira mindenképpen szükségünk van, hogy végrehajthassuk a jogalkotási eljárást.
<P>
Írásbeli nyilatkozatok (az eljárási szabályzat 149. cikke)
<SPEAKER ID="998" NAME="Jean-Pierre Audy  " AFFILIATION="PPE">
írásban. - (FR) Örömmel hallgattam a Spanyol Királyság miniszterelnökének beszédét, különös tekintettel a gazdasági, szociális és környezetvédelmi kérdések közötti egyensúlyra. Támogatom a szociális partnereken alapuló szociális paktum elképzelését, mert amellett, hogy előfeltétele egy nagyobb szociális cél elérésének, meggyőződésem, hogy Európa gazdasági teljesítményében is szerepet játszik. Most, amikor az Ibériai-félsziget két fontos elnökségi szerepet is betölt (az Európai Unió Tanácsának elnöke a spanyol miniszterelnök, José Luis Rodríguez Zapatero, az Európai Bizottság elnöke pedig José Manuel Barroso), sajnálom, hogy a spanyol elnökség nem tett tanúbizonyságot azon képességéről, hogy hozzáadott politikai értéket tud vinni az amerikai kontinens USA-n és Kanadán kívüli részeivel való kapcsolatokba. Ez igen sajnálatos, mivel a hatodik EU-Latin-Amerika-Karib-térség csúcstalálkozó (EU-LAC) 2010 első felében kerül megrendezésre, miközben az EU-Mexikó és az EU-Brazília csúcstalálkozóra 2010 első, illetve második felében kerül sor. Megragadnám az alkalmat, hogy ismételten sajnálatomat fejezzem ki amiatt, hogy az Európai Tanács új elnöke, akit november közepén választottak meg és 2009. december 1-jén lépett hivatalba, még mindig nem üdvözölte az Európai Parlament tagjait és egy egyszerű üzenetet sem küldött számukra.
<SPEAKER ID="080" NAME="Elena Băsescu  " AFFILIATION="PPE">
írásban. - (RO) Tagja voltam annak az AFET-küldöttségnek, amely 2009 októberében, Madridban kidolgozta a prioritásokat a spanyol elnökség számára. E célok ismeretében felhívnám a figyelmet néhány olyan pontra, ahol egyezések vannak Románia céljaival.
<P>
A spanyol elnökség legfőképpen a földközi-tengeri térségre koncentrál, amely Románia számára is nagyon hasznos lehet. A román vállalatok számára megnyílik a lehetőség, hogy visszatérjenek a földközi-tengeri térség piacaira (például Algériában, Törökországban, Szíriában és Egyiptomban). A legfőbb közös cél az Európai Unió energiabiztonságának garantálása, és ebben Románia is szerepet kap a következők révén: Nabucco, a Konstanca-Trieszt páneurópai kőolajvezeték, valamint a szomszédos országok gázvezetékeinek összekapcsolása: Románia-Magyarország (Arad-Szeged), Románia-Bulgária (Giurgiu-Ruse) Isaccea-Negru Vodă gázvezeték.
<P>
Ugyanakkor úgy érzem, hogy a spanyol elnökségnek különös figyelmet kell fordítania a keleti partnerség országaira. Romániának kiemelt fontosságú célja, hogy a Moldovai Köztársaságot - tekintettel jövőbeni csatlakozására - felvegyék a nyugat-balkáni országok csoportjába. 2008. január 12-én Chişinăuban elkezdődtek a tárgyalások az Európai Unió és a Moldovai Köztársaság közötti társulási megállapodás aláírásáról. Moldova jelenleg pénzügyi és politikai támogatásra szorul. Ezt kiemelten kellene kezelni mind a soros elnökségnek, mind pedig az utána következő elnökségeknek.
<SPEAKER ID="081" NAME="Dominique Baudis  " AFFILIATION="PPE">
írásban. - (FR) Tisztelt elnök úr! A következő hat hónapban Ön lesz az Európai Unió soros elnöke. Számos kihívás vár Önre a külpolitika terén, különösen, ami a Földközi-tenger déli partját illeti. Mit szándékozik tenni annak érdekében, hogy újraindítsa az Unió a Mediterrán térségért kezdeményezést, amelynek központja Barcelonában található? Az Unió a Mediterrán Térségért kezdeményezés főtitkárát nemrég választották meg. Milyen együttműködést tervez folytatni az Unió a Mediterrán térségért első főtitkárával? Határozott, a gazdasági partnerséget meghaladó stratégiára van szükségünk a földközi-tengeri térségében, hogy valódi politikai partnerségeket tudjuk kialakítani.
<SPEAKER ID="082" NAME="Vilija Blinkevičiūt " AFFILIATION="S&amp;D">
írásban. - (LT) Spanyolország veszi át az Európai Unió soros elnökségének stafétabotját, most, a Lisszaboni Szerződés hatálybalépésekor. Ez azt jelenti, hogy a soros elnökséget betöltő állam saját ambiciózus programjának megvalósítása érdekében szorosabb együttműködést tud majd folytatni az Európai Parlamenttel. Támogatom az EU 2020 stratégiával kapcsolatban kidolgozott spanyol programban megjelölt legfontosabb prioritásokat, a foglalkoztatás és a társadalmi haladás védelmét, az oktatással és az innovációval, valamint az energiabiztonsággal kapcsolatos kezdeményezéseket. Litván európai parlamenti képviselőként rendkívül fontos számomra, hogy a soros elnökséget betöltő állam tovább folytassa az EU balti-tengeri régióra vonatkozó stratégiáját, amely a svéd elnökség idején került elfogadásra. Ezekben az években Európa a szegénységgel és a társadalmi elszigeteltséggel küzd. Arra kérem Spanyolországot, hogy elnöksége során tegye meg az ahhoz szükséges intézkedéseket, hogy felvegye a harcot a szegénység ellen és biztosítsa a minimális szociális garanciákat. Svédország, ez az észak-európai ország, sikeres elnökséget zárhatott le, és azt kívánom a déli Spanyolországnak, hogy munkája legyen hasznos az európai polgárok számára.
<SPEAKER ID="997" NAME="Cristian Silviu Buşoi  " AFFILIATION="ALDE">
írásban. - (RO) Fel szeretném hívni a spanyol elnökség figyelmét számos olyan kérdésre, amelyet kiemelt fontosságúnak tartok, és amelyekre az elkövetkező hónapokban megoldásokat kell találnunk. A határokon átnyúló egészségügyi ellátásban a betegek jogait kiemelten kell kezelni, mivel biztosítani kell, hogy Európában minden beteg azonos jogokkal rendelkezzen. Felszólítom az elnökséget, hogy tegyen erőfeszítéseket a helyzet rendezésére a Tanács szintjén. Arra is kérem az elnökséget, hogy támogassa az orvosi rendelvényhez kötött gyógyszerekkel kapcsolatban a nyilvánosság részére nyújtandó tájékoztatásról szóló irányelvet, amelyet a Tanács ellenez. Az e téren fennálló helyzet fenntartása nem szolgálja a betegek vagy a gyógyszeripar érdekeit. Támogatni kell az üzleti szférát ahhoz, hogy kilábalhassunk a gazdasági válságból, különösen az új tagállamokban, ahol a téren súlyos problémák vannak. E tekintetben véleményem szerint alapvető fontosságú a kkv-knak nyújtott támogatás. A spanyol elnökségnek erőteljesen támogatnia kell a kereskedelmi ügyletekhez kapcsolódó késedelmes fizetések elleni fellépésről szóló irányelvet, mivel az létfontosságú a kkv-k számára. Sok sikert kívánok a spanyol elnökségnek prioritásai megvalósításához, és hogy megoldásokat találjon az Európai Unió előtt álló kihívásokra.
<SPEAKER ID="996" NAME="Proinsias De Rossa  " AFFILIATION="S&amp;D">
írásban. - Európa célja az, hogy átfogó békemegállapodást érjen el a Közel-Keleten, amelynek középpontjában a két állam együttélését biztosító megoldás áll: biztonságos államot akarunk az izraeliek számára, és életképes, demokratikus államot a palesztinok számára, az 1967 előtti határokat figyelembe véve. De ez már az utolsó pillanat a probléma megoldásához. A Tanács december 8-án kiadott, egyértelmű nyilatkozatát Önnek lendülettel és eltökéltséggel kell tovább vinnie. Az előrelépéshez alapvető fontosságú, hogy megteremtsük a feltételeket az előrehozott palesztin választásokhoz. Európának egyértelművé kell tennie, hogy azokkal fog tárgyalni, akik az új választásokon megválasztásra kerülnek, függetlenül a politikai hovatartozásuktól, a palesztin nép által elfogadott megállapodások végrehajtása iránti elkötelezettségükre alapozva. Az Izrael, a Palesztin Hatóság és a Hamász tekintetében alkalmazott európai politikának mostantól azon kell alapulnia, hogy e felek haladéktalanul komoly végső tárgyalásokba kezdenek-e a két állam helyzetéről a közel-keleti kvartett útiterve és az arab békekezdeményezés alapján. Ragaszkodnunk kell ahhoz, hogy Izrael azonnal és feltétel nélkül hagyjon fel Gáza ostromával és vessen véget a másfél millió gázai lakos mérhetetlen szenvedésének. Ha Európa nem tesz bátor lépéseket most, és nem ösztönzi az USA-t a hasonló fellépésre, a helyzet nagyon gyorsan helyrehozhatatlanná válhat.
<SPEAKER ID="083" NAME="Ioan Enciu  " AFFILIATION="S&amp;D">
írásban. - (RO) A spanyol soros elnökség azt a nagyon fontos feladatot kapta, hogy alkosson cselekvési tervet a Stockholmi Program végrehajtására. E terv egyik legfontosabb célkitűzésévé kell tenni a bevándorlással és a menekültüggyel, a határellenőrzéssel és a határbiztonsággal, valamint a szervezett bűnözéssel és a terrorizmussal kapcsolatos összes kérdéscsomag megoldását, azaz összefoglalva, az uniós polgárok biztonságának garantálását.
<P>
E célok megvalósításához a jövőben még szélesebb körű információcserére lesz szükség az intézmények és a különleges ügynökségek között, továbbá az EU adatbázisának egységesítésére, és ebből eredően a polgárok személyes adatainak folyamatos gyűjtésére. Ugyanakkor stabil egyensúlyra van szükség a biztonság fenntartása és a polgárok magánélethez való jogának tiszteletben tartása között. Konszenzus megteremtését kell elősegíteni a tagállamok között annak érdekében, hogy ésszerű kapcsolatot találjanak a két említett cél között.
<P>
Az alapvető emberi jogok tiszteletben tartását kell minden európai politika legfontosabb céljának tekinteni, és erre maximális figyelmet kell fordítania annak a három országnak, amelyek a következő 18 hónapban az EU soros elnökségének szerepét betöltik.
<SPEAKER ID="084" NAME="José Manuel Fernandes  " AFFILIATION="PPE">
írásban. - (PT) Nagyon sok sikert kívánok a spanyol elnökségnek. Spanyolország az első tagállam, amely a gyakorlatban is alkalmazza a Lisszaboni Szerződéssel létrejött új intézményi modellt.
<P>
Reméljük, hogy a Zapatero úr által megismertetett prioritásokat - azaz Európa kivezetése a válságból, valamint a gazdasági növekedés újbóli megindulásának megszilárdítása - sikerül megvalósítani és folytathatjuk az energiabiztonság érdekében és az éghajlatváltozás ellen tett erőfeszítéseinket. Fontos egy integrált erdészeti politika elfogadása, és nagyobb hatékonyság elérése a vízgazdálkodásban.
<P>
A szegénység elleni küzdelem európai évében és a gazdasági válság idején azt reméljük, hogy egységes politikák jönnek létre a társadalom legkiszolgáltatottabb tagjai védelmében. Remélem, hogy a tagállamok és az európai intézmények együttműködnek majd annak érdekében, hogy az EU gazdagabbá és egységesebbé váljon, és erőteljesebb nemzetközi jelenléttel rendelkezzen.
<P>
Azt is remélem, hogy e soros elnökség megerősíti a Portugália és Spanyolország közötti kapcsolatokat. Mindenki számára világos, hogy gazdaságaink kölcsönösen függnek egymástól, és számos szálon kapcsolódnak egymáshoz. A közös erőfeszítések egyik jó példája a Bragában működő Ibériai Nanotechnológiai Laboratórium, amely tudományos kutatások, innovációk és a tudás fejlesztését teszi lehetővé, növelve vállalataink versenyképességét.
<SPEAKER ID="085" NAME="Carlo Fidanza  " AFFILIATION="PPE">
írásban. - (IT) Tisztelt elnök úr! Hölgyeim és uraim! A Tanács soros elnöke ismertette prioritásait. Ezek mind fontos dolgok, de nem lehet nem észrevenni azt a dermesztő csendet, ami az illegális bevándorlás elleni küzdelmet övezi - ezt a területet ugyanis nem határozták meg prioritásként.
<P>
Nem történt hivatkozás a Frontex-program megerősítésére, vagy arra, hogy még inkább kötelezővé kellene tenni a menekültek elhelyezéséről szóló megállapodásokat; nem vállaltak kötelezettséget arra, hogy növelik az együttműködést az illegális bevándorlók származási országaival, vagy hogy az ENSZ keretén belül támogatják a menedékkérők helyszíni azonosítását végző központok létrehozását, amely központok meghatározzák, ki jogosult valóban menedékjogra.
<P>
Ez a hiányosság nagyon komolyan jelzi, hogy eltérünk az Európai Tanács által nemrég megerősített álláspontoktól, illetve az olasz kormány álláspontjától, amely mindig is azért küzdött, hogy a bevándorlásügyhöz tartozó kérdések az európai napirend élére kerüljenek.
<P>
Reményeim szerint a spanyol elnökség - amellett, hogy emberi jogok melletti általános kiállását hangoztatja - felül tudja majd vizsgálni a prioritásait és tenni fog a korábbi soros elnökségek által a bevándorlásügy terén tett kötelezettségvállalások megvalósítása érdekében. Ezek megvalósulásáig továbbra is nyomást gyakorolunk Zapatero úrra és kormányára.
<SPEAKER ID="995" NAME="Lívia Járóka  " AFFILIATION="PPE">
írásban. - (HU) Örömmel fogadtam, hogy a spanyol soros elnökség célkitűzései között kiemelt helyet foglal el a férfiak és nők közötti esélyegyenlőség megteremtése mind az európai munkaerőpiac és a mezőgazdasági fejlesztések, mind pedig a harmadik országokkal fenntartott kapcsolatok terén. Üdvözlendő továbbá, hogy a program hangsúlyt helyez a nemi alapú erőszak elleni harcra, illetve az ilyen típusú bűncselekmények áldozatainak védelmére, valamint az általános célok között is nyomatékosítja a nemek közötti egyenlőség szerepét az Európai Unió növekedésében. Rendkívül fontos fejlemény, hogy a hátrányos megkülönböztetés elleni fellépésről szóló fejezetben az elnökség ígéretet tesz a férfiak és nők között fennálló bérszakadék csökkentésére, a nemek közötti egyenlőség 2011-2015-ös útitervének előmozdítására, a Nemi Alapú Erőszak Európai Megfigyelőközpontjának felállítására, valamint az ENSZ "Pekingi Akciótervének” eddigi eredményeit és jövőbeni kihívásait értékelő fórum megrendezésére. A program nem nevesíti ugyan a romák társadalmi befogadásával kapcsolatos terveit, de szívből remélem, hogy az elnökség folytatja az elődei által megkezdett munkát és különösen a szegénység és társadalmi kirekesztés elleni küzdelem európai évében minden eszközzel elősegíti majd Európa legnagyobb és legkiszolgáltatottabb kisebbsége, a romák társadalmi és gazdasági integrációját. Remélem továbbá, hogy a Nemzetközi Roma Napon, Córdobában tartandó csúcstalálkozón a spanyol elnökség is jelentősen hozzájárul majd, hogy minél előbb tető alá hozzuk a formálódó Európai Roma Stratégiát.
<SPEAKER ID="086" NAME="Ádám Kósa  " AFFILIATION="PPE">
írásban. - (HU) Örömmel üdvözlöm a spanyol elnökség által bemutatott, "Innovating Europe” programot, mert prioritásként határozta meg a turisztikai politika kialakításának felgyorsítását, beleértve a turisták nézőpontjának érvényesítését az iparágat érintő EU-s politikák tekintetében. Ennek érdekében egy európai turisztikai modell kialakítására törekszik az elnökség, tekintettel a csoportos turizmusra is. Itt hívom fel a figyelmet, hogy itt a fogyatékossággal élők érdekeit szintén maximálisan figyelembe kell venni. Továbbá az elnökség a közlekedés terén az intelligens közlekedési rendszerek támogatását is javasolja, amivel egyet is értek, és itt ragadom meg az alkalmat, hogy elismételjem: szakítani kellene azzal a jogi gyakorlattal, hogy az Európai Unió annyiféle közlekedésügyi szabályozást léptetett életbe és tart hatályban, ahányféle közlekedési eszköz van. Jelenleg ugyanis a különböző szükségletű emberek nem kapnak egységes színvonalú közlekedési szolgáltatásokat, holott mindenkit azonos utasjogok illetnek meg. Javaslom, hogy az elnökség vegye figyelembe a Siim Kallas biztosjelölt által tett nyilatkozatot, amelyben az európai állampolgárok legfőbb szabadságjogának nevezte a szabad mozgáshoz való jogot, amely a korszerű közlekedésben ölt testet. A biztosjelölt a kezdeményezéssel egyetértve ígéretet tett egy egységes, minden közlekedési ágazatra vonatkozó magatartási kódex megalkotására. Ezzel mandátuma alatt elérheti, hogy rendezett és átlátható jogai legyenek minden európai polgárnak, és ebben a spanyol elnökség is jelentős szerepet játszhat és kell is, hogy játsszon.
<SPEAKER ID="087" NAME="Krzysztof Lisek  " AFFILIATION="PPE">
írásban. - (PL) Nagy örömmel tölt el, hogy a szomszédsági politika a spanyol elnökség prioritásai között szerepel. Tudom, mennyire fontos Spanyolország számára, hogy együttműködést alakítson ki a földközi-tengeri térség országaival, és mekkora fontosságot tulajdonít az Unió a Mediterrán Térségért kezdeményezésnek. Természetesen megértem, hogy ez sok olyan országot érint, amelyek az EU szomszédai és fontos gazdasági partnerei. Még nagyobb örömmel hallgattam Zapatero úr és a spanyol elnökség más képviselőinek azon kijelentéseit, amelyek szerint folytatni kívánják elődeik - különösen a csehek és a svédek - munkáját, hogy együttműködést alakítsanak ki az EU keleti szomszédaival, ezen belül kiváltképpen a Lengyelország és Svédország által javasolt keleti partnerség programban szereplő államokkal. Ezzel kapcsolatban azzal a kéréssel fordulok az elnökséghez, és személyesen Zapatero úrhoz, hogy kezelje kiemelt figyelemmel Belarusz helyzetét. Rendkívül fontos lenne a Belarusszal kapcsolatos stratégiánk újragondolása, valamint az ország belpolitikájának nyomon követése. Az EU-nak követelnie kell, hogy a belorusz hatóságok tartsák tiszteletben az emberi jogokat és változtassanak a civil társadalom intézményével szemben tanúsított magatartásukon. Zapatero úr hangsúlyozta az emberi jogok fontosságát. Sajnálatos módon Belaruszban még mindig vannak politikai foglyok, és a hatóságok által a demokratikus ellenzékkel, a szabad médiával és a nem kormányzati szervezetekkel - ezen belül az etnikai kisebbségek szervezeteivel - kapcsolatban tanúsított magatartás nincs összhangban az uniós normákkal. A demokratizálódás és az alapvető emberi jogok tiszteletben tartása olyan tényező, amelyet az EU és Belarusz között a keleti partnerség keretében megvalósuló együttműködésnek feltételéül kellene szabni.
<SPEAKER ID="088" NAME="Elżbieta Katarzyna Łukacijewska  " AFFILIATION="PPE">
írásban. - (PL) A spanyol elnökség egyik prioritása az uniós gazdaság ösztönzése a fenntartható fejlődéssel kapcsolatos európai stratégia elfogadása és 2020-ig történő megvalósítása révén. A Bizottság által előterjesztett dokumentum szerint a stratégia lényege a tudásalapú és a fokozottabban környezetbarát gazdaság előmozdítása. Spanyolország másik ötlete a pénzügyi büntetések rendszere, amely például azt jelenti, hogy csökkentik az EU költségvetéséből nyújtott támogatásokat azon országok esetében, amelyek nem érik el a stratégiában meghatározott célokat. Spanyolország most visszakozik ettől, miután számos ország és érdekcsoport ellenállását fejezte ki a javaslattal kapcsolatban.
<P>
Én viszont feltenném a kérdést: miért nem folytattak konzultációt egy ilyen forradalmi elképzelés bejelentése előtt? Spanyolország nem látja, akár saját tapasztalatából, hogy a kevésbé tehetős országoknak talán nem olyan egyszerű e nagyra törő célok megvalósítása, és nem a szándék hiánya miatt, hanem mert nem képesek rá? Nem gondolja, Zapatero úr, hogy a további büntetések bevezetése az eredeti szándékkal ellentétes hatást vált ki, azaz még nagyobb aránytalanságot okoz egyes régiók fejlődésében, és hogy ez az egész Uniót gyengíteni fogja? Mi mind egy erős Uniót akarunk, az erős Unióhoz pedig erős részek kellenek. A régiók közötti különbségek kiegyenlítésére irányuló politika működik, tehát ne rontsuk el az eredményeit drasztikus intézkedések alkalmazásával.
<SPEAKER ID="089" NAME="Iosif Matula  " AFFILIATION="PPE">
írásban. - (RO) Tisztelt elnök úr! Hölgyeim és uraim! Örömmel fogadtam, hogy a spanyol elnökség kiemelt feladatként kezeli az Európai Unió energiabiztonságának garantálását. Ezért a földgáz több forrásból történő beszerzéséhez elengedhetetlen a Nabucco projekt időben történő befejezése. A Nabucco gázvezetékről szóló kormányközi megállapodás aláírását követőn az Európai Uniónak cselekednie kell.
<P>
Hangsúlyozni szeretném, hogy a spanyol elnökség prioritásainak tartalmazniuk kell a keleti partnerség államaival fenntartott kapcsolatokat. E tekintetben fontosnak tartom, hogy erőteljes politikai támogatást nyújtsunk az EU és a Moldovai Köztársaság között nemrég elkezdődött tárgyalások sikeres lezárásához. E tárgyalásoknak egy társulási megállapodás aláírását kell eredményezniük, ami jelentős előrelépést jelentene az európai értékek érvényesülése felé ebben az EU közvetlen közelében található európai államban. Úgy vélem, mindenképpen pozitív jelzést kell küldenünk a Moldovai Köztársaság polgárainak, akik többségében a Koalíció az Európai Integrációért pártra szavazott a 2009. évi választásokon.
<SPEAKER ID="090" NAME="Andreas Mölzer  " AFFILIATION="NI">
írásban. - (DE) Meglehetősen furcsának tűnik, hogy a spanyol elnökség a gazdasági válság elleni küzdelemre szólít fel bennünket, és kötelezővé akarja tenni a gazdaságpolitikai célok végrehajtását. Mindez elég abszurd egy olyan ország részéről, ahol a munkanélküliségi ráta csaknem 20 %-os, azaz az európai átlag kétszerese. Mi több, a spanyol elnökség az európai gazdaságirányítás régi elképzelését támogatja. A szubszidiaritás elvének ilyen súlyos megsértését a lehető leghatározottabban el kell utasítani. Az EU-nak továbbra is a sokféleség és a nemzetállamok uniójának kell lennie, ezzel tartozik polgárinak.
<P>
És azzal is tartozik polgárainak, hogy végre világosan beszéljenek a Törökországgal folytatott tárgyalásokról. A spanyol elnökség a homokba dugja a fejét, más szóval nem akarja észrevenni, hogy Törökország nem Európa része, sem földrajzi, sem vallási, sem pedig kulturális szempontból. Ebben az anatóliai országban még mindig megkülönböztetés éri az etnikai és a vallási kisebbségeket, és Ankara nem hajlandó elismerni Ciprust, egyik tagállamunkat. Azt mondani, hogy ebben az évtizedek óta zajló konfliktusban hamarosan "pozitív eredmények” várhatók, nem több mint őszinte kívánság. De pusztán a dolog pénzügyi oldalát nézve, az EU nem boldogulna Törökország csatlakozásával. A törökök tömeges beáramlása és a párhuzamos társadalmakban bekövetkező robbanás végleg elintézné az EU-t. Itt az ideje, hogy haladéktalanul beszüntessük az Ankarával folytatott csatlakozási tárgyalásokat, és a jövőben egy kiemelt partnerségi viszony kialakításáért dolgozzunk.
<SPEAKER ID="091" NAME="Rareş-Lucian Niculescu  " AFFILIATION="PPE">
írásban. - (RO) Örömmel fogadtam, hogy a spanyol elnökség prioritásokat vállal az agrárágazatban, amelyek ezen időszak céljai közül valóban a legfontosabbak: a közös agrárpolitika jövőjéről szóló viták folytatása, valamint a közös agrárpolitika hozzáigazítása a jelen Európájának állandóan változó realitásához.
<P>
De más fontos elképzeléseket is láttam a spanyol elnökség programjában: elegendő forrásokat garantálnak az európai mezőgazdaság számára és folytatják a tejkvóták fokozatos megszüntetését a KAP állapotfelmérésének eredményei alapján. Végül, de nem utolsósorban üdvözlöm a Mezőgazdasági és Halászati Tanács hétfőn elkezdődött tárgyalásainak első ülését, amelynek keretében az élelmiszerlánc jobb működéséről folytattak eszmecserét az áringadozások korlátozása, valamint a feleslegnek az élelmiszerláncon belüli igazságosabb elosztása érdekében. Ezek mind nagyszerű célok, és egyben alapvető fontosságúak Európa polgárai számára.
<SPEAKER ID="092" NAME="Sławomir Witold Nitras  " AFFILIATION="PPE">
írásban. - (PL) Zapatero úr, köszönöm programismertető beszédét! Hiányoltam azonban, hogy nem történt egyértelmű utalás az óriási hiányok problémájára. Nem tudom elképzelni, hogy a spanyol elnökség ne foglalkozzon ezzel a kérdéssel és ne kezelje prioritásként. Zapatero úr! Nemcsak Görögország helyzete, hanem Spanyolország és más országok helyzete is az Ön legfontosabb feladatai közé tartozik. Nem tart attól, hogy ha nem sikerül kordában tartania a költségvetést Spanyolországban, nem marad pénz az Ön "elektromos autóinak” a megvásárlására? Meg kell mondanom Önnek, hogy egyes európai kormányok - például a spanyol kormány - megfontolatlan politikái csökkentik Európa versenyképességét, korlátozzák a munkahelyek számát, és késleltetik az euróövezet kiterjesztését, és mindennek oka Európa belső instabilitása. Kérem, nagyon komolyan nézzen szembe ezzel a kihívással. Ez kötelessége.
<SPEAKER ID="093" NAME="Wojciech Michał Olejniczak  " AFFILIATION="S&amp;D">
írásban. - (PL) A spanyol soros elnökség a Lisszaboni Szerződés hatálybalépésével egy időben veszi át hivatalát. Az, hogy milyen gyakorlatok alakulnak ki egyrészről az Európai Tanács állandó elnökével és a külügyi és biztonságpolitikai főképviselővel, másrészről a többi közösségi intézménnyel és a tagállamok vezetőivel fenntartott kapcsolatokban, nagyrészt a most kezdődő soros elnökségtől függ majd. Az szeretném kérni, hogy maximálisan ismerjék el az új intézményeket, a Szerződés szövegével és a végrehajtandó reform szellemével összhangban. Fontos, hogy nemzetközi szinten az Európai Unió egy hangot hallasson. És még ennél is fontosabb, hogy erre a hangra figyeljenek, hogy új irányvonalakat jelöljön ki és döntő befolyása legyen, ha döntések meghozatalára kerül sor. A koppenhágai klímakonferencián kialakult helyzet megismétlődésének elkerülése érdekében az elnökségnek már most cselekednie kell egy olyan légkör megteremtése érdekében, amely lehetővé teszi, hogy az Európai Unió álláspontjának megfelelő döntések szülessenek a 16. ENSZ klímakonferencián. Az EU-nak egységes álláspontot kell képviselnie a válság elleni küzdelem és egy új pénzügyi rend létrehozása terén.
<P>
Az új elnökségnek az a feladata, hogy aktívan érdeklődjön az európai gazdasági és szociális modellnek a jelenlegi gazdasági válság során levont következtetésekből eredő változásával kapcsolatos mindenféle elméleti észrevétel iránt. Én magam azonban számítok az elnökség megértő támogatására a közös agrárpolitika reformjával kapcsolatos munka terén. Hamarosan ez lesz a legfontosabb politikai kérdések egyike az Európai Unióban.
<SPEAKER ID="094" NAME="Joanna Senyszyn  " AFFILIATION="S&amp;D">
írásban. - (PL) A spanyol elnökség programja fontos elérendő célokat tartalmaz, amelyeknek köszönhetően biztonságban érezhetjük magunkat egy versenyképes és erős gazdasággal rendelkező Európában. Három célt tartok különösen fontosnak.
<P>
1. Határozott és gyors fellépés a munkanélküliség növekedésének lassítása érdekében. A munkahelyteremtéshez sok előkészítő munkára és komoly pénzügyi támogatásra van szükség, ideértve a piackutatás és a képzés támogatását. 2010 az emberek számára a legmegfelelőbb év lesz egy magasabb képesítés megszerzéséhez vagy hogy átképezzék magukat a válságból kilábaló gazdaság szükségleteivel összhangban.
<P>
2. A családon belüli erőszak elleni küzdelem, ideértve a családon belüli erőszak áldozatainak védelméről szóló uniós irányelvre vonatkozóan előterjesztett javaslatot. Európai szinten e jelenség mértéke nem hagy kétséget afelől, hogy sok nő legkevésbé sem érzi magát biztonságban a saját otthonában. Ez abszurd helyzet, amely rossz fényben tünteti fel az EU tagállamait, mivel nem boldogulnak ezzel a fontos társadalmi problémával. A politikusok ebben nagyon is hibáztathatók, mert nem lépnek fel kellőképpen a nőkkel szembeni erőszak ellen, és gyakran azt a látszatot keltik, hogy a probléma nem elterjedt. Az, hogy a nőkkel szembeni erőszakról szóló állásfoglalás esetében nem volt kellő támogatás az Európai Parlamentben, rossz fényt vetett a jobboldalra. Szerencsére a baloldali szavazatokkal sikerült elfogadni a dokumentumot.
<P>
3. További intézkedések a megkülönböztetés elleni küzdelemben, ideértve a megkülönböztetés különböző formáiról szóló új irányelvvel kapcsolatos előrelépést, és súlyos büntetéseket kivetését azon országok tekintetében, amelyek késleltetik a megkülönböztetés elleni uniós jogszabályok végrehajtását.
<SPEAKER ID="994" NAME="Czesław Adam Siekierski  " AFFILIATION="PPE">
írásban. - (PL) Az EU spanyol elnöksége ismét döntő pillanatban lép színre. Nyolc éve, 2002 első félévében, Spanyolország az euró közös pénznemként történő bevezetésének feladatát kapta. Most egy hasonlóan nagy jelentőségű feladat előtt áll: a Lisszaboni Szerződés rendelkezéseinek végrehajtása vár rá. A tagállami soros elnökség és az Európai Tanács elnöke közötti hatáskörmegosztás óriási jelentőséget kap. Az, hogy prioritásként kezeljük a külpolitikát, amely megerősíti az Unió helyzetét a nemzetközi színtéren, megérdemli a támogatást. A kérdés csak az, hogy az újonnan kinevezett külügyi és biztonságpolitikai főképviselő el tudja-e ezt érni? Ezek a félelmek Ashton asszony kijelentéseiből és múltjából adódnak, valamint a hivatalba lépése után tett első intézkedéseiből. Nem hiszem, hogy bárkinek bizonyítanunk kellene, hogy továbbra is küzdenünk kell a válság és annak negatív gazdasági és társadalmi következményei ellen. Az ilyen lépés különösen Spanyolország érdekét szolgálja, amelyre a válság különösen nagy erővel sújtott le. Hogyan térhetünk vissza oda, hogy a Stabilitási és Növekedési Paktum kritériumait mind a nagy, mind pedig a kis tagállamok fenntartsák? Hogyan lehetne összehangolni a válság elleni küzdelmet Európában és a világon? A Lisszaboni Szerződés rendelkezéseiből adódik az a kihívás is, hogy meg kell szervezni az elnökségi trión belül az együttműködést. Spanyolországnak össze kell hangolni munkáját Belgiummal és Magyarországgal. Különösen fontos biztosítani a sima átmenetet az egyes elnökségek között, hogy ezáltal fenntartsák a munka folyamatosságát. Sok sikert kívánok a spanyol elnökségnek.
<SPEAKER ID="095" NAME="Bogusław Sonik  " AFFILIATION="PPE">
írásban. - (PL) Tisztelt elnök úr! Őszintén üdvözlöm a spanyol elnökséget! Bevallom, konkrét elvárásaim vannak velük szemben. Először is azért, mert a spanyol elnökség az energiabiztonságot jelölte meg egyik prioritásaként. Ezt nagy örömmel vettem tudomásul. Az energiabiztonság olyan kérdés, amelyet minden soron következő elnökségnek kiemelten kellene kezelnie. Hangsúlyozni szeretném, hogy az energiabiztonsági és szolidaritási cselekvési terv fontos eleme az energiabiztonságnak, és e cselekvési terv bevezetéséhez szükséges munka folytatása és felgyorsítása alapvető fontosságú.
<P>
Egyetértek azokkal az elvekkel, amelyek mentén a spanyol elnökség elképzeli az éghajlatváltozás hatásinak csökkentésére irányuló intézkedéseket. Fel szeretném hívni a figyelmet arra, hogy mennyire fontos az uniós polgárok azzal kapcsolatos tájékoztatásának összehangolása, hogy maguk hogyan küzdhetnek az éghajlatváltozás ellen. Már a koppenhágai csúcstalálkozó után is láthattuk, hogy a politikusok szándéka önmagában nem hozhat sok változást. Ennek kapcsán a lehető legnagyobb mértékben be kell vonnunk az európaiakat, és meg kell győznünk őket arról, hogy az éghajlatváltozás nem csak egy elvont folyamat, hanem olyan valami, amely minden egyes embert külön-külön és együttesen is érint.
<SPEAKER ID="096" NAME="Csaba Sándor Tabajdi  " AFFILIATION="S&amp;D">
írásban. - (HU) Magyar képviselőként - a spanyol-belga-magyar elnökségi trió részeseként - üdvözlöm a spanyol elnökséget. Ritkán hallottunk az ide látogató miniszterelnököktől olyan világos víziót az EU jövőjéről, az elnökségi programról, mint amelyet Zapatero úr ismertetett ma reggel. Egyetértek azzal a gondolattal, hogy a Gazdasági Unió megvalósítása nélkül Európa globális versenyképessége kerül veszélybe. A Zapatero úr által a következő tíz évre említett négy prioritás valóban a legfontosabb stratégiai irányokat jelöli ki. Az egész Közösség, de különösen az új tagállamok, és köztük Magyarország érdeke az energiafüggőség csökkentése. A "zöld gazdasági növekedés”, a digitális piac, a közös innovációs potenciál megteremtése és az európai oktatás érdemi fejlesztése nélkül nincs az Uniónak megújulási képessége.
<P>
Külön üdvözlendő, hogy a spanyol elnökség intenzívvé teszi a közös agrárpolitika jövőjéről szóló vitát. Szorít az idő: előbb az új KAP kereteit kell kidolgoznunk, hogy ehhez rendelhessük hozzá a költségvetést, és nem fordítva. Ellenkező esetben nem csak a KAP haszonélvezői, de az egész Közösség is sokat veszít. A KAP jövőjéről folytatott párbeszéd fontos rendezvénye Magyarországon a Magyar Agrárakadémia, amelynek 2010-es rendezvényén reményeim szerint a soros spanyol elnökség is jelen lesz.
<SPEAKER ID="097" NAME="Nuno Teixeira  " AFFILIATION="PPE">
írásban. - (PT) A spanyol elnökség stratégiai szempontból döntő pillanatban kap szerepet Európában. Az a tény, hogy a Lisszaboni Szerződés most lép hatályba, növeli az új szerződés hatékony alkalmazásával kapcsolatos elszámoltathatóságát, ami előfeltétele programja fejlesztésének.
<P>
Már izgatottan várom a kohéziós politika jövőjéről szóló vitát, és megpróbálok tenni azért, hogy szó essen a területi kohézió kérdéséről is. Európa egyik legkülső régiójából érkeztem, ezért figyelmem középpontjában az állt, hogy az új elnökség mit fog tenni a szigeti régiók fejlesztési politikájával.
<P>
Az EU-Marokkó csúcstalálkozó minden bizonnyal ideális fórumot teremt az Európa-Afrikai-atlanti Együttműködési Térség felélénkítéséhez, különösen a Madeira, az Azori-szigetek, a Kanári-szigetek és a szomszédos országok között együttműködés révén. Ezt minden erőmmel támogatni fogom.
<P>
A Spanyolországgal való földrajzi és történelmi közelsége miatt Portugália - különösen legkülső régiói, mint például Madeira - látni szeretné, hogy a spanyol elnökség miként szándékozik kidolgozni és végrehajtani egy új európai stratégiát ezekre a régiókra vonatkozóan.
<P>
Ezzel kapcsolatban szorosan nyomon követem, hogy az elnökség milyen intézkedéseket hoz "A legkülső régiók: előny Európa számára” című bizottsági közleményben foglalt ajánlások végrehajtása során, valamint a jövőbeni pénzügyi tervről szóló vitákat.
<SPEAKER ID="993" NAME="Silvia-Adriana Ţicău  " AFFILIATION="S&amp;D">
írásban. - (RO) A spanyol elnökségnek véglegesítenie kell a Lisszaboni Szerződés végrehatására vonatkozó intézményi megállapodásokat. Az új komitológiai szabályok meghatározása a jogalkotási eljárás egyik lényeges része. Számos olyan dosszié van - például az épületek energetikai teljesítményéről szóló irányelv és az intelligens közlekedési rendszerekről szóló irányelv -, amelyek elfogadása attól függ, milyen gyorsan sikerül meghatározni az intézményi együttműködés szabályait. A gazdasági válság ezenkívül súlyos hatást gyakorol az európai polgárokra, akik elveszítik munkahelyüket és azt remélik, hogy intézkedéseket hoznak a gazdasági fellendülés elősegítésére. Az EU 2020 stratégiának megoldásokat kell találnia ezekre az elvárásokra. Az Európai Unió triójának - amelyet a spanyol, a belga és a magyar elnökség alkot - ezért meg kell erősíteni a szociális Európát, azáltal, hogy munkahelyeket teremtenek és javítják az európai polgárok életkörülményeit. Végül, de nem utolsósorban 2010 a félideje a 2007-2013 közötti időszakra szóló pénzügyi tervnek. Idén a tagállamoknak rendkívüli lehetőség áll rendelkezésükre, hogy felülvizsgálják az operatív programokat az európai pénzalapok maximális lehívása és olyan projektek végrehajtása érdekében, amelyek munkahelyeket hoznak létre és javítják az európai polgárok életminőségét. Határozottan javaslom a spanyol elnökségnek és valamennyi tagállamnak, hogy használják ki a félidős értékelést, hogy a 2012-2013 közötti időszakban már gazdasági fellendülésről beszélhessünk.
<SPEAKER ID="098" NAME="Georgios Toussas  " AFFILIATION="GUE/NGL">
írásban. - (EL) A spanyol elnökségnek a haladásellenes "Lisszaboni Szerződés” hatékony alkalmazásával kapcsolatos prioritásai, valamint azon prioritásai, amelyek célja az alulról induló kezdeményezéseket ellenző lisszaboni stratégiának az EU-2020 stratégiával való folytatásának előmozdítása, a CDSP megerősítése, továbbá a demokratikus jogok és szabadságok megnyirbálása a Stockholmi Program keretében, mind a pénzuralom prioritásai. A spanyol elnökség programja az euró egységes használatát siettető tőke programja, amelynek célja a kapitalista átstrukturálás támogatása, és az, hogy zavartalanul folytassa a munkásosztály és a polgári osztályok jogai és életszínvonala elleni támadását. Ez a támadás elsősorban a bérek és a nyugdíjak megnyirbálására irányul, a munkakapcsolatok teljes szétverésére, a rugalmas és szerződéses foglalkoztatási formák általános alkalmazására, a nemzeti biztosító rendszerek és a gazdálkodók jövedelmének megsemmisítésére - tekintve hogy a közösségi költségvetésében drámai módon csökkentették a mezőgazdaság és az állattartás tekintetében rendelkezésre álló keretet, valamint a szociális ellátásokat -, továbbá az egészségügy, a jólét és az oktatás elüzletiesítésére, a "költségvetési hiány” szellemével és a Stabilitási Paktum alkalmazásával riogatva. Az euró egységes használatát támogató nagytőke azt az utat választotta, hogy megerősíti az EU imperialista politikáit új politikai és stratégiai intervenciós mechanizmusokkal, például az Európai Külügyi Szolgálattal, hogy ezzel megerősítse "harcoló csapatokkal” való katonai felkészülését és növelje térnyerését a NATO-val.
<SPEAKER ID="992" NAME="Jarosław Leszek Wałęsa  " AFFILIATION="PPE">
írásban. - (PL) Hölgyeim és uraim! Spanyolország már negyedik alkalommal lép az Unió élére. De ez az első alkalom, hogy új szabályoknak kell megfelelnie, és az első alkalom, hogy munkáját a Lisszaboni Szerződés által előírt új intézményekkel együtt végzi. Ezek a körülmények különös jelentőséggel ruházzák fel Spanyolország szerepét, és növelik a rá háruló felelősséget, tekintettel arra, hogy a pénzügyi válság és az Európában végbemenő változások egybeesnek a Lisszaboni Szerződés hatálybalépésével. Egy viszonylag sikeres cseh elnökség és a svédek gyakorlott vezetése után Európa szeme az Ibériai-félszigetre irányul. A prioritásokat már hallhattuk, ezek a következők: az európai polgárok jogaival kapcsolatos munka, gazdasági fellendülés és pénzügyi ellenőrzés, a jog érvényesülésének támogatása és stratégia kidolgozása az európai államok belbiztonságára vonatkozóan - mindez egy időben az új szerződés teljes körű hatálybalépésével. Igen nagyra törő célok. Spanyolország előtt óriási lehetőség és kihívás áll, mert az új jogszabályt konkrét cselekvésbe kell átültetni és hozzá kell igazítani a dinamikusan változó globális helyzethez. Az Európai Unió vezetése a globális pénzügyi válság idején nem könnyű feladat. Annál türelmetlenebbül várom az eredményeket, és sok sikert kívánok az "új európai projekt” beindításához. Köszönöm.
<P>
* * *
<SPEAKER ID="100" NAME="David-Maria Sassoli" AFFILIATION="S&amp;D">
Tisztelt elnök úr, hölgyeim és uraim! Az olasz rendőrség múlt éjjel letartóztatott öt személyt, akik maffiatámadást akartak végrehajtani egyik kollégánk, Crocetta úr ellen, aki e Parlament képviselője és a szicíliai Gela városának egykori polgármestere.
<P>
A rendőrség szerint a támadás bármely nap bekövetkezhetett volna, mától, január 20-tól kezdődően. Emlékeztetni szeretném Önöket, hogy a belga hatóságoknak még megfelelő kíséretet kell biztosítaniuk Crocetta úr számára, akik már egy ideje rendőri védelem alatt áll Olaszországban, mint ahogyan erről a Parlament elnökségét is tájékoztatták.
<P>
Azt kérném az elnökségtől, hogy a tisztelt Ház és az Európai Parlament nevében tanúsítson szolidaritást kollégánk iránt, és tegyen intézkedéseket annak biztosítására, hogy Crocetta úr megfelelő védelemben részesüljön európai parlamenti képviselői feladatainak ellátása során.
