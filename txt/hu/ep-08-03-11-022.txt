<CHAPTER ID="022">
Energiastatisztika (vita) 
<SPEAKER ID="449" NAME="Elnök">
A következő napirendi pont Turmes úr jelentése az Ipari, Kutatási és Energiaügyi Bizottság nevében az energiastatisztikáról szóló Európai Parlamenti és Tanácsi rendeletre irányuló javaslatról - C6-0035/2007 -.
<SPEAKER ID="450" NAME="Joaquín Almunia">
a Bizottság tagja. - (ES) Elnök asszony, a tavalyi év a klímaváltozással és energiapolitikával kapcsolatos kulcsfontosságú döntések éve volt. Az Európai Unió határozottan elkötelezett a klímaváltozás elleni küzdelem és a biztonságos fenntartható és versenyképes energiaellátás biztosítása kihívásának való megfelelés mellett.
<P>
Egy évvel ezelőtt, 2007 márciusában az Európai Tanács pontos és kötelező célokat határozott meg azzal az ambiciózus tervvel, hogy csökkenti az üvegházhatású gázok kibocsátását, és növeli a megújuló energia arányát energiafogyasztásunkban.
<P>
Amint önök is tudják, a Bizottság konkrét javaslatokat nyújtott be ezekre a területekre vonatkozóan. Mindezek a törekvések szükségessé teszik az energiahelyzet haladásának jó minőségű, állandó és részletes figyelemmel kísérését, mivel az energiafogyasztás felel az üvegházhatású gázkibocsátásaink több mint 80%-ért. A tagállamoknak is szoros figyelemmel kell kísérniük energiafüggőségüket, különös tekintettel a földgázra és az olajra. Az energiastatisztikáról szóló rendeletre irányuló javaslat része a Bizottság által tavaly elfogadott energiacsomagnak.
<P>
Hagyományosan az energiával kapcsolatos statisztikák gyűjtése a tagállamokkal kötött önkéntes megállapodásokra épült, és ez így működött éveken át. A Bizottság és a Parlament azonban egyetért abban, hogy az ilyen statisztikák gyűjtése túl fontos ahhoz most és a jövőben is, hogy csak önkéntes megállapodásoktól függjön. Ezen kívül, a gáz- és a villamosenergia-piac liberalizálása együtt járt az érintett felek számának növekedésével, amelynek logikus következménye, hogy ezen a téren az adatgyűjtés sokkal bonyolultabbá vált, ami azt jelenti, hogy jogalap is szükséges ehhez a nagyon fontos munkához.
<P>
Ez a rendeletre irányuló javaslat az Európai Parlament Bizottsághoz intézett kérésének eredménye, hogy jogi kötelezettséget vállaljon arra, hogy az európai polgárok számára európai szinten, rendszeresen és megfelelő időpontokban az energiára vonatkozó adatokat biztosít. Ezen kívül, az energiastatisztika egy nagyon dinamikus terület, és a rendeletre irányuló javaslat megfelel az Európai Parlament azon kívánságának, hogy folyamatosan fejlessze az energiahatékonyságról és a megújuló energiaforrásokról szóló statisztikákat.
<P>
Mindez azt a konstruktív légkört tükrözi, ami az intézményeink közötti vitákat uralta, amelynek során létrejött a rendeletre irányuló javaslat végleges változata, amelyről ma megkezdjük a vitát itt a Parlamentben.
<P>
Ezért engedjék meg, hogy ezt a bemutatást azzal zárjam, hogy köszönetet mondjak a folyamat főszereplőinek, és különösen az Európai Parlament előadójának e jogi alap elkészítése során adott támogatásukért, ami lehetővé teszi számunkra, hogy a jövőben az Európai Unióban átlátható adatokkal rendelkezzünk az energiáról.
<SPEAKER ID="451" NAME="Claude Turmes">
előadó. - (FR) Elnök asszony, az energia visszakerült a politikai napirendre. Biztos úr, amikor ön hivatalba lépett Brüsszelben, egy hordó olaj ára 25 dollár volt. Ma 105 dollár, így ahhoz, hogy megbirkózhassunk az energiakihívással - legyen az a klímaváltozás, az olajhiány, geopolitikai függőségünk, mint a helyzet gyökere, gazdasági sebezhetőségünk, a változékony olaj vagy gázár -, úgy vélem, hogy minden korábbinál sürgetőbb az európai energiapolitika bevezetése.
<P>
A jó európai energiapolitika előkészítéséhez azonban jó adatbázisra van szükség. Úgy vélem, hogy amiről ma este szavazunk, az egy jó adatbázis létrehozása, mert a statisztika kötelező lesz - ez nagyon fontos -, de azért is, mert a Parlament szerintem valóban sikert ért el, mert az a statisztika, ami eddig elsősorban a szénre, olajra és gázra vonatkozó nagyon részletes fosszilis energiastatisztika volt, most hozzáigazodik a XXI. századhoz, és a XXI. század energiája a megújuló energiaforrások felé irányul.
<P>
2020-tól 20%-os részaránya mellett a megújuló energia lesz a vezető energiaforrás Európában. Ezért a statisztikákat adaptálni kell, és ezt meg is tesszük összhangban az energia iránti kereslettel. Megdöbbentő, hogy mennyire gyengék a nemzeti statisztikák - és ennek következtében az európai statisztikák - különösen az épületek, a háztartások és az irodai berendezések fogyasztása, de még a közlekedés tekintetében is.
<P>
Azt hiszem még valami fontosra tettünk szert, nevezetesen az átláthatóságra a nukleáris lánc tekintetében. Az új rendelet arra kötelezi Európát, hogy sokkal konkrétabb legyen, többek között a nukleáris lánc elülső végére tekintettel is, véget vetve egy meglehetősen kaffkai helyzetnek. Olyan helyzetben voltunk, hogy importáltunk. Európa az uránium 98%-át importálja, ám a statisztikában Európa statisztikai évkönyvében a nukleáris energia úgy jelent meg, mint belső energiaforrás, mert a statisztikát nem igazították ki. Így ezen a ponton is haladást értünk el.
<P>
A másik sikertényező az, hogy a statisztikát öt hónappal korábban fogjuk közzétenni. Itt nagyon kemény csatában nyertünk, különösen a Tanács ellen. Megjelenik e mellett egy járulékos nyereség, nevezetesen, hogy a tagállamok és különösen Németország, amelyet a legnehezebb volt a gyakorlatban is meggyőzni - rákényszerülnek, hogy többet invesztáljanak a statisztikába. Így erről a helyről hadd mondjak köszönetet Európa összes statisztikusának, akik az elmúlt 10 évben igen korlátozott erőforrásokkal kényszerültek statisztikákat előállítani - és ezt folyamatosan teszik is. Most jobb helyzetbe kerülnek, mert a pénzügyminisztereket kötelezzük, hogy az energiastatisztikát sokkal komolyabban vegyék.
<P>
A Parlamentnek ez a győzelme kollektív győzelem. Szeretnék köszönetet mondani Trautmann asszonynak, Hall asszonynak és Korhola asszonynak az elvégzett munkáért. Ugyancsak szeretnék köszönetet mondani a Parlament alkalmazottainak, Cordero asszonynak a portugál elnökség részéről, mert igazán ő az, aki segített bennünket megállapodásra jutni, és végül az Eurostat tisztviselőinek, akiknek el kellett viselniük engem, időnként egyik délután a másik után, a sok kérdésemmel és az azokra adott válaszokkal, így azután köszönet jár nekik is.
<SPEAKER ID="452" NAME="Eija-Riitta Korhola">
a PPE-DE képviselőcsoportja nevében. - (FI) Elnök asszony, a közösségi szintű energiastatisztika mindig is úriemberek megállapodására épült. Előzetesen nyilvánvaló volt, hogy miről gyűjtenek statisztikai adatokat, ezeknek mennyire kell pontosnak lenniük, és mikorra kellett azokat benyújtásra előkészíteni.
<P>
Az utóbbi időben azonban ez már így nem működött. Az EU bővítése, illetve bizonyos, ezzel együtt járó statisztika gyakorlat, és más reformok, például az energiapiacok liberalizálása és az energia alternatív formái, együttesen tették szükségessé, hogy sürgősen megalkossuk a közösségi jogi keretet a statisztikák összeállításához.
<P>
A most előttünk álló kompromisszumos csomag intenzív tárgyalások eredménye, amelynek során bizonyos mértékig keresni kellett az úriemberhez méltó magatartást, bár a végén kiderült, hogy az mindenkinek a javát szolgálta. Úgy gondolták, hogy az energiastatisztikai folyamat majd puszta lábjegyzet lesz a Parlament munkaügyi statisztikáihoz, ám az előadónak, Turmes úrnak sikerült a hivatali politikai játszmák során a száraz és szakmai jellegű statisztikákkal mély szenvedélyeket felkavarnia. A felhívás a nukleáris üzemanyagciklusra, az energia végfelhasználására vonatkozó részletes statisztikákra, a megújuló energiára vonatkozó bővített statisztikára, valamint az ambiciózus követelés, hogy az évi Eurostat-jelentéseket előbbre hozzák, mind a politikai irányultságú lépések példái.
<P>
Ahhoz, hogy a céljára alkalmas legyen, a statisztikának semleges eszköznek kell lennie, semmi többnek. A képviselőcsoportom árnyékelőadójaként én kaptam meg a döntőbíró szerepét. E tekintetben az Eurostat és a Tanács véleménye igen messze voltak előadónk céljaitól.
<P>
Most köszönetet szeretnék mondani az összes érintett félnek a bölcs kompromisszumkészségért, ami azt jelenti, hogy a várt rendelet most már gyorsan hatályba léphet. A Turmes úr által hangsúlyozott reformokat is figyelembe veszi a rendelet, bár realista módon. Sikerült konszenzust elérnünk arról is, hogy a rendelet mire vonatkozzon, és mi maradjon a jogalkotás más területeinek tárgya. Ennek kiváló példája a tőzeg: nem foglalunk állást a tekintetben, hogy fosszilis vagy megújuló fűtőanyagként soroljuk be, mivel ebben az összefüggésben évente megújul. Hagyjuk ezt a kicsiny harcot a jövőbeni energia megújuló formáiról szóló irányelv küszöbön álló vitájára, amikor útjaink minden bizonnyal ismét keresztezik egymást.
<SPEAKER ID="453" NAME="Catherine Trautmann">
a PSE képviselőcsoportja nevében. - (FR) Elnök asszony, biztos úr, hölgyeim és uraim, miközben Európa fokozatosan ellátja magát a klímaváltozással kapcsolatos üvegházhatású gázok kibocsátásának korlátozását szolgáló instrumentumokkal, miközben az európai polgárok megérik az energiaár-emelkedések teljes erejét, természetesen fontos, hogy végre létrehozzuk az energiastatisztika gyűjtésének és terjesztésének jogalapját. Mi azonban úgy véljük, hogy éppen ilyen fontos e statisztikát összhangba hozni az előttünk álló kihívásokkal: az energiamegtakarítással, az energiamix újradefiniálásával, a fosszilis energia csökkenésével és a sokkal több megújuló energiával. E rendelet új elemei ezért inkább jelentik a statisztika hatókörének koherens újradefiniálását, mint szórványos kiegészítések sorozatát.
<P>
Az Európai Parlament szocialista képviselőcsoportjának árnyékelőadójaként az én megközelítésem arra irányult, hogy biztosítsam, hogy ez a statisztika még hasznosabb legyen az európai polgárok számára, de azok számára is, akik kormányozzák őket. A statisztikák megbízhatóbbak lesznek az elemzéshez , és hasznosabbak a döntéshozatal elősegítéséhez.
<P>
A polgárok számára megküzdöttünk az átláthatóbb statisztikáért, és el is nyertük azt, ami tájékoztatást ad arról, ami a leginkább érinti őket: a lakhatásról és a közlekedésről, de a nukleáris iparról is. A kormányok számára a lehetséges legaktuálisabb statisztika áll majd rendelkezésre az Energiaügyi Tanács minden évben szokásos tavaszi üléseire. Majd meglátjuk, hogy milyen mértékben teljesülnek ezek a célok. Közben, nézetem szerint, ezeknek a meglehetősen visszafogott változásoknak az eredménye, hogy nem fogjuk indokolatlanul növelni a tagállamokra vagy a különféle érintett partnerekre nehezedő munkaterhet.
<P>
Ezen a ponton szeretnék kompromisszumkészségéért köszönetet mondani előadónknak, Turmes úrnak, valamint egész csapatának.
<P>
Végezetül, dicsérni szeretném az Eurostat által mindvégig biztosított nagyon értékes és nagyon hatékony támogatást, amelynek segítségével létrejött az a most már szilárdnak minősíthető eredmény.
<SPEAKER ID="454" NAME="Fiona Hall">
az ALDE képviselőcsoportja nevében. - Elnök asszony, szeretnék köszönetet mondani Turmes úrnak előadóként végzett kiváló munkájáért, és a kollegákkal folytatott szoros együttműködéséért.
<P>
Az energiastatisztika olyan, mint az épületet tartó acélrudak: kívülről nem láthatók, de nélkülük az egész épület összeomlik.
<P>
Jelenleg az energiaelőállítás vadonatúj módszereit építjük fel. Az EU új célokban állapodott meg az energiahatékonyság, a megújuló energiák és a CO2-kibocsátások tekintetében. Ám jól tudjuk az EU ezen a területen kifejtett múltbéli erőfeszítései alapján, hogy sokkal könnyebb a célokat kitűzni, mint azokat megvalósítani, és csak úgy tudjuk megmondani, hogy valóban azt tesszük-e, amit elhatároztunk, ha az intézkedéseinket statisztikailag mérjük.
<P>
Most az energiakeresletre irányuló statisztikára éppen úgy szükségünk van, mint az energiakínálatra vonatkozóra. Részletes statisztikára van szükségünk a megújuló energiákról éppen úgy, mint a fosszilis üzemanyagokról. Jobb statisztikára van szükségünk a nukleáris energiáról, amelyet európai szinten gyűjtenek és állítanak össze, és szükségünk van arra, hogy ezeket a statisztikákat sokkal gyorsabban dolgozzák fel, hogy hamarabb álljon rendelkezésünkre a visszacsatolás. Különösen fontos biztosítani, hogy a statisztika a márciusi energiaügyi csúcstalálkozót jóval megelőzően rendelkezésre álljon.
<P>
Végezetül, üdvözlöm, hogy a tőzeg szilárdan a fosszilis üzemanyagok kategóriájában marad. Az Egyesült Királyságban a tőzeges területeket védendő drága élőhelynek tekintjük. A tőzeg olyan lassan regenerálódik, hogy teljesen helytelen lenne azt megújuló erőforrásnak tekinteni.
<SPEAKER ID="455" NAME="Avril Doyle" AFFILIATION="PPE-DE">
Elnök asszony, a klímaváltozás, az ellátás biztonsága, az áremelkedések, az olyan kellemetlen események, mint Európa egyes részeinek elsötétedése, Ukrajnában a Gazprom vészjelzése, együttesen abba az irányba hatottak, hogy az európai polgár és a döntéshozó egyaránt jobban tudatában van energiahelyzetünk bonyolultságának, ami sürgősen szükségessé teszi a pontos, időszerű és teljes statisztikai adatok rendelkezésre állását. E tekintetben üdvözlöm a Bizottság javaslatát, és az előadó, Turmes úr által végzett munkát. Hadd ragadjam meg ezt az alkalmat, hogy melegen gratuláljak neki a megújuló energiaforrásokról szóló irányelv előadójává történt kinevezéséhez.
<P>
Az energiafelhasználás felelős az EU teljes üvegházhatású gázkibocsátásának 80%-ért. Az EU energiahelyzetére vonatkozó időbeni és megbízható alapadatok rendelkezésre állása alapvető fontosságú ahhoz, hogy ne csak a Kiotói Jegyzőkönyv szerinti céljainknak, hanem a 2012 utáni forgatókönyv szerinti céljainknak is megfeleljünk. Hogyan is köthetnénk megbízható megállapodást a fosszilis tüzelőanyagok csökkentésére vonatkozó átlátható célokról a nemzetközi színtéren, és a megújuló energiák nagyobb arányú használatáról az ilyen alapadatok nélkül? Lehetetlenség. Jelenleg az energiastatisztikák összeállítása lassú, kevéssé hatékony és gyakran nem teljes, sőt pontatlan is. Amint az előadó nagyon helyesen rámutatott, jelentős a késedelem az Eurostat energiaadatainak közzétételében. Meg tudja erősíteni a biztos úr, hogy ez a rendelet a létfontosságú energiastatisztikák időbeni rendelkezésre állását fogja eredményezni, és hogy az általunk itt az EU-ban alkalmazott statisztikai modell összehasonlítható lesz azzal, amit például az Egyesült Államok és más globális szereplők használnak, hogy hasonlót a hasonlóval mérhessünk össze?
<P>
Végezetül, egyetértek az előadóval, amikor azt mondja, hogy az új rendeletnek védelmet kell biztosítania az adatok manipulálásával szemben. A pontos, ellenőrizhető és pártatlan Eurostat-statisztika kulcsfontosságú a jelenlegi és jövőbeni klíma- és energiapolitikák egész sorához, mint például az EU kibocsátáskereskedelmi rendszeréhez, a tevékenységek megosztásához és a megújuló energiára vonatkozó javaslatokhoz.
<SPEAKER ID="456" NAME="Teresa Riera Madurell" AFFILIATION="PSE">
(ES) Elnök asszony, biztos úr, hölgyeim és uraim, ha az Európai Unióban koherens Európa-politikát akarunk alkotni, és egyhangúan akarunk megszólalni a nemzetközi energiafórumokon, alapvető fontosságú, hogy teljes és megbízható statisztikával rendelkezzünk, amely könnyedén lehetővé teszi számunkra az összehasonlítást. Az is lényeges, hogy jó koordináció jöjjön létre a tagállamokkal és a tagállamok között. Ezért fontosnak tartjuk, hogy a Bizottság szövege kimondja, hogy a tagállamok részvétele kötelező.
<P>
Az is fontos - amint Trautmann asszony rámutatott -, hogy az új javaslat ne terhelje többletmunkával a vállalkozásokat és a többi érintett felet. Üdvözöljük ezért, hogy a javaslat nem törekszik a végrehajtandó statisztikai feladatok módosítására, hanem e helyett közös jogi keretet ad, amely garantálja a módszertani egységet, és ezért elősegíti az adatok összehasonlíthatóságát.
<P>
Ezen kívül, energiahelyzetünk bonyolultságának megértése és a céljaink felé történt haladás részletes mennyiségi figyelemmel kísérése szintén pontos, időszerű és teljes körű statisztikát igényel.
<P>
Ezért egyetértünk az előadóval abban, hogy az olyan területeken, mint az energiahatékonyság, javítani kell a rendelkezésünkre álló statisztikát. A hatékonyság most prioritást élvez energia- és klímaváltozás-politikánkban. A jelenlegi adatok nem biztosítják a szükséges adatokat azoknak az együtthatóknak a kiszámításához, amelyek ezen a területen abszolút szükségesek.
<P>
A nukleáris ágazat és a megújuló energia fejlesztése is jelentős nehézségeket vet fel, amelyeket meg kell oldani. Ez csak néhány példa jelenlegi rendszerünk korlátozottságára, amely a megoldásukra irányuló érdekes javaslatok mellett mind szerepelnek Turmes úr jelentésében és én szeretnék gratulálni neki kiváló munkájához.
<SPEAKER ID="457" NAME="Jerzy Buzek" AFFILIATION="PPE-DE">
(PL) Elnök asszony, szeretnék gratulálni az előadónak a nagyon jó jelentéshez. Ugyancsak szeretnék gratulálni a biztos úrnak a Bizottság kezdeményezéséhez.
<P>
Támogatom ezt a jelentést elsősorban azért, mert a közös energiapolitikáról, és különösen a közös külföldi energiapolitikáról szól. Itt egy további érv azonban, és ez valójában számunkra sokkal fontosabb: meghagyjuk a tagállamoknak az elsődleges energiahordozókkal kapcsolatos választás lehetőségét (energiamix), miközben és ugyanakkor korlátozzuk a CO2-kibocsátást, és létrehozzuk a közös energiapiacot.
<P>
Ha a költségeket akarjuk összehasonlítani, és ki akarjuk deríteni, hogy a jövőben mely nulla kibocsátású megoldások a legjobbak, és melyek a leggazdaságosabbak, kell legyen alapunk az összehasonlításhoz. A közös piac és a benne folyó verseny, és mindenekfelett a hatékony beruházás igényli a jó és összehasonlítható statisztikai adatokat. A befektetőknek, különösen a magánszektor befektetőinek szükségük van az ilyen adatokra, ha hatékony politikát akarunk működtetni az energiapiacon. Ugyancsak képesek leszünk arra, hogy az egyes tagállamok adatait összevessük a konkrét árakra és költségekre vonatkozóan, amelyet ma a jelenlegi statisztikai adatainkkal még nem tudunk megtenni, különösen azért, mert nincsenek adataink a megújuló energiaforrásokról.
<P>
Van még egy utolsó kérdés: kinek a számára hasznosak ezek az adatok és miként? E tekintetben még nem minden világos, és a gyakorlat lesz a döntő. Nagyon fontos, hogy figyelmet szenteljünk arra, hogy az ilyen adatok milyen mértékig lesznek hozzáférhetőek a jövőben, és miként tudjuk megvédeni az adatoknak azt a részét, amit nem szabad közzétenni.
<SPEAKER ID="458" NAME="Silvia-Adriana Ţicău" AFFILIATION="PSE">
(RO) Szeretnék gratulálni az előadónak a munkájához.
<P>
Az energia és a klímaváltozás az Európai Unió prioritásai. Ez az oka annak, hogy az ágazat értékelését és a szükséges intézkedés meghozatalát az Unió számára lehetővé tevő energiastatisztika rendkívül fontos.
<P>
Az Eurostat 2008. február 26-án közzétette az energia, a közlekedés és a környezet statisztikai mutatóit. Az energia esetén találunk mutatókat az energia megbízhatóságára, az energia intenzitására, az energiaforrásokra, a végső energiafogyasztásra, a megújuló energiára, az energiahatékonyságra és az energiaárakra. Ami a klímaváltozást illeti, találunk információt az üvegházhatású gázok kibocsátásáról.
<P>
A tagállamok kötelesek lesznek a szükséges adatok szolgáltatására, hogy a javasolt rendelet által kért mutatókat össze lehessen állítani. Az adatgyűjtéshez és -feldolgozáshoz jelentős pénzeszközökre lesz szükség.
<P>
A 14. módosítás utal az adatgyűjtésben és -feldolgozásban az informatika felhasználásának köszönhető időmegtakarításra is. Az 5. módosítás vázolja a legfontosabb üzemanyagok ellátásbiztonságának és az európai szinten fontos adatok rendelkezésre állásának szükségességét, amelyet kellő időben kell szolgáltatni, hogy az esetleges kínálati hiány esetén Európai Unió szintjén lehessen a helyzetet előre látni, és a megoldásokat koordinálni. Ez összhangban áll a Lisszaboni Szerződés szerinti, az energiahiány esetére vonatkozó szolidaritási záradékkal. Az európai polgároknak szükségük van az ilyen korrekt és fontos statisztikára.
<SPEAKER ID="459" NAME="Paul Rübig" AFFILIATION="PPE-DE">
(DE) Elnök asszony, hölgyeim és uraim, ez a jelentés nagyon fontos számunkra, mert a részletes adatok természetesen a politikai döntéshozatal alapját képezik. Ezért a jövőben fontos lesz, hogy különbséget tegyünk a pénzügyi és az árutranzakciók között. Mindannyian tudjuk, hogy a különféle ágazatok miként befolyásolják az energiaárakat. A termelés, a kereskedelem és a fogyasztás közötti eltérés is fontos szerepet játszik azonban. Konkrétan itt az intelligens méréssel kezdenénk, nemcsak a fogyasztónál, hanem a különféle rendelkezésre álló mérési pontokon is.
<P>
Ugyancsak fontos számunkra a statisztika különféle költségei megértéséhez alkalmazott módszer megválasztása. Meg akarjuk szüntetni a bürokráciát, és egyúttal nagyobb hatékonyságok akarunk elérni a statisztikában. A módszer megválasztása ezért a jövőbeni felhasználás szempontjából fontos - véletlenszerű mintavételezés, teljesen automatizált kiértékelés, just-in-time, nem dekódolt, összehasonlítható az egész EU-ban és globálisan. Az arányosság ugyancsak fontos a különféle ügynökségek számára. Biztosítanunk kell, hogy az ellátás biztonsága, mint egyetemes kritérium átláthatóan rendelkezésre álljon, hogy a költségek és az árak legyenek megkülönböztetve, és hogy az egész rendszer fenntartható legyen.
<SPEAKER ID="460" NAME="Claude Turmes">
előadó. - Elnök asszony, csak néhány megjegyzésem van. Ami a tőzeget illeti - sajnálatos, hogy Korhola úr már elment -, nagyon egyértelmű a meghatározásból, hogy a tőzeget fosszilis energiaként sorolták be. Mi az IPCC tőzegmeghatározását vettük át, ami egyértelművé teszi, hogy a tőzeg nem megújuló energiaforrás. Így e tekintetben néhány finn politikus és finn lobbista jobb, ha abbahagyja az álmodozást, elolvassa az irányelvet, és ragaszkodik a tényleges szöveghez.
<P>
Nagyon sajnálom, hogy a heti európai üzemanyagleltár mérésének gondolatát nem tudtam keresztülvinni. Itt Európában a mi olajárunkat az Egyesült Államok Energiaügyi Minisztériumnak heti hivatalos közleménye határozza meg. Mivel Európának nincs független olajstatisztikája, a mi árainkat ténylegesen az Egyesült Államok piacán megjelenő hiány határozza meg, és nem tudunk rámutatni a piac számára arra, hogy az európai piac gyakran sokkal kevésbé szűkös, mint az Egyesült Államok piaca. Mivel itt ezt nem tudtuk kieszközölni, biztos úr, talán a Bizottság az IEA-nál folytatott tárgyalások során kezdeményezhetné, hogy legalábbis vizsgálja meg, hogy potenciálisan mit nyerhetnénk itt Európában, ha léteznének heti európai olajstatisztikák. Néhány szakértő azt állítja, hogy pusztán ezzel az intézkedéssel csökkenthetnénk az olaj árát.
<P>
Most viszont munkához kell látnunk, és fontos, hogy a Bizottság koordináltan működjék. A Bizottság az Energiaügyi és Közlekedési Főigazgatóságon belül létrehozott egy megfigyelő egységet, így fontos, hogy az Eurostat és ez az új megfigyelő egység szorosan együttműködjenek. Végezetül, szeretnék sok energiát és bátorságot kívánni az Eurostat köztisztviselői karának és a tagállamok köztisztviselőinek, mint hogy mostantól gyakran fognak a komitológiai eljárásban találkozni, és ezt valódi statisztikává átalakítani.
<P>
Szeretnék még egyszer mindannyiuknak köszönetet mondani jóindulatú szavaikért. Még akár egy pohár pezsgőt is felajánlhatok önöknek e hosszú este végén!
<SPEAKER ID="461" NAME="Elnök">
A vitát lezárom.
<P>
A szavazásra holnap délben 12 órakor kerül sor.
