<CHAPTER ID="017">
A társadalom- és nyugdíjbiztosítási rendszerek jövője: finanszírozásuk és az egyénre szabott biztosítások felé mutató tendencia (rövid ismertetés) 
<SPEAKER ID="377" NAME="Elnök">
A következő napirendi pont a Stauner asszony által a Foglalkoztatási és Szociális Bizottság nevében kidolgozott, "A társadalombiztosítási rendszerek és a nyugdíjak jövőjéről: ezek finanszírozása és az individualizációs tendencia” c. jelentés.
<SPEAKER ID="378" NAME="Gabriele Stauner" LANGUAGE="DE">
Tisztet elnök asszony, hölgyeim és uraim! Jelentést készíteni a társadalombiztosítási rendszerek és a nyugdíjak jövőjének témájában rendkívül érdekes feladat, tekintve e téma időszerűségét és összetettségét. Ugyanakkor megvan annak a veszélye, hogy a jelentés a helyesen gondolkodó emberek hosszú kívánságlistája vagy az általuk megfogalmazott követelmények jegyzéke lesz.
<P>
Nem engedtünk a kísértésnek -ahogy ez a viszonylag tömör szakszöveg, amely gondosan kerüli a körülményes megfogalmazást, első látásra is mutatja. Szeretnék ezért köszönetet mondani képviselőtársaimnak, különösen az árnyékelőadónak és Lulling asszonynak, a Nőjogi és Esélyegyenlőségi Bizottság véleménye előadójának, az általuk tanúsított önfegyelemért.
<P>
Olyan jelentést akartam kidolgozni, amely felölelve a következő 30-40 év fejleményeit jellemzést ad azokról minden döntéshozó és érdekelt fél számára, továbbá amely elgondolkodtat és ajánlásokkal szolgál a szociálpolitika egyes területein szükséges intézkedésekhez. A tagállamokban a társadalombiztosítási és nyugdíjrendszereket általában nagyon különböző módon tervezték meg, fejlesztik és finanszírozzák, ezért sem lehetséges e rendszerek EU-szintű harmonizálása.
<P>
Mindazonáltal, e rendszerek mindegyike nehézségeket tapasztal a demográfiai fejlemények, valamint a globalizációból adódó munkaerő-piaci változások miatt. Ez azt jelenti, minden esetben reformokra van szükség. Kutatások megállapították, hogy egyetlen meglévő rendszer sem működhet tovább az eddig megszokott módon. Ez az első fontos következtetés.
<P>
Az, hogy az egyes tagállamokban milyen típusú reformokra van szükség, természetesen függ az egyes rendszerek felépítéséről. Véleményem szerint először is valamennyi rendszer tekintetében - egyebek mellett - több és jobb intézkedésekre van szükség a munka és a magánélet közötti jobb egyensúly kialakítása érdekében, ami majd segít megakadályozni a foglalkoztatottsági szint csökkenését, és amely biztosítja, hogy a társadalmi problémákat ne súlyosbítsa a munkavállalók nagyarányú bevándorlása.
<P>
Másodszor, az ún. atipikus foglalkoztatási formák bevezetése ellenére meg kell tartanunk a határozatlan időre szóló, teljes munkaidős foglalkoztatás hagyományos modelljét, mert ez az egyetlen módja, hogy stabil életkörülményeket és társadalombiztosítási rendszereket tudjunk biztosítani.
<P>
Harmadszor, amellett, hogy a közös hozzájárulások és a hibrid biztosítás-alapú megoldások alkalmazása révén pénzügyileg biztosítjuk a szociális kiadásokat, hangsúlyt kell fektetnünk a társadalmi befektetésekre.
<P>
Negyedszer, javítani kell a termelékenységet és növelni az innovációs képességet, mert Európa nagyban függ a humán tőkétől.
<P>
Az ötödik lényeges pont az, hogy mindenki számára elérhetővé kell tennünk a magas szintű egészségügyi ellátást, valamint a gyógyászat fejlődése és a csökkenő befizetések mellett biztosítani kell az alapellátást valamennyi polgár számára.
<P>
Végül különleges intézkedéseket kell bevezetni annak érdekében, hogy védelmet nyújtsunk a nőknek az őket érintő egyedi kockázatok ellen - mint például az időskori szegénység -, pl. a gyermek- és családgondozásra fordított időnek a nyugdíjba történő beszámításával.
<P>
A generációk és a társadalmi csoportok közötti szolidaritásnak minden jövőbeni erőfeszítésünk alapját kell képeznie. Ez különösen igaz a mai világban, amelyet a globalizációból adódó változások jellemeznek, és amely egyre személytelenebbé válik. A szolidaritás és a szubszidiaritás az európai szociális modell alapelvei. Ebben az összefüggésben biztosítanunk kell, hogy a globalizációnak legyen szociális oldala is, hogy a jól képzett és alkalmazkodni tudó munkavállalók méltósággal tudják eltartani magukat és családjukat, magas szintű egészségügyi ellátásban részesüljenek, ha betegek, és idős korukban pénzügyi biztonságban élhessenek.
<SPEAKER ID="379" NAME="Janez Potočnik">
a Bizottság tagja. - Elnök asszony! Annak ellenére, hogy ez a jelentés még azelőtt került kidolgozásra, hogy ez a zűrzavar kialakult volna a pénzpiacaikon és a gazdasági visszaesés nyilvánvalóvá vált volna, a megállapításai rendkívül időszerűek és helyénvalóak. Szeretnék gratulálni az előadónak az alapos munkáért.
<P>
A jelentés kiemeli azokat a hosszú távú társadalmi, demográfiai és gazdasági változásokat, amelyek szükségessé teszik társadalombiztosítási rendszereink korszerűsítését és megreformálását, és hangsúlyozza a szociális védelem terén meglévő közös értékeink fontosságát. Arra is rámutat, hogy ezek hogyan segíthetnek nyugdíjrendszereink és egészségügyi ellátó rendszereink fenntarthatóvá tételében.
<P>
A szociális védelem hosszú távú megfelelő működésének és fenntarthatóságának az a feltétele, hogy többen és tovább dolgozzanak. Ez olyan stratégia, amelyen mindenki nyer. A jelentés a fenntartható, megfelelő szociális védelmet a lisszaboni stratégiához kapcsolja, illetve a fenntartható állami kiadások garantálására irányuló kötelezettségvállalásunkhoz. A Bizottság által javasolt, megújult szociális agenda alapot szolgáltat ehhez a kapcsolathoz, széles körű, holisztikus megközelítést támogatva a jövőbeni szociálpolitikák és szociális prioritások tekintetében.
<P>
Üdvözlendőnek tartom, hogy a jelentés hangsúlyozza a nők teljes integrálását a munkaerőpiacra, és hogy küzdeni kell a megkülönböztetés minden formája ellen, ezáltal biztosítva, hogy mindenki megfelelő társadalombiztosítási jogosultságokat és - különösen - nyugdíjjogokat szerezhessen.
<P>
A jelentés hangsúlyozza annak szükségességét, hogy sok tagállamban a nyugdíjalapok felé történő elmozdulást megbízható nemzeti és uniós szabályozási keretekkel kapcsoljuk össze, hogy az eredmények hatékony felügyeletét és gondos ellenőrzését biztosítsuk a polgárok számára.
<P>
Ez egy nagyon időszerű üzenet. A minőségi gyógyászati és megelőző ellátáshoz való hozzáférés az EU szociális modelljének sarokköve. Ez önmagában is elérendő cél, és egyben szükséges feltétele annak, hogy most, a népesség gyors öregedésének időszakában termelékeny munkaerővel rendelkezzünk.
<P>
A Bizottság osztja az előadó aggályait az egészségügyi ellátás terén meglévő egyenlőtlenségek, valamint annak szükségessége miatt, hogy mindenki számára magas szintű egészségügyi ellátást kell biztosítani, és a teljes népességet lefedő szolidáris finanszírozást illetően. Ezekkel a kérdésekkel foglalkozni fog az egészség terén meglévő egyenlőtlenségekről szóló bizottsági közlemény, amelyet jövő évben adunk ki.
<P>
A jelentés határozott felszólítás mindannyiunk számára, hogy ne csak azért dolgozzunk, hogy megvalósítsuk alapvető céljainkat, azaz a mindenki számára való hozzáférést, a szolidaritást, a megfelelőséget és a fenntarthatóságot, de a korszerűsítés révén törekedjünk ezek megerősítésére is.
<P>
A Bizottság a november 26-án megjelenő közleményében kimerítő választ ad a pénzügyi válsággal és a reálgazdaságban tapasztalható visszaeséssel kapcsolatos kérdésekre.
<P>
A szociális védelemről és a társadalmi integrációról szóló, 2009. évi közös jelentésben részletesen is elemzi majd a szociális védelem konstruktív társadalmi és gazdasági szerepét.
<P>
Biztosíthatom Önöket, a Bizottság készen áll arra, hogy a Parlamenttel szoros együttműködésben még egyszer megvizsgálja a jelentés különböző megállapításait.
<SPEAKER ID="380" NAME="Elnök">
Ezt a napirendi pontot most lezárom.
<P>
A szavazásra 2008. november 20-án, csütörtökön kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="381" NAME="Bogusław Rogalski  " LANGUAGE="PL">
Sajnálatos módon Európában elkerülhetetlen módon öregszik és csökken a népesség. A népességkutatók szerint a születési ráta nem lesz képes pótolni a hiányzó népességet, míg ezalatt növekedni fog a várható élettartam. A születések alacsony száma összefügg azzal, hogy nehéz összeegyeztetni a munkát a családi élettel: nincs elég bölcsődénk és óvodánk, és a családok sem kapnak kellő gazdasági támogatást. 2030 végig az aktív és az inaktív népesség aránya 2:1 lesz.
<P>
Az aktív népesség zsugorodásával járó következményeknek a bevándorlással történő enyhítése csak egyik a lehetséges megoldások közül, amely fokozott etnikai, kulturális és vallási sokszínűséget is eredményez majd. Ezért (képzések és átképzések szervezésével) növelnünk kell a fogyatékkal élők és az idősek foglalkoztatási szintjét. A nyugdíjazást pedig rugalmasabbá lehetne tenni, például az önkéntes nyugdíj bevezetésével, a foglalkoztatás megváltoztatásával és új technológiák alkalmazásával.
<P>
A tagállamoknak szintén kiegyensúlyozott pénzügyi politikát kell folytatniuk, méltányosan megosztva az adóterhet a munkavállalók, a fogyasztók és a vállalkozások között.
<P>
A demográfiai változások jelentős hatást gyakorolnak majd a nyugdíjazással és az öregségi nyugdíjakkal kapcsolatos közkiadásokra, amit enyhíthet a részleges magánfinanszírozás. Az egészségügyi kiadások is növekedni fognak.
<P>
Tekintettel ezekre a körülményekre, az, hogy a tagállamok lakossága számára egészségügyi ellátást és megfelelő szinten biztosított, megfelelő ellátásokat lehessen nyújtani, azonnali cselekvést kíván meg számos szociális és kormányzati területen.
