<CHAPTER ID="009">
Ügyrend
<SPEAKER ID="014" NAME="Elnök">
Az Elnökök Értekezletének 2011. január 13-i, csütörtöki ülésén az Eljárási szabályzat 137. cikkével összhangban összeállított végleges napirendtervezet kiosztásra került. A következő módosításokat javasolták.
<SPEAKER ID="015" NAME="Potito Salatto" AFFILIATION="PPE">
(IT) Elnök úr, hölgyeim és uraim! Az ügyrend kapcsán szeretném megragadni az alkalmat, hogy hivatalos formában kérjem meg Ashton bárónőt arra, hogy az Európai Parlament üléstermében számoljon be arról, milyen intézkedések történnek, illetve milyen intézkedéseket fog tenni annak kapcsán, ami jelenleg a világ keresztényeivel történik. Szeretnénk, ha jelentést tenne a Parlamentnek, hogy mindenről részletes tájékoztatást kapjunk.
<SPEAKER ID="016" NAME="Elnök">
Sajnálom, Salatto úr. Az ezzel kapcsolatos hivatalos vita szerdán délután 3-kor lesz.
<SPEAKER ID="017" NAME="Nikolaos Chountis" AFFILIATION="GUE/NGL">
(EL) Elnök úr! Az Eljárási szabályzat betartásának kapcsán szeretnék A 173. cikkre utalni, és felhívnám a figyelmet a szabályzat 116. cikkének megsértésére, mivel ez az Európai Parlament harmadik egymást követő ülése, amelyen nem szerepel az ügymenetben a Tanácshoz intézett kérdések órája úgy, ahogy azt a 116. cikk előírja. Magyarázatot kérek arra, miért van ez így, mi ennek az oka. Kérem továbbá, hogy a jövőben biztosítsák mind az Európai Parlament, mind annak képviselőinek jogát arra, hogy ellenőrzést gyakorolhassanak a Tanács fölött.
<SPEAKER ID="018" NAME="Elnök">
Hamarosan döntést hozunk a kérdésben. Az ügy érinti a Lisszaboni Szerződést, valamint az Európai Parlament és a Tanács közötti új kapcsolatokat. Az Európai Unióban ma kétkamarás parlament működik. Az Európai Parlament és a Tanács egyenlő feltételek mellett törvénykezik. Az Unióban a kapcsolatok megváltoztak, de azt javaslom, ne folytassuk ezt a vitát, mert az ügy a közeljövőben tisztázásra kerül. Köszönöm, Chountis úr, hogy felhívta erre a figyelmet. Hamarosan tisztázzuk az ügyet.
<SPEAKER ID="019" NAME="Bernd Posselt" AFFILIATION="PPE">
(DE) Elnök úr! Azt találom kérdésesnek, hogy - tekintettel a lehetséges jövőbeli változásokra - egy parlamenti jogot - nevezetesen a kérdések óráját - minden alap nélkül megszüntetnek. Amint erre ön is utalt, döntés még nem született. Ez esetben egészen addig folytatnunk kellene a kérdések órájának gyakorlatát, amíg az ügyben döntés nem születik ahelyett, hogy előre elfogadnánk egy olyan döntést, amelyet még meg sem hoztak. Őszintén szólva, az a véleményem, hogy ez nem helyénvaló, mivel külpolitikai ügyekben és a bővítési politika kérdésében a Tanács nem egy második kamara, hanem egy olyan testület, amellyel szemben egyértelmű a parlamenti ellenőrzés gyakorlásának szükségessége.
<P>
(Taps)
<SPEAKER ID="020" NAME="Elnök">
Mindkettőjüknek szeretném megköszönni, hogy felhívták a figyelmet erre a problémára. Mindenkit biztosítok afelől, hogy az Elnökök Értekezletének csütörtöki ülésén fölvetem a kérdést. Amint erről tudomásuk van, az ügyrend meghatározása ezeken az üléseken történik. El fogjuk dönteni, hogy a jövőben milyen módon kezeljük majd ezt a kérdést. Az Elnökök Értekezlete felelős az ügyrend kialakításáért, a kérdést csütörtökön fogjuk megtárgyalni. Köszönöm.
<P>
Következik az ügyrend.
<P>
Hétfő
<P>
A Zöldek/az Európai Szabad Szövetség Képviselőcsoportja azzal a kéréssel állt elő, hogy a tunéziai helyzettel összefüggő vitát határozathozatallal zárjuk le, amely nem volt betervezve. Van tehát egy javaslat, amely a kérdéssel összefüggő határozathozatalra irányul. Úgy tudom, Cohn-Bendit úr kíván szólni a kéréssel kapcsolatban.
<SPEAKER ID="021" NAME="Daniel Cohn-Bendit" LANGUAGE="FR">
Elnök úr! Ön tisztában van azzal, hogy a tunéziai események ellenőrizhetetlenné váltak, és örülhetünk, hogy Ben Ali úr elhagyta az országot. A következő néhány hét folyamán tehát a helyzet rendkívül feszült lesz Tunéziában. Szerintem a Parlamentnek hoznia kellene egy olyan, tömören megfogalmazott határozatot, amelyben a Tanáccsal és a Bizottsággal szemben bizonyos, nagyon konkrét kéréseket fogalmaz meg. Önök tudják, hogy hat-nyolc hét múlva választások lesznek, nincs tehát idő arra, hogy februárig várjunk.
<P>
Az Uniónak lépnie kell, most kell lépnünk, méghozzá egy olyan határozat alapján, amelyről csütörtök délben kell szavaznunk. Tudomásom szerint - figyelemmel a helyzetre - e ház végül szívesen fogadna el határozatot Tunézia ügyében.
<SPEAKER ID="022" NAME="Francesco Enrico Speroni" LANGUAGE="IT">
Elnök úr, hölgyeim és uraim! Nem hiszem, hogy a határozat megváltoztatja a tunéziai helyzetet, ezért azt ellenzem.
<SPEAKER ID="024" NAME="Elnök">
Az Eljárási szabályzat 122. cikke értelmében lefolytatott vitákat illetően az Egységes Európai Baloldal/az Északi Zöld Baloldal Képviselőcsoportja kérte, hogy a "Brazília: Cesare Battisti kiadatása” ügyében tartandó vita kerüljön le a napirendről. Tavares úr szeretné előadni indítványát. Tavares úr, öné a szó.
<SPEAKER ID="025" NAME="Rui Tavares">
a GUE/NGL képviselőcsoport nevében. - Elnök úr! Néhány kollégánk kezdeményezte, hogy Brazíliával kapcsolatban Cesare Battisti Olaszországnak történő kiadatása ügyében tanúsított elutasító magatartása ügyében sürgősségi határozati javaslat kerüljön napirendre. Értem a kezdeményezők szándékát, de amint ezt jelezni is kívánom, ez jelenleg nem emberi jogi kérdés. Az ügy nem sürgős és nem is a "jogállamiság elvének megsértése”. Emellett egy olyan szörnyű pillanatban zajlik mindez, amikor Brazília történelmének legsúlyosabb természeti katasztrófája következményeivel kénytelen szembesülni.
<P>
Cesare Battisti börtönben van. Várja a brazil Legfelsőbb Bíróság döntését, a déli félteke nyári időszakában pedig a Legfelsőbb Bíróság jelenleg nem ülésezik. Nincs okunk feltételezni, hogy az ügyben nem születik független döntés. Az ügy kapcsán kifejeztem az áldozatok családjai iránt érzett együttérzésemet, és megnyugtatom önöket, semmiféle szimpátiát nem tanúsítok a politikai erőszak iránt, legyen az akár jobb-, akár baloldali. A sürgősségi határozathozatal intézményét azonban Dél-Szudán, az indonéziai Buchtar Tabuni vagy a saját ágyában agyonlőtt palesztin férfi esete kapcsán kellene alkalmaznunk.
<P>
A Parlament talán Dilma Rousseff elnök asszonyról fog vitatkozni, közvetlenül a politikus történelmi jelentőségű választási győzelme után egy olyan helyzetben, amikor a vitának formálisan semmi oka nincs, és teszi ezt majd egy olyan vitában, amelyet a Mugabéhoz hasonló emberek esetében folytatunk? Arra kérném önöket, vegyék le Brazíliát a napirenden szereplő, sürgősséggel tárgyalandó ügyek listájáról.
<SPEAKER ID="026" NAME="Mario Mauro" LANGUAGE="IT">
Elnök úr, hölgyeim és uraim! Képviselőcsoportom nevében és - úgy vélem - az egész parlament nevében szeretném hangsúlyosan kinyilvánítani az elmúlt néhány nap során bekövetkezett áradások kapcsán Brazília népe és kormánya iránti együttérzésemet. Emberek százai vesztették életüket, szeretnénk tehát, ha ennek kapcsán érezhető lenne együttérzésünk.
<P>
Ugyanakkor a javaslattevők és - reményeim szerint - az egész parlament nevében újra kifejezésre kívánom juttatni a probléma megvitatására irányuló eltökélt szándékunkat, mivel az igazság iránti igény eddig nem talált meghallgatásra, és mivel a Cesare Battisti-ügyben szükség van annak az Európai Parlamentek a további, alapos mérlegelésére, amelynek hallatnia kell hangját a nemzetközi porondon.
<SPEAKER ID="027" NAME="Judith Sargentini" AFFILIATION="Verts/ALE">
(NL) Elnök úr! Támogatni szeretném Tavares úr kérését, mivel az ügy nem sürgős. Battisti úr jelenleg börtönben van, és semmi okunk sincs feltételezni, hogy a közeljövőben szabadon engednék. Véleményem szerint nem kellene beavatkoznunk olyan emberek személyes ügyeibe, akik ellen még folyik a bűnvádi eljárás.
