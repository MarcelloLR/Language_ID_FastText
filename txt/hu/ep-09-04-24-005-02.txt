<CHAPTER ID="005-02">
2. A sierra leone-i különleges bíróság támogatása
<SPEAKER ID="067" NAME="Elnök">
A következő napirendi pont vita a sierra leone-i különleges bíróság támogatására vonatkozó hat állásfoglalási indítványról..
<SPEAKER ID="068" NAME="Corina Creţu" LANGUAGE="RO">
Az igazságügyi rendszereket érintő egyik probléma számos országban szerte a világon nem annyira a jól felépített jogszabályi keret hiánya, hanem sokkal inkább az igazságszolgáltatási rendszer által meghozott ítéletek végrehajtásának a hiánya. A polgárháború és az állandó konfliktushelyzetek vagy mészárlások által sújtott országokban e helyzet következményei humanitárius és fejlődési szempontból is katasztrofálisak.
<P>
A sierra leone-i különleges bíróság esetében így még fontosabb, hogy a jogi ítéleteket végrehajtsák, ez a bíróság ugyanis komoly precedenseket teremthet a nemzetközi jog terén. Nem csupán az első olyan bíróság, amelyet ugyanabban az országban állítottak fel, ahol az eljárás tárgyát képező események is bekövetkeztek, de az első, amely Charles Taylor, Libéria korábbi elnökének személyében vádat emelt egy, a tárgyalás kezdetekor még hivatalban lévő afrikai államfő ellen, majd el is ítélte őt.
<P>
Ezek a szempontok, a polgárháborús időszakból származó három korábbi lázadóra kiszabott közelmúltbeli ítélettel együtt határozottan jelzik a nemzetközi közösség és Sierra Leone kormányának elkötelezettségét az iránt, hogy kitartóan harcoljanak az egy teljes évtizede atrocitásokat elkövetők által tanúsított törvényen felül állás érzése ellen.
<P>
A nemzetközi közösségnek maradéktalanul teljesítenie kell a sierra leone-i igazságszolgáltatási és törvényi folyamatok megerősítését célzó javasolt projekt végrehajtását. A bíróság mandátuma hamarosan, 2010-ben lejár, és a sierra leone-i kormány teljesen őszintén bevallotta, nem tudja garantálni, hogy a meghozott ítéleteket végre is tudják majd hajtani.
<P>
Ezért elengedhetetlen, hogy az Európai Unió és a békefolyamatban részt vevő nemzetközi partnerei fenntartsák és támogassák a különleges bíróság által meghozott ítéletek végrehajtását. Ez nem csupán a régió béke és stabilitás felé történő haladását befolyásolja, de a nemzetközi közösség által más országokban felállított különleges bíróságok hitelét is meghatározza.
<SPEAKER ID="069" NAME="Charles Tannock">
, szerző. - Elnök úr, a nemzetközi humanitárius jog az ítélkezési gyakorlat egy viszonylag új és még tökéletlen szerve, de már komoly eredményekkel büszkélkedhet. Európában a volt Jugoszláviával foglalkozó nemzetközi büntetőtörvényszék rendkívül fontos szerepet játszott abban, hogy igazságot szolgáltatott a súlyos háborúk nyomán darabjaira hullott régiónak. Hasonlóképpen, a Tanzániában felállított törvényszék az 1994-es ruandai mészárlás felelősei ellen folytatott eljárást.
<P>
Éppen ezért tisztában vagyunk vele, mit jelenthetnek az ilyen bíróságok a háború sújtotta országok számára azáltal, hogy véget vetnek a büntetlenség érzésének, és segítenek tovább lépni. Az így megvalósuló igazságszolgáltatás sok szempontból ugyanolyan értékes, mint az európai uniós pénzügyi támogatások. Ezért fontos, hogy a nemzetközi közösség továbbra is támogassa a sierra leone-i különleges bíróságot azáltal, hogy a tagállamokban szükség és igény esetén az elítélt zsarnokok elhelyezéséhez biztonságos börtönlétesítményeket biztosít.
<P>
A Parlamentben elért eredményeim közül annak a parlamenti állásfoglalásnak az elkészítésében játszott szerepemre vagyok a legbüszkébb, amelyben felszólítottuk Nigériát, hogy adja át Charles Taylort a Bíróságnak, ami végül az ENSZ közvetítésének segítségével meg is történt. Vannak azonban még jó néhányan, akik egy erős és biztos anyagi háttérrel rendelkező sierra leone-i különleges bíróság hiányában büntetlenül távozhatnak.
<SPEAKER ID="070" NAME="Mikel Irujo Amezaga">
, szerző. - (ES) Elnök úr, két évvel ezelőtt lehetőségem nyílt rá, hogy a kollégám, a ma itt az ülésteremben szintén jelen lévő Isler Béguin asszony által vezetett misszió tagjaként ellátogassak Sierra Leonéba, ott pedig a különleges bíróságra, és felismerjem, milyen jelentős feladatot végez nem csupán Sierra Leone, de az egész emberiség számára.
<P>
A sierra leone-i különleges bíróság nyilvánvalóan precedenst teremtett, ahogy az ma már elhangzott. Precedenst teremtett abból a szempontból, hogy ahogyan az állásfoglalás is fogalmaz, ez az első önkéntes hozzájárulók által finanszírozott nemzetközi bíróság, az első, amely az állítólagos bűncselekményeknek helyet adó országban jött létre, és - ahogy azt az imént hallottuk - szintén az első, amely ítéletet hozott egy volt államfő ellen.
<P>
Mindezek miatt, nem csupán azért, mert precedensértéket képvisel, hanem mert egyben összehasonlítási alapul is szolgál a hasonló szellemben elképzelt és létrehozott többi - például a ruandai, a volt jugoszláviai, a kambodzsai vagy a libanoni - bíróság számára, elengedhetetlennek tartjuk a bírósággal közösen több hónap alatt kidolgozott állásfoglalás elfogadását.
<P>
Két évvel ezelőtt elfogadtunk egy állásfoglalást a különleges bíróság finanszírozásának támogatásáról, hiszen akkoriban a különleges bíróság igen nehéz időszakon ment keresztül; semmilyen anyagi forrással nem rendelkezett, és nem kapott megfelelő támogatást - itt köszönetet mondanék az Európai Bizottságnak is, amely biztosította a bíróság számára a pénzügyi forrásokat.
<P>
Most elsősorban két kérésünk van: először is, hogy az elítéltek letöltsék büntetésüket - itt nem a különleges bíróság működése forog kockán, hiszen jövőre befejezi tevékenységét, hanem az, milyen örökséget hagy ránk -, és másodszor, nyilvánvalóan, hogy mindehhez további anyagi forrásokat biztosítsunk.
<P>
Röviden tehát a sierra leone-i különleges bíróság kiváló példa és összehasonlítási alap mindannyiunk és minden háborús bűnösökkel foglalkozó bíróság számára. Kiváló példa és összehasonlítási alap, valamint lecke, amelyet bolygónk második legszegényebb országa tanított nekünk: a bíróságra belépve azonnal megpillantottuk a feliratot: "igazság nélkül nincs béke”. Ezért tehát erkölcsi kötelességünk, nem csupán európaiként, hanem emberként is gondoskodni róla, hogy a különleges bíróság öröksége maradandó jelentőségűvé válhasson történelmünkben.
<SPEAKER ID="071" NAME="Erik Meijer">
, szerző. - (NL) Elnök úr, Sierra Leone, csakúgy mint szomszédja, Libéria, erőszakos bűncselekményekkel kellett, hogy szembenézzen, amelynek következményeképpen számos polgár életét vesztette vagy súlyos lelki, illetve fizikai sérüléseket szenvedett.
<P>
A gyermekkatonákat ártatlan lakosok végtagjainak levágására kényszerítő bűnözőket meg kell büntetni, és gondoskodni kell róla, hogy e szörnyűségeket ne követhessék el újra. Úgy tűnik, a büntetések 2000 és 2010 közötti megszervezésére tett kísérlet kudarcba fullad. Az ENSZ sierra leone-i különleges bírósága működésképtelen. Az elítélteket Sierra Leonéban nem lehet hosszabb időre rács mögé juttatni.
<P>
Felmerül a kérdés, mit tehetnénk mégis, hogy a végeredmény kedvezőbb legyen? A bíróság külső finanszírozás, mandátuma meghosszabbítása vagy a Sierra Leonén kívül biztosított börtönférőhelyek nélkül nem lehet sikeres. Az állásfoglalás jogosan hívja fel erre a figyelmet. A nyilatkozatot rövid időn belül intézkedéseknek kell követniük. Ellenkező esetben már túl késő lesz.
<SPEAKER ID="072" NAME="Filip Kaczmarek" LANGUAGE="PL">
Elnök úr, Lengyelországban néha mondjuk, hogy "ha valamit elkezdesz, azt fejezd is be”. Ez szorosan kapcsolódik a mai vita tárgyához, amely elsősorban a sierra leone-i különleges bíróságnak nyújtott anyagi támogatásról szól. Való igaz, a válság kellős közepén járunk, és a különböző országok önkéntes adományaiból fenntartott bíróság hatalmas összegeket emészt fel. Nem hagyhatjuk azonban, hogy ez a szerv, amely saját kategóriájában jelenleg az egyetlen, nemzetközi szégyenben fejezze be munkáját - és az mindenképpen szégyenteljes lenne, ha a bíróság anyagi okok miatt válna működésképtelenné, a vádlottakat pedig szabadon kellene engedni.
<P>
Az Európai Uniónak, és, véleményem szerint, különösképpen az ENSZ-nek kötelessége végigvinni a bíróság munkáját, biztosítania a pénzügyi támogatást, és végrehajtani a bíróság által kiszabott ítéleteket.
<P>
A bíróság munkája és annak költségei Sierra Leonéban élénk vitákat váltanak ki, mivel sokan várnak kártérítésre, és Sierra Leone a világ egyik legszegényebb országa. Ezért lényeges, hogy amikor a múlt felett ítélkezünk, ne feledkezzünk meg a jövőről.
<SPEAKER ID="073" NAME="Ewa Tomaszewska" LANGUAGE="PL">
Elnök úr, a sierra leone-i különleges bíróság Issa Hassan Sesay-t, az Egyesült Forradalmi Front (EFFF) parancsnokát 52 éves börtönbüntetésre ítélte. 40 éves börtönbüntetésre ítélte még Morris Kallont, a Egységfront egyik parancsnokát, az RUF biztonsági felelősére, Augustine Gbaóra pedig 25 éves börtönbüntetést szabott ki.
<P>
Ők voltak a modern kor egyik legkegyetlenebb ellenállási mozgalmának szervezői. A polgári lakosság drasztikus csonkításai, különösen nagy számban végrehajtott végtag amputációk, a szexuális erőszak fegyverként történő használata, gyermekek felvétele a hadseregbe - ez csak néhány a vádlottak által vezetett Forradalmi Front brutális módszerei közül.
<P>
Súlyos ítéletük határozott jelzésként szolgál, amelynek hatására mások remélhetőleg elrettennek majd hasonló bűncselekmények elkövetésétől, egyben pedig annak a jele is, hogy a civilizált, demokratikus világ mindezt nem nézi tétlenül, és hatékony eszközzel tud fellépni az ilyen szörnyűségek elkövetői ellen. Ez az eszköz a bíróság, amelyet anyagi és politikai téren egyaránt támogatni kell.
<SPEAKER ID="074" NAME="Marie Anne Isler Béguin" AFFILIATION="Verts/ALE">
(FR) Elnök úr, nagy örömmel tölt el ez a mai vita, ugyanis már több ülés alkalmával próbáltam elérni, hogy napirendre tűzzék.
<P>
Így ma, nem sokkal e mandátum lejárta előtt valóban hangsúlyozni szeretnénk, hogy támogatnunk kell Sierra Leonét, a világ egyik legszegényebb országát, amely a bűncselekmények elkövetőinek felelősségre vonása érdekében sikeresen felállította ezt a különleges bíróságot.
<P>
Az Európai Unió sierra leone-i választási megfigyelő missziójának vezetőjeként szilárd meggyőződésem, hogy politikai és erkölcsi kötelességünk a bíróság támogatása, ugyanis teljességgel elfogadhatatlan és elképzelhetetlen, hogy esetlegesen anyagi okok miatt ne folytathassa a munkáját.
<P>
Ezért kérem a Bizottságot, hogy, természetesen anyagilag, támogassa a bíróságot. Az intézmény bírái egyébként már ott jártunkkor kérték tőlünk, hogy a különleges bíróság folyamatos tevékenységének fenntartása érdekében biztosítsunk pénzügyi forrásokat.
<P>
Mostanra azonban a kérdés politikai szintre emelkedett, hiszen 2010-ben a bíróság befejezi a munkáját. Fontos...
<P>
(Az elnök félbeszakítja a felszólalót)
<SPEAKER ID="075" NAME="Antonio Tajani">
, a Bizottság alelnöke. - (IT) Elnök úr, hölgyeim és uraim, az Európai Bizottság szilárdan elkötelezte magát amellett, hogy segítséget nyújt Sierra Leonénak a háború utáni helyzet, valamint a növekedés és fejlődés állapota közötti átmenet megteremtésében. A Bizottság egyértelműen támogatja az országnak a béke, a stabilitás, és mindenekfölött a demokrácia megszilárdítása iránti elkötelezettségét.
<P>
E tekintetben a Bizottság elismeri és üdvözli a sierra leone-i különleges bíróságnak a sierra leone-i béke és stabilitás helyreállításában korábban és jelenleg is betöltött nélkülözhetetlen szerepét. Meggyőződésünk, hogy a különleges bíróság tevékenységének köszönhetően mindenkihez eljut majd az üzenet, amely szerint az emberiség ellen elkövetett súlyos bűncselekmények, a mészárlások és a háborús bűnök nem maradnak büntetlenül.
<P>
A sierra leone-i különleges bíróság a gyermekkatonák toborzása és a kényszerházasságok ügyének kapcsán kialakult esetjog révén, amely ügyek a bíróság első ítéleteinek tárgyát képezték, meghatározó szerepet játszott a nemzetközi jog fejlődésében. E célból a Bizottság 2003 óta támogatja a különleges bíróság munkáját. Az Európai finanszírozási eszköz a demokráciáért és az emberi jogokért segítségével 2 700 000 eurót biztosítottunk a különleges bíróságnak. A forrásjuttatás célja, hogy támogassa a különleges bíróságot a jogállamiság, a nemzetközi humanitárius jog és az emberi jogok Sierra Leonéban, valamint a nyugat-afrikai régió egészében történő terjesztését érintő céljainak kommunikációjában.
<P>
Továbbá, 2008-ban a 10. Európai Fejlesztési Alap keretén belül a Bizottság elfogadott egy 1 millió euró költségvetésű, a különleges bírósággal és a sierra leone-i kormánnyal közösen kidolgozott projektet. A projekt, amelynek megvalósítására 2009 és 2010 között kerül sor, integrálja a korábbi tevékenységeket, és elsősorban a jogi szakemberek kapacitásának kiépítése, valamint a sierra leone-i jogrendszer egészére vonatkozó intézményi kapacitás megerősítése nyomán olyan maradandó örökséget hoz létre, amely a különleges bíróság munkájának befejezése után hatékonyan felhasználható.
<P>
Miután tudomást szereztünk a különleges bíróság költségvetési problémáiról, a Bizottság 2008-ban a stabilitási eszköz által finanszírozott 2,5 millió euró összegű sürgős segélyt nyújtott, fedezendő a finanszírozási költségeket, és elsősorban a különleges bíróság alkalmazottainak bérköltségeit. E kérdésben a Bizottság örömmel értesült róla, hogy a különleges bíróság több hónapnyi költségvetési hiányt tudott pótolni. Meggyőződésünk, hogy a világméretű pénzügyi válság ellenére a nemzetközi közösség megtalálja majd a különleges bíróság sikeres és teljes körű működéséhez, valamint Charles Taylor, volt libériai elnök tárgyalásának befejezéséhez szükséges forrásokat.
<P>
Befejezésképp szeretném még elmondani, hogy támogatom az egyes különleges bíróságok szerepének és feladatainak további vizsgálatára és kivizsgálására irányuló kérést, amellyel kapcsolatban a Bizottság nevében örömmel tájékoztatom Önöket, hogy a hetedik kutatási keretprogram révén, az emberi jogok "konfliktusok és biztonság” témáján belül két kezdeményezést is finanszírozni fogunk ezen a területen.
<SPEAKER ID="076" NAME="Elnök">
A vitát lezárom.
<P>
A szavazásra ma déli 12 órakor kerül sor.
