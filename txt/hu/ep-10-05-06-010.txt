<CHAPTER ID="010">
A szavazáshoz fűzött indokolások (folytatás)
<SPEAKER ID="136" NAME="Alajos Mészáros" AFFILIATION="PPE">
(HU) Szeretném, ha az Európai Unió teljes területére kiterjedne a cianidos bányászat alkalmazásának tilalma. Szeretném, ha a jövőben végleg fel tudnánk számolni ezeket a technológiákat, hogy el tudjuk kerülni a további súlyos természeti katasztrófákat, ahol is különböző mérgező anyagok kerültek a vízforrásainkba. Ilyen eset volt Magyarországon is, ahol a Tisza folyó élővilága csaknem teljesen kipusztult 10 évvel ezelőtt. Szlovákia is érintett ebben az ügyben, hiszen a baleset a határ mentén történt, és a közeljövőben olyan bányákat szeretnének kinyitni, ahol szintén ilyen technológiával lehetne aranyat bányászni. Ez, és az ehhez hasonló kérdések nem az EU két tagországának a vitája, hanem közös érdekünk, hogy környezetvédelmi politikánk fenntarthatóbb legyen. Ezért szavaztam igennel, ezért szeretnék az intézkedés támogatóihoz csatlakozni.
<SPEAKER ID="137" NAME="Giommaria Uggias" AFFILIATION="ALDE">
(IT) Tisztelt elnök úr! Fenn kívánjuk tartani a cianidos bányászati technológiák alkalmazásának tilalmát, mert az - amint azt képviselőtársam nemrég említette - súlyos környezeti hatásokkal járt és jár továbbra is, és komoly veszélyt jelent az emberek és az állatok egészségére.
<P>
A szavazatunkkal a Liberálisok és Demokraták Szövetsége Európáért Képviselőcsoport olaszországi IDV küldöttségének egyértelmű óhaját kívántuk kifejezni, miszerint nem kellene arról tárgyalnunk, hogy néhány rendszergyártó gazdasági érdekeinek alávetünk-e olyan alapvető jogokat, mint a polgárok egészsége és a természeti környezet. Ezzel kapcsolatban hadd mondjam el, hogy mivel az aranybányászatot szolgáló rendszerekkel foglalkozik, és biztosan nem burgonyával, a tulajdonos vállalatok könnyedén tudnának megfelelő gazdasági és pénzügyi eszközöket fordítani olyan kutató technológiákra, amelyek összeegyeztethetők a környezeti és egészségügyi biztonsággal.
<SPEAKER ID="138" NAME="Corneliu Vadim Tudor" AFFILIATION="NI">
(RO) Köszönetet szeretnék mondani annak a közel 500 képviselőtársunknak, akik tegnap elsöprő többséggel a cianidos technológiák bányászati alkalmazása ellen szavaztak. A "cianid” szó a "halál” szinonimája. Ez az őszinte szavazás különösen nekünk, románoknak tesz nagy szívességet. Erdélyben található a világ egyik legnagyobb természetes lelőhelye. Szakértői becslések szerint 300 tonna nagy tisztaságú uránium, 800 tonna arany és 2000 tonna ezüst található ott, nem is szólva a hatalmas mennyiségű többi nemesfémről és elemről. Pénzsóvár maffiózó bandák - mind helyiek, mind nemzetköziek - ólálkodnak a kincsek körül, egyre agresszívebb propagandát folytatnak, a legnevetségesebb hazugságokkal teletűzdelve azokat.
<P>
A cianidos technológiák alkalmazása a környezet mérgezése révén hatalmas katasztrófát okozott volna, aminek négy felrobbantott hegy, kilenc megsemmisült temető és nyolc lerombolt keresztény templom lett volna a következménye. Ezenkívül eltűnt volna 1700 km hosszú ókori római galéria, lesöpörték volna a föld felszínéről az Alburnus Maior római kori citadella romjait, egy régészeti gyöngyszemet, amit az UNESCO a világon egyedülálló kulturális örökségként tart számon. Európának elég volt egy Csernobil, nincsen szüksége egy újabbra.
<SPEAKER ID="139" NAME="Cristian Dan Preda" AFFILIATION="PPE">
(RO) Tegnap az állásfoglalásra irányuló indítvány ellen szavaztam, mert arra kértek a helyi közösségek, amelyek úgy tekintenek erre a tilalomra, mint a térség fejlődésének kerékkötőjére.
<P>
Valójában úgy vélem, hogy az általam és több mint 40 képviselőtársam által javasolt módosítás - ami a hatás kérdésének tisztázása végett tanulmány végzését kérte - tisztességes és ésszerű gesztus lett volna. Egyébként az itt kifejezett indulatok nem szolgálnak másra, mint hogy megfosszanak bizonyos közösségeket a fejlődés lehetőségétől.
<SPEAKER ID="141" NAME="Joe Higgins" AFFILIATION="GUE/NGL">
Tisztelt elnök úr! Megkérdezhetem, hogy miért folytathat ilyen sok képviselő hangos és tapintatlan magánbeszélgetést, mialatt más képviselők gondolataikat próbálják kifejezni?
<P>
(Taps)
<P>
Tartózkodtam a Kirgizisztánra vonatkozó indítvány esetében. Öt évvel ezelőtt Kirgizisztán népe a "tulipános forradalom” keretében fellépett a korrupt rezsim ellen és egy jobb élet reményében. A hatalmat átvevő Bakijev-kormány sajnos gyászosan szertefoszlatta a tömegek jobb életre vonatkozó reményeit, mivel korrupt és önkényuralmi rezsimet vezetett be. Sajnos Bakijev cimborái alkotják az új kormányt, amelynek egyáltalán nincsen hitele abban a tekintetben, hogy a régió lakosai számára új életet teremtene.
<P>
Támogatom a CWI (trockista pártok nemzetközi szövetségéhez tartozó) szocialista elvtársaimat a régióban, akik új parlamenti választásokra hívnak fel, ugyanakkor világosan kijelentik, hogy semmi sem fog változni mindaddig, amíg a munkások és a vidéki tömegek nem rendelkeznek saját jelöltekkel és a munkásosztályt képviselő, független párttal, hogy visszafordítsák az elmúlt 20 év katasztrofális privatizációit, hogy megbirkózzanak a neoliberális kapitalizmussal, valódi demokratikus változást érjenek el és munkásemberek által irányított új intézményeket hozzanak létre, mindent valódi gazdasági tervezés és egy közép-ázsiai szocialista föderáció révén.
<SPEAKER ID="143" NAME="RadvilMorkūnaitė-Mikulėnien" AFFILIATION="PPE">
(LT) Nagyon örülök, hogy ez a dokumentum nagy többséggel elfogadásra került, azaz alig volt ellenszavazat. Ez önmagában is nagyon érthető, mert az egészség mindnyájunkat és a hozzánk legközelebb állókat is érinti. Gratulálok az Európai Parlamentnek, az Európai Unió valamennyi polgárának, valamint az előadónak is, hogy ma meghozták ezeket a döntéseket, amelyek nem csak a rákban szenvedők gyógyítását célzó, hanem a rák megelőzését biztosító, pontosabb és célzottabb fellépéseket segítik elő. Sajnos a rákra vonatkozó prognózis valóban félelmetes, és erőfeszítéseinket annak leküzdésére kell összpontosítanunk.
<P>
A dokumentum elfogadása mellett szavaztam, mert úgy vélem, hogy a rákos esetek integrált megközelítése és azok leküzdése az európai közösség és a tagállamok egészségügyi stratégiájának részeként különösen fontosnak tekintendő. A tagállamok együttes és összehangolt munkája szükséges a rákos esetek területén a kockázat csökkentése érdekben.
<SPEAKER ID="144" NAME="Jaroslav Paška" AFFILIATION="EFD">
(SK) A rákellenes küzdelmet szolgáló intézkedésekről szóló jelentés a betegség elleni küzdelem területén a megelőzés fontosságáról szól.
<P>
Tudjuk, hogy a betegség korai felismerése növeli a sikeres felgyógyulás esélyeit. Bizonyos fajta rák előfordulását genetikai hajlam, életstílus és egyéb okok is előrevetíthetik. Véleményem szerint következésképpen szélesebb körű szűrés lehetne az első hatékony és gyors lépés számos haláleset megelőzése felé. További fontos lépés lenne, ha a hatékony kezelés biztosításának javítása érdekében átadnák és terjesztenék a sikeres kezelési módszereket az Európai Unió valamennyi országában, beleértve a rák kezelése terén kevesebb tapasztalattal rendelkező központokat is.
<P>
Mindenesetre méltányolnunk kell Peterle úr munkáját annak reményében, hogy az EU szélesebb körű intézkedéseket fog hozni a betegség elleni küzdelem terén.
<SPEAKER ID="145" NAME="Vito Bonsignore" AFFILIATION="PPE">
(IT) Tisztelt elnök úr! Nagyrabecsülésemet szeretném kifejezni a Környezetvédelmi, Közegészségügyi és Élelmiszer-biztonsági Bizottság és különösen az előadó Peterle úr által végzett munka iránt. A partnerség kialakítása a rák elleni küzdelemben - egy ilyen érzékeny témában - a Parlament egészének becsületére válik.
<P>
Az Egészségügyi Világszervezet adatai szerint évente körülbelül 2 millió európai polgár hal meg daganatos betegségben, és az esetek közel 10%-át okozza az, hogy a munkahelyen rákkeltő anyagoknak vannak kitéve a dolgozók. Meggyőződésem, hogy a tagállamok közös fellépése révén kellene törekedni arra, hogy az új megbetegedések száma 2020-ig 15%-kal csökkenjen. Európának meg kell mutatnia, hogy ezen a területen is egységet alkot. Véleményem szerint a 66. cikk - amely valamennyi országban, mindenki számára garantálja a gyógyszerek elérhetőségét - megfelel ennek az alapelvnek.
<P>
Tisztelt elnök úr! Ezért szavaztam a jelentés mellett.
<SPEAKER ID="147" NAME="Alajos Mészáros" AFFILIATION="PPE">
(HU) Képviselőtársaim! Az informatika, az információs és kommunikációs technológiák robbanásszerű fejlődését éltük meg az elmúlt esztendőkben. Az IKT ilyen nagyfokú fejlődése és eredményei nagy mértékben hozzájárultak más, addig stagnáló ágazatok fejlődéséhez, mint például a mechatronika, a nanotechnológia, a mérés- és szabályozástechnika. Ezért nagy elismerést érdemel a Bizottság kezdeményezése, hogy az IKT-technológiákat használjuk fel az EU 2020-as célok teljesítéséhez. Üdvözlöm, hogy elfogadtuk ezt a programot és örülök, hogy én is mellette szavazhattam. Nagyon fontos, hogy a kitűzött, 2020-ig elérendő céljainkat teljesítsük, azaz csökkentsük a szén-dioxid-kibocsátást és növeljük az energiatakarékosságot. Az információs- és kommunikációs technológiák ágazata stratégiai jelentőségű lehet az Európai Unió energiatakarékosságában, valamint az európai ipar versenyképességének növelésében. Eléréséhez viszont támogatni kell a mérőberendezések mihamarabbi szabványosítását, kísérleti projektek elindítását és egy olyan intézkedési csomag elfogadását, amely a fogyasztás csökkentését és a termelés és a szolgáltatás kínálatának jobb irányítását szolgálja.
<SPEAKER ID="149" NAME="Barbara Matera" AFFILIATION="PPE">
(IT) Tisztelt elnök úr! Az Európai Bizottság által végzett, jelentős munka befejezéseképpen, Prodi úr által előterjesztett, értékes munka mellett szavaztam és támogatom azt.
<P>
Dél-Olaszországot képviselem, ami Európa déli részén, a Földközi-tenger mentén terül el. A lakosaink belénk vetették bizalmukat, és megérdemlik, hogy az éghajlatváltozás hatásai ne érjék őket felkészületlenül azokban a régióinkban és vidékeinken, amelyek elsősorban a mezőgazdaságtól, a halászattól és az idegenforgalomtól függnek, és amelyek lakosságát főként kiszolgáltatottabb közösségek és társadalmi csoportok alkotják.
<P>
Ennélfogva úgy vélem, hogy alapvető a különböző államok és térségek közötti szolidaritás, nem kevésbé a most bevezetendő új stratégiára adott válasz során. Természetesen nagyon nehéz erről beszélni mindezen kuszaság közepette, mindenesetre befejezem. Üdvözlöm az Európai Szolidaritási Alap eszközének megvalósítását - amelyre vonatkozóan én vagyok az Európai Néppárt (Kereszténydemokraták) Képviselőcsoport előadója -, mint az éghajlatváltozás hatásaira adott, gyors és hatékony válasz kiegészítő támogatását. Valóban lehetetlen beszélni.
<SPEAKER ID="150" NAME="Laima Liucija Andrikien" AFFILIATION="PPE">
Tisztelt elnök úr! Támogatom a Bizottság fehér könyvét és Prodi úr jelentését. Úgy vélem, hogy az éghajlatváltozásról szóló koppenhágai tárgyalásokat követően különösen szükség van egy ilyen fehér könyvre. Egyértelmű, hogy a Koppenhágában elért eredmények nem kielégítőek. A globális felmelegedés +2°C-on való megállítására vonatkozó, nem kötelező érvényű dokumentum, amelyről megállapodás született Koppenhágában, továbbra is felmelegedést jelentene Európa számára, amit szélsőséges regionális éghajlatváltozások kísérnének.
<P>
Különös figyelmet kell szentelnünk az energiatermelés módjára. Nagyobb erőfeszítéseket kell tennünk arra, hogy kézzelfogható közös energiapolitikát dolgozzunk ki. Támogatnunk kell a környezetbarát technológiák kutatását, ugyanakkor világos politikai kereteket kell szabnunk arra vonatkozóan, hogy hogyan vezethetők be a megújuló energiát hasznosító technológiák, és hogyan terjeszthetők el gazdaságainkban.
<P>
Remélem, hogy ez a fehér könyv a helyes irányba tereli az EU-t, és kézzelfogható politikai fellépést eredményez.
<SPEAKER ID="151" NAME="Karin Kadenbach" AFFILIATION="S&amp;D">
(DE) Tisztelt elnök úr! Támogatom a Prodi úr által ma előterjesztett indítványt. A jelentés Európai Néppárt (Kereszténydemokraták) Képviselőcsoport által, és különösen a Seeber úr által előterjesztett módosítása - amelyet sajnos jóváhagyott a plenáris ülés - azonban megkérdőjelezhetőbbnek tűnik számomra. Amiatt aggódom, hogy a konzervatívok arra használják ezt a módszert, hogy az atomenergiát kerülő úton vezessék be újból. Az alacsony szén-dioxid-kibocsátású energiaforrások támogatása a nukleáris érdekcsoport jól ismert érvének számít. Hangsúlyozni kívánom azt, hogy a Prodi-jelentés határozottan más irányba megy el. Osztrákként nem tekintem megújuló energiának az atomenergiát. Nagyon fontosnak tartom világossá tenni, hogy ma e bekezdés mellett szavaztam.
