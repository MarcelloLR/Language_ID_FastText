<CHAPTER ID="018">
A schengeni vívmányok Schengeni Információs Rendszerre vonatkozó rendelkezéseinek a Bolgár Köztársaságban és Romániában történő alkalmazásáról (vita)
<SPEAKER ID="647" NAME="Elnök">
A következő napirendi pont Coelho úr jelentése az Állampolgári Jogi, Bel- és Igazságügyi Bizottság nevében a schengeni vívmányok Schengeni Információs Rendszerre vonatkozó rendelkezéseinek a Bolgár Köztársaságban és Romániában történő alkalmazásáról szóló tanácsi határozattervezetről (06714/2010 - C7-0067/2010 - 2010/0814(NLE)).
<SPEAKER ID="648" NAME="Carlos Coelho">
előadó. - (PT) Tisztelt elnök úr, Malmström biztos asszony, hölgyeim és uraim! Négy alapvető kérdésről kívánok szólni. Az első az értékelési eljárás. Mióta 2007-ben az Európai Unióhoz csatlakozott, Románia és Bulgária a schengeni térséghez történő, teljes mértékű integrációján munkálkodik. Amennyiben a Tanács határozatot kíván hozni a belső határok eltörléséről, az értékelési eljárásoknak tanúsítaniuk kell, hogy a közösségi vívmányok vonatkozó részeinek végrehajtásához szükséges valamennyi feltétel - azaz az adatvédelem, a Schengeni Információs Rendszer, a légi, szárazföldi és tengeri határok, a rendőrségi együttműködés és a vízumpolitika - teljesül.
<P>
Az értékelési eljárások az adatvédelemhez kapcsolódó résszel kezdődtek. Ez annak ellenőrzését jelenti, hogy az adatvédelem tekintetében az említett tagállamok mindegyike megfelelőképpen felkészült valamennyi rendelkezés végrehajtására. Az eredmények ennélfogva az adatoknak az említett országok részére történő továbbítását magában foglaló Schengeni Információs Rendszer értékelési folyamatának előfeltételét képezik. Következésképpen e döntés jóváhagyása az első lépést jelenti a Bulgáriával és Romániával közös belső határoknál történő ellenőrzések megszüntetése felé.
<P>
A második a dokumentumokhoz való hozzáférés. A Tanács e határozattervezetet a Parlament elé terjesztette. Az értékelő és a nyomon követési jelentéseket azonban nem küldték el; e jelentések lehetővé tették volna a Parlament számára az indokolással ellátott álláspont kialakításához szükséges valamennyi információhoz való hozzáférést. A Tanács kizárólag a Parlament határozott kérésére adta meg a dokumentumokat.
<P>
Üdvözlöm Románia nagykövetének erőfeszítéseit, akinek segítsége révén a bizalmas dokumentumok leminősítésének és "korlátozottan hozzáférhető”-ként való megjelölésének igénylésével lehetővé vált a helyzet megoldása. Ez lehetővé tette az ütemterv tartását, de ugyanez lesz a problémánk akkor is, amikor a Parlament véleményét kérjük a schengeni vívmányok más aspektusairól. Lényeges, hogy a bizalmas dokumentumok átadása tekintetében a lehető leghamarabb létrejöjjön a Parlament és a Tanács közötti megállapodás.
<P>
A harmadik észrevételem Románia és Bulgária értékelésével kapcsolatos. Bulgária esetében bizonyos, a személyes adatoknak a rendőrségi ágazatban való felhasználására vonatkozó 85/15 sz. európa tanácsi ajánlás elfogadásával, végrehajtásával és alkalmazásával kapcsolatos elmaradásokat határoztak meg, és hiányosságokat találtak a nemzeti adatvédelmi bizottság működésében is. Bulgária megfelelő intézkedéseket tett az ajánlások tekintetében, és április 26-án a Tanács megállapította, hogy az adat-visszaállítás tekintetében a szükséges feltételek teljesültek.
<P>
Románia esetében hiányosságokat észleltek két, a személyes adatok feldolgozását szabályozó, valamint a nemzeti hatóságnak az adatvédelemre szolgáló létesítményeivel és erőforrásaival, továbbá a schengeni adatok időszakos értékelésének bevezetésével kapcsolatos jogszabály elfogadását illetően. Ami az ajánlásokat illeti, Románia általában véve megtette a szükséges intézkedéseket, a még függőben lévő intézkedések pedig nem akadályozzák meg az országot abban, hogy az adatvédelem tekintetében végre ne hajtsa a szükséges követelményeket. Annak feltételei, hogy Románia és Bulgária szabad utat kapjon az adatvédelem területén, ilyen módon igazoltnak tekinthetők.
<P>
Végezetül, tisztelt elnök úr, szeretném megemlíteni a schengeni értékelési mechanizmus felülvizsgálatát. Szeretném megragadni a lehetőséget arra, hogy megismételjem egy olyan európai értékelési mechanizmus lehető leghamarabb történő kialakításának szükségességét, amely egyszerű, hatékony, eredményes és átlátható a schengeni értékelés területén. A Parlament visszautasította a tavaly októberben elé terjesztett javaslatokat. Kérem a Bizottságot, hogy kezdeményezési jogát a lehető leghamarabb gyakorolja.
<SPEAKER ID="649" NAME="Cecilia Malmström">
a Bizottság tagja. - Tisztelt elnök úr! Biztos vagyok abban, hogy Bulgária és Románia mindent megtesz annak érdekében, hogy megvalósítsa a belső határok 2011 márciusában való megszüntetésének célját. A Bizottság - saját felelősségi körén belül - minden támogatást megad mindkét országnak, hogy sikeresen teljesítsék a schengeni értékelést.
<P>
A schengeni értékelések elvégzése a Tanács felelőssége, és - az értékelések alapján - a Tanács dönt a belső határellenőrzések megszüntetéséről. Az értékelések folyamatban vannak, így még túl korai volna megállapítani, jelenleg hol is tartanak az előkészületek. De az első lépések sikeresek voltak, amit az adatvédelem kedvező értékelése is megerősít, ami most lehetővé teszi Bulgária és Románia számára a Schengeni Információs Rendszerhez való hozzáférést.
<P>
Az Európai Parlament és Coelho úr azt javasolja, hogy Bulgária és Románia tájékoztassa a Tanácsot és a Parlamentet az ajánlások nyomon követéséről. A jelenlegi schengeni értékelési folyamat szerint valóban az a gyakorlat, hogy az érintett tagállamok beszámolnak a Tanácsnak az ajánlásoknak való megfelelés érdekében hozott intézkedésekről, mivel az értékelési mechanizmus pillanatnyilag teljes mértékben a Tanács felelősségi körébe tartozik. Ennek alapján és a hatályos jogszabályok szerint a Tanács dönt a Parlament megfelelő tájékoztatásáról.
<P>
Ezzel összefüggésben szeretném megemlíteni javaslatát, és megerősíthetem, hogy még az ősszel javaslatot teszek a Lisszaboni Szerződés hatálybalépését követő, a Coelho úr által is említett indokok miatti új értékelési mechanizmusra.
<P>
Úgy vélem, hogy mind a tagállamokat, mind a Parlamentet be kell vonni ebbe a mechanizmusba. A közöttük lévő kölcsönös bizalom fenntartása érdekében természetesen a tagállamokat is be kell vonni, az arra való képességük függvényében, hogy tudják-e alkalmazni a belső határellenőrzés megszüntetését lehetővé tevő valamennyi intézkedést, különösen a külső határok, a vízumpolitika és a rendőrségi együttműködés területén.
<P>
Az Európai Parlamentet ténylegesen tájékoztatni kell az értékelés eredményeinek kimeneteléről. A Bizottság célja, hogy az új mechanizmus keretében orvosolja az előadó által említett jelenlegi hiányosságokat. Jelenleg az értékelés elvégzését követően nincs valódi nyomon követés, az ajánlásokat pedig nem mindig hajtják végre. A Parlamentnek az e folyamattal kapcsolatban nyújtott támogatását valóban nagyra értékeljük.
<SPEAKER ID="650" NAME="Mariya Nedelcheva">
a PPE képviselőcsoport nevében. - (BG) Gratulálok Coelho úrnak, és üdvözlöm azt az előrehaladást, amelyet a jelentés Bulgária és Románia számára jelent. A kedvező eredmények és a személyes adatok védelmével foglalkozó ellenőrzés következtetései lehetővé tették a Schengeni Információs Rendszer bulgáriai megvalósítása napjának kitűzését.
<P>
Bulgária európai uniós csatlakozása és Bulgáriának a schengeni térséghez való csatlakozása egyaránt lelkesedéssel tölti el a bolgár polgárokat. Valójában több ez lelkesedésnél, mivel a határellenőrzés megszüntetésének lehetőségéről és a szabad mozgáshoz való jognak az Európai Unió egész területén való érvényre jutásáról van szó. Ez a siker a jelenlegi bolgár kormány hatalmas erőfeszítéseinek és határozott fellépésének tudható be. A bolgár kormány minden tőle telhetőt megtett annak érdekében, hogy behozza az elmúlt évek lemaradását, és a schengeni vívmányok alkalmazása érdekében teljesítse a feltételeket és megtegye a szükséges előkészületeket.
<P>
A schengeni térség nem csak a mozgás szabadságáról szól. Megerősített rendőrségi és vámügyi együttműködést is jelent, különösen az ember- és árukereskedelem elleni, de általánosabb szinten a szervezett bűnözés elleni küzdelemmel összefüggésben. Bulgáriának és Romániának a schengeni térséghez való csatlakozása a polgárok Európájával kapcsolatos álmunk megvalósításához vezető út része. Ennek eléréséhez állandó erőfeszítésekre van szükség, amihez a schengeni vívmányok tekintetében támasztott követelményeknek az országok kormányai általi teljesítése is társul, hogy az európai intézmények rendíthetetlen támogatását már ne is említsük.
<P>
Az Európai Parlamentnek az értékelő jelentésekben megfogalmazott ajánlásokhoz és az ajánlásokat követően végrehajtandó intézkedésekről szóló dokumentumokhoz való hozzáférése szavatolja azt, hogy folytatódik az egymás közötti konstruktív vita. Ez az áttekinthető párbeszéd azt is biztosítja Bulgária és Románia polgárainak, a szerződésekben foglalt alapvető jogok valóban érvényesüljenek.
<SPEAKER ID="651" NAME="Ioan Enciu">
az S&D képviselőcsoport nevében. - (RO) Tegnap ünnepeltük a 25. évfordulóját annak, amikor az európai polgárok az első alkalommal élvezhették az Európai Unión belüli, korlátozás nélküli utazás szabadságát. Az évforduló alkalmával Malmström biztos asszony kijelentette: "Schengen vált a legkifejezőbb szimbólumává az EU azon képességének, hogy jobbá tegye polgárai életét.” Martin Schulz, a Szocialisták és Demokraták Progresszív Szövetségének Európai Parlamenti Képviselőcsoportjának elnöke a következőképpen fogalmazott: "Valószínűleg Schengen jelenti az Európai Unió által az elmúlt 30 évben elért legsikeresebb és legkézzelfoghatóbb eredményt.” Ugyanebből az alkalomból én csak annyit kívánok mondani: isten éltesse Schengent és a szabadságot! Románia és Bulgária a schengeni térség évfordulója alkalmából kapott ajándék lehet.
<P>
Miután elvégezte az értékelést, a Tanács megállapította, hogy mindkét tagállam kielégítő biztosítékokkal rendelkezik a schengeni térséghez való csatlakozás irányában való első lépés megtételéhez. Ezt a lépést azzal hagyhatjuk jóvá, ha holnap támogatásunknak adunk hangot. Nem csak Románia és Bulgária polgárai állnak készen arra, hogy végre profitáljanak a küszöbön álló csatlakozásból, hanem az Európai Unió egésze is. Az együttműködésnek a gazdasági, szociális és igazgatási ágazatokban való elmélyítése megerősíti az EU-t. A csatlakozási folyamat részeként mindkét tagállam kormányának eleget kell tennie a schengeni menetrend követelményeinek.
<P>
Megelégedésemre szolgál, hogy az Európai Parlament sikerrel töltötte be az európai demokrácia szavatolójának szerepét. Az előadó által előterjesztett módosítás csupán az európai intézmények közötti, átlátható jellegű együttműködés kezdeményezésére szolgál. Csupán ez hozhat gyors és kézzelfogható eredményeket az európai jogszabályok megvitatásának és jóváhagyásának folyamatában. Az Európai Unión belüli intézményközi nézeteltérés nem késleltetheti vagy veszélyeztetheti azon európai polgárok jogait, szabadságait és jólétét, akiket az európai intézményeknek szolgálniuk kell.
<P>
Egy új értékelő rendszer bevezetése - ahogyan azt Coelho úr javasolta - lehetővé teszi a biztonság szavatolását és a schengeni térség fenntartásához elengedhetetlen kölcsönös bizalom elvének erősítését. Támogatom Coelho úr javaslatait.
<SPEAKER ID="652" NAME="Nathalie Griesbeck">
az ALDE képviselőcsoport nevében. - (FR) Tisztelt elnök úr, biztos asszony, hölgyeim és uraim! Néhány nappal ezelőtt ünnepeltük Buzek elnök úrral és Barrosso elnök úrral a schengeni megállapodások évfordulóját. Ma este, jócskán az éjszakába nyúlóan, egy speciális, új elemet építünk be a Tanács határozattervezetének alapzatába.
<P>
A gondolattól a tett és az együttműködés, a Bulgária és Románia esetében való határellenőrzés megszüntetésének előzetes és elengedhetetlen feltételei felé mozdulunk el, amelyek teljesülése - az előzetes értékelések szerint - folyamatban van. E két ország hamarosan olyan helyzetbe kerül, hogy szavatolni tudja a személyes adatok védelmét és feldolgozását.
<P>
Ez jó hír, és a két említett országnak a schengeni keretrendszerbe való teljes integrációját eredményezi, ami hozzájárul a biztonság és a prosperitás megerősödéséhez, nem csak e két ország, hanem az egész európai kontinens vonatkozásában. Biztos vagyok abban, hogy ez lehetővé teszi majd az illegális migráció és bevándorlás, a nemzetközi bűnözés és a mindenfajta jogsértés által előidézett problémák elleni küzdelmet. Ez hozzásegít majd a kockázatok mérsékléséhez.
<P>
Két rövid észrevételt ..
<P>
(Az elnök félbeszakítja a felszólalót)
<SPEAKER ID="653" NAME="Tatjana Ždanoka">
a Verts/ALE képviselőcsoport nevében. - Tisztelt elnök úr! Mivel a SIS szerves része a schengeni térségnek, a kérdés rendkívül fontos. Én magam egy új tagállamból származom. Emlékszem, Lettország mennyire szeretett volna csatlakozni a térséghez. Ebben a tekintetben nagyon örülök Bulgária és Románia csatlakozásának.
<P>
Ugyanakkor rá kell mutatnom arra, hogy bizonyos hiányosságok tapasztalhatók. Képviselőcsoportom teljes mértékben osztja az előadó azon álláspontját, hogy nyomon követésre van szükség. Másként fogalmazva: a Parlamentet - az adatvédelmi szempontok figyelembevételével - tájékozatni kell arról, hogyan oldották meg a problémákat. Remélem azt is, hogy a helyhiány nem lesz a SISOne4ALL rendszeréhez való csatlakozás akadálya.
<P>
Végezetül teljes mértékben osztjuk az előadónak az új schengeni mechanizmussal kapcsolatos aggályait. Hisszük, hogy a Parlamentnek képesnek kell lennie a demokratikus ellenőrzés gyakorlására, és teljes szívemből üdvözlöm Malmström asszonynak azt a kijelentését, hogy ez így fog majd történni.
<SPEAKER ID="654" NAME="Zbigniew Ziobro">
az ECR képviselőcsoport nevében. - (PL) Románia és Bulgária 2007-ben, az Európai Unióhoz való csatlakozásukkor elfogadták a schengeni vívmányokat. Most azonban az az öröm ért bennünket, hogy megtárgyalhatjuk a schengeni vívmányoknak az Európai Unió két legújabb tagállamában való alkalmazásáról szóló tanácsi határozat tervezetét, ami egyike a Bulgáriával és Romániával közös belső határokon való határellenőrzés megszüntetése irányában tett utolsó lépéseknek. Mindkét ország kedvező értékelést kapott a szakértői bizottságtól a határellenőrzésnek az európai uniós belső határokon való megszüntetését illetően, az értékelés során megállapított hiányosságokat pedig gyorsan kellene - és biztosan gyorsan is fogják - felszámolni. Ha ez megtörténik, akkor várható, hogy Bulgária és Románia 2010 októberére technikailag is felkészül a SIS II rendszeréhez való csatlakozásra, ami összhangban van a jelenlegi menetrenddel. Ennek köszönhetően lehetővé válik a schengeni térségnek a két új ország előtt való megnyitása, és egyben az is, hogy fenntartsák a polgárok és az érdekeik védelmének megfelelő szintjét.
<SPEAKER ID="655" NAME="John Bufton">
az EFD képviselőcsoport nevében. - Tisztelt elnök úr! Schengen az emberek és az áruk szabad mozgásának érdekében kompromisszum volt, és azt jelentette, hogy az érdekelt tagállamokra bíztuk a saját terület védelmének és biztonságának biztosításához szükséges megfelelő intézkedések elvégzését. Noha az Egyesült Királyság nem része a formális schengeni vívmányoknak, a bűnözés elleni küzdelemben felhasználjuk a Schengeni Információs Rendszer aspektusait. Ugyanakkor a rendszer és általában a schengeni vívmányok tágabb lehetőséget biztosítanak a nemzetközi bűnözéshez és a korrupcióhoz a ravaszabb bűnözők számára.
<P>
Bulgáriának és Romániának az SIS-hez való csatlakozását követően azt kell elsődleges kérdésnek tekinteni, hogy ezek a tagállamok olyan szakaszhoz érkeztek-e, ahonnan kezdve az egész kontinensen át való szabad mozgásnak a szavatolásához belsőleg tudják biztosítani a vizsgálat szintjét. Jelentős volt a Schengeni Információs Rendszer második evolúciója, különös tekintettel a költségek és a hatékonyság felé való elmozdulással szembeni ellenállás. Az Egyesült Királyság független és szigorú ellenőrzést tart fenn, és nem vesz részt az útlevélmentes utazásban. Pénzügyi támogatást kellene nyújtanunk az információgyűjtő rendszereknek a schengeni rendszerre aspiráló országokban való kiépítéséhez, hogy mérsékelni tudjuk a nyitott határok politikájához kapcsolódó bűnözés esetleges növekedését?
<P>
Schengen magával hozta a határokon átnyúló, illegális áru- és emberkereskedelem lehetőségének növekedését. Határellenőrzés nélkül az utazás biztonsága jelentős mértékben függ az egyes tagállamoknak az azzal kapcsolatos képességébe vetett bizalomtól, hogy megfelelő szintű ellenőrzéseket folytassanak.
<P>
A Schengeni Információs Rendszer kiterjesztése növeli a korrupció lehetőségét, és sokkal nagyobb információgyűjteményt hoz létre a hálózatba behatolni kívánó bűnözők számára. Hasonlóképpen, a tagállami részvétel kiterjesztése mellett megvalósuló mélyebb integráció megkövetelheti a Schengeni Információs Rendszerben alkalmazott eszközök kiterjesztését, különösen ahogy közelebb kerülünk az SIS II rendszerének elindulásához. Például mikor lesz a biometrikus adatok tárolása pozitív?
<P>
A kritikusok amiatt is aggódnak, hogy a rendszer az összegyűjtött adatokkal való, politikai célokból történő visszaélés révén felhasználható az adott politikai nézeteket valló polgárok nyomon követésére. A vívmányokhoz csatlakozó államok növekvő száma miatt a kockázat is nő. Jelenleg körülbelül 500 000 számítógép férhet hozzá a Schengeni Információs Rendszerhez. Nem tudható, hogy e rendszerek közül hány mentes a rosszindulatú szoftverektől. Általában minden második számítógép áldozatául esett már a rosszindulatú fertőzéseknek. A kémprogramok azt teszik lehetővé a harmadik fél számára, hogy ugyanazokhoz az adatokhoz férjen hozzá, mint a felhasználó. Minél kiterjedtebb a rendszer, annál több adathoz kell hozzáférni, és annál nagyobb a rendszerrel való visszaélésre készülő bűnözők száma.
<P>
A tagállamoknak kivételesen fejlett biztonságról kell tanúbizonyságot tenniük, és még a legnagyobb erőfeszítések és a leghatározottabb szándék ellenére sem zárható ki a jogsértés lehetősége, amely cserében valamennyi érdekelt felet kompromittálná.
<SPEAKER ID="656" NAME="Elena Oana Antonescu" AFFILIATION="PPE">
(RO) Szeretnék köszönetet mondani az előadónak, Coelho úrnak azért, ahogyan ezt az ügyet kezelte, és gratulálok neki az elvégzett munkához. Határozottan támogatom azt, amit korábban elmondott, és nem csak az adatvédelmen alapuló aktuális értékelés miatt, hanem a még az értékelés előtt álló területeket illetően megfogalmazandó egyéb jelentések miatt is.
<P>
A Tanácsnak képesnek kell lennie annak szavatolására, hogy el tudja látni az Európai Parlament képviselőit az ahhoz szükséges valamennyi információval, hogy a Parlament megfelelő és tisztességes döntést hozhasson. Őszintén remélem, hogy megoldásra jutunk, hogy aztán a rendes körülmények között folytathassuk munkánkat, és bölcs döntéseket hozhassunk.
<SPEAKER ID="657" NAME="Elena Băsescu" AFFILIATION="PPE">
(RO) Először is szeretnék gratulálni Coelho úrnak a Románia és Bulgária számára oly fontos jelentéssel kapcsolatos kivételes munkájához, és szeretném ugyanakkor a következő pontosítást tenni. A személyes adatok feldolgozásának szabályozására irányuló törvény romániai elfogadása fontos lépés a schengeni térséghez való csatlakozás valamennyi feltételének teljesítése felé.
<P>
A Közigazgatási és Belügyminisztérium a közelmúltban jelentős előrehaladást ért el, így Románia a legjobb úton halad afelé, hogy a kitűzött határidőre, 2011 márciusára a schengeni térséghez csatlakozzon. Romániát számos, az európai szakértők által készített jelentés példaként említette meg, különösen a tengeri határellenőrző rendszere, a SCOMAR miatt. Ugyanakkor a további intézkedések közé tartozik a határrendőrség új területi szolgálatainak felállítása, a Frontex-szel való együttműködés javítása, és a szárazföldi határ biztonságosabbá tételére irányuló beruházások folytatása.
<P>
Hozzászólásom annak hangsúlyozásával szeretném lezárni, hogy a határbiztonság ..
<P>
(Az elnök félbeszakítja a felszólalót)
<SPEAKER ID="658" NAME="Petru Constantin Luhan" AFFILIATION="PPE">
(RO) Én is szeretnék azok sorához csatlakozni, akik gratulálnak az előadónak, Coelho úrnak. Valóban kivételes munkát végzett Románia és Bulgária érdekében.
<P>
Először szeretném felhívni a figyelmüket arra a tényre, hogy Romániát a tengeri közlekedés biztonsága tekintetében mint a helyes gyakorlat példáját mutatták be. Emellett azt hiszem, hogy Románia, Bulgáriához hasonlóan, megfelel a SIS rendszer részévé válása feltételeinek. Ezért gondolom azt, hogy a Bizottságnak részt kell vennie e két ország támogatásában annak érdekében, hogy elvégezzék a többi értékelést is, hogy sikerrel csatlakozhassanak az Európai Unió közös területéhez.
<P>
Most az Európai Unió egészének az értékekkel együttesen történő kibővítéséről beszélünk. Ezen értékek egyike a szabad mozgás szabadsága és joga.
<SPEAKER ID="659" NAME="Czesław Adam Siekierski" AFFILIATION="PPE">
(PL) Tisztelt elnök úr! Az európaiak most learathatják a Schengeni Megállapodás eredményeit. Megkönnyíti az emberek tényleges és szabad áramlását, az idegenforgalom fejlesztését és az árucsere növekedését. Ez a mi érdemünk és az Európai Unió jelentős eredménye. Ahhoz azonban, hogy ez így lehessen, alapvető fontosságú, hogy meglegyen az említet folyamatok ellenőrzését lehetővé tevő, megfelelő műszaki infrastruktúra. Tapasztalataink alapján tudjuk, hogy a Schengeni Megállapodáshoz csatlakozó országoknak az a szerepe és felelőssége, hogy teljesítsék a Schengeni Információs Rendszerrel kapcsolatos követelményeket. Ez a közös javunkat és a közös biztonságunkat szolgálja. Ezen a területen fenn kell tartani a színvonalat.
<SPEAKER ID="660" NAME="Piotr Borys" AFFILIATION="PPE">
(PL) Szeretnék köszönetet mondani Coelho úrnak, aki Parlamentünk Schengen-szakértője, és aki valóban rengeteg munkát végzett e területen.
<P>
Először is, megelégedésemre szolgál, hogy a Tanács keretében működő Schengeni Értékelő Munkacsoport kedvezően értékelte Bulgária és Románia kérelmét, és hogy a két ország kiküszöbölte az e jelentős eredmény elérésének útjában álló valamennyi problémát. Úgy vélem, a legfontosabb dolog természetesen a belső határok védelme, és úgy hiszem, továbbra is folytatnunk kell a SIS II-vel és a felhasznált biometrikus adatokkal kapcsolatos munkát. Ez természetesen még a jövő zenéje, de ne feledjük el, hogy e folyamat még előttünk áll.
<P>
Azt kívánom bolgár és román barátainknak, amit két évvel ezelőtt Csehországgal és a többi országgal együtt élhettünk át, így saját hazámban, Lengyelországban is, ahol a határokat szimbolikusan is megszüntettük, és Schengen valósággá vált. Ez valóban megváltoztatja az Unió kohézióját, valamint a régi és az új Unió egyesítésének történelmi megközelítését. Remélem azt is, hogy Bulgária és Románia valamennyi alapvető fontosságú követelménynek megfelel a következő szakaszban, és azt szeretném, ha Malmström asszony felgyorsítaná az ezzel kapcsolatos munkát ..
<P>
(Az elnök félbeszakítja a felszólalót)
<SPEAKER ID="661" NAME="Cecilia Malmström">
a Bizottság tagja. - Tisztelt elnök úr! Nem sok mindent tudok hozzáfűzni, mivel úgy tűnik, nagyon határozott konszenzus alakult ki. Teljes mértékben egyetértek azokkal, akik azon álláspontjuknak adtak hangot, hogy valóban oka volt annak, hogy ünnepeljünk a héten. A schengeni térség az Európai Unió eredménye - rendkívül büszkék lehetünk rá. Az embereknek a határok nélküli Európában való szabad mozgását reprezentálja, és remélem, hogy a schengeni térség hamarosan két további taggal bővül. Ugyanakkor a Schengeni Információs Rendszerhez való hozzáférés egy nagyon fontos első lépés.
<P>
Ezekben az országokban hátra van még némi munka a vízumokkal, a rendőrségi együttműködéssel, az igazságügyi eljárással, a szervezett bűnözéssel stb. kapcsolatban, és mi - természetesen - szorosan nyomon követjük mindezeket. Én magam azt tervezem, hogy az év végéig mindkét országot felkeresem, hogy kifejezzem támogatásomat, továbbá hogy a helyszínen tanulmányozzam az előrehaladást. Szeretném nagyon megköszönni ezeknek az országoknak azt az előrehaladást, amit most érnek el.
<P>
Ahogyan azt Önök közül néhányan elmondták, nagyon fontos az annak biztosításába vetett bizalom, hogy a többi tagállam észreveszi a konkrét eredményeket, hogy aztán boldog végkifejlete lehessen a történetnek. Ebben a tekintetben nagyon fontos lépés a rendszer átláthatóságának fokozása, valamint az Európai Parlamentnek az értékelés és a végrehajtás elősegítésében való részvételének fokozása.
<P>
Ezért remélem, hogy együtt tudunk dolgozni ebben az új értékelési mechanizmusban. A magam részéről szeretnék köszönetet mondani Coelho úrnak a két említett országgal kapcsolatban elvégzett munkáért, és már nagyon várom az Önnel való további együttműködést.
<SPEAKER ID="662" NAME="Carlos Coelho">
előadó. - (PT) Tisztelt elnök úr! Négy utolsó megjegyzés. Először szeretnék köszönetet mondani képviselőtársaim kedves szavaiért és az árnyékelőadó-társaim részéről tanúsított kitűnő együttműködésért, másodszor pedig hangsúlyozni kívánom, hogy jelentős az a konszenzus, amely igent mond ezekre a kezdeményezésekre, de ugyanakkor ragaszkodik ahhoz, hogy a Parlament hat hónapon belül tájékoztatást kapjon az eddig még nem teljes mértékben megvalósított ajánlások nyomon követéséről.
<P>
A harmadik, hogy emlékeztetni kívánom Önöket: ez csak az első lépés. További lépésekre is szükség van, ahogyan arra Malmström biztos asszony nagyon helyesen emlékeztetett bennünket. A negyedik és az utolsó, hogy szeretnék gratulálni Malmström asszonynak, amiért arról biztosított, hogy még idén ősszel az értékelési rendszerre vonatkozó jogalkotási kezdeményezést terjeszt elő.
<P>
E két országot csakis és kizárólag a Tanács értékeli. Ahogyan Malmström biztos asszony is mondta, olyan európai értékelő rendszerre van szükség, amely magában foglalja valamennyi európai intézményt, az Európai Bizottságot és a Tanácsot, de a Parlamentet is. Ennek mindenekelőtt európai értékelő rendszernek kell lennie, amely nem két standard szerint működik. Azaz nem állíthatjuk a schengeni térséghez csatlakozni szándékozó külső államokat szigorúbb értékelési kritériumok elé, mint amelyeket a már a schengeni térségen belüli államokra alkalmazunk. Valamennyi országnak - azaz a schengeni térséghez csatlakozni szándékozó országoknak és a már a térség részét képező országoknak is - bizonyítékát kell adnia annak, hogy szigorúan betartja a schengeni vívmányokat, és bizonyítaniuk kell, hogy a külső határokat olyan jól őrzik, ahogyan azt kell. Ez az egyetlen módja annak, hogy biztosítani tudjuk a szabad mozgás területének biztonságát, ilyen módon adva biztosítékot polgáraink számára arra vonatkozóan, hogy szabadon utazhatnak.
<SPEAKER ID="663" NAME="Elnök">
A vitát lezárom.
<P>
A szavazásra holnap 12.00-kor kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="664" NAME="Kinga Gál" AFFILIATION="PPE">
írásban. - (HU) A schengeni térség további bővítése pozitív és minden eszközzel támogatandó, hiszen ezáltal válik immár minden uniós polgár számára elérhetővé az Uniós vívmányok egyik legfontosabbika, a polgárok szabad mozgása. Ez jelenti ma a polgároknak az Unió kézzelfogható előnyét a mindennapjaikban. Különösen fontosak a schengeni vívmányok nekünk, az új tagállamok polgárainak, akik évtizedeken keresztül szenvedtük az egymástól elzártságot. Ezért örömöt jelent számomra, hogy a közeljövőben a magyarországi schengeni külső határok egy újabb szakasza egy további szomszédos tagállam, Románia viszonylatában is leépülhet, és a határok mindkét oldalán élő polgárok, így a másfél milliós erdélyi magyarság is szabadon részese lehet a határok nélküli Európának. Románia és Bulgária felkészülési menetrendjének alapján e két EU tagállam 2011 első felében csatlakozhat a Schengen-térséghez. Így ez épp a magyar elnökség idejére esik.
<P>
Fontos, hogy ez menetrend tervek szerint valósuljon meg, és így a közbülső értékelési mérföldkövek is sikeresek legyenek. A jelenlegi - közbülső - értékelés alapján elhárulhat minden jogi akadály, hogy az év második felében ezen a területen is elkezdődhessen a technikai felkészülés a két ország integrálására. Támogatom a jelentéstevő értékelését és megállapításait, kiemelten arra vonatkozóan, hogy az Európai Parlamentnek és különösen a LIBE Bizottság tagjainak hozzáféréssel kell rendelkezniük az értékelő jelentésekhez és releváns információkhoz, mielőtt átgondolt véleményt fogalmaznak meg.
<SPEAKER ID="665" NAME="Kinga Göncz" AFFILIATION="S&amp;D">
írásban. - (HU) Bulgária és Románia jövő évi csatlakozása a schengeni rendszerhez a januárban hivatalba lépő magyar EU-elnökség egyik kiemelt sikere lehet. A döntés növelni fogja a térség biztonságát, és újabb milliók, köztük magyarok számára biztosítani fogja a határellenőrzés nélküli utazás szabadságát Európában. Üdvözlöm, hogy a Schengeni Értékelő Munkacsoport utolsó jelentésében kedvező értékelést adott a két tagállam felkészültségéről, és ezt a tagállamközi Tanács is jóváhagyólag vette tudomásul. Ennek eredményeként Bulgária és Románia 2010 októberétől várhatóan technikailag készen fog állni a Schengeni Információs Rendszerhez való csatlakozásra. Az utolsó, decemberre tervezett értékelést követően a két ország előreláthatólag jövő tavasztól válhat a határok nélküli Európa tagjává. A Schengeni Információs Rendszer fejlesztéséből származó késedelem nem befolyásolhatja hátrányosan az integrációra váró országok csatlakozását. Magyarország számára különösen fontos, hogy a szomszédságában élők, köztük a határon túli magyar közösség tagjai élvezhessék a határok nélküli utazás szabadságát az Unió egész területén.
<SPEAKER ID="666" NAME="Csaba Sógor" AFFILIATION="PPE">
írásban. - (HU) Örvendek, hogy az Európai Tanács arra a következtetésre jutott, az Európai Unió két legutóbb csatlakozott tagállama, Románia és Bulgária teljesítették a feltételeket, így a schengeni vívmányok ezekben az országokban is alkalmazhatóak lesznek. Az európai polgárok számára ugyanis az európai integráció egyik legkézzelfoghatóbb eredménye a schengeni övezet létrejötte, és általa a határok szabad átjárhatósága, A volt szocialista országok polgáraira ez hatványozottan igaz, hiszen a vasfüggöny - szó szerint, de képletesen is - gyakorlatilag lehetetlenné tette az utazást Európa nyugati országai felé. Most, húsz évvel a kommunista rendszer megdöntése után, ez már csak egy rossz álomnak tűnik. A schengeni térséghez való csatlakozással Románia és Bulgária újabb lépést tesz az egységes Európába való integráció útján. A belső határellenőrzés megszűnésével a határ fogalma új értelmet nyer, a tagállamok közti határok új funkciót töltenek be: megszűnnek mint adminisztratív akadályok, és olyan hidakká válnak, melyek összekötik Európa népeit, az európai országokat. Üdvözlendő, hogy immár belátható időn belül Románia és Bulgária is teljes jogú tagja lehet ennek a sok-sok híddal, légiesített határokkal átszőtt schengeni térségnek.
