<CHAPTER ID="007">
A szavazáshoz fűzött indokolások
<P>
A szavazáshoz fűzött szóbeli indokolások
<SPEAKER ID="113" NAME="Clemente Mastella" AFFILIATION="PPE">
(IT) Elnök úr! Hölgyeim és uraim! Az elfogadott keretmegállapodás értelmében jelentősen megnő az Európai Parlament szerepe, ami a Lisszaboni Szerződés hatálybalépésének köszönhető.
<P>
Barroso elnök úr! Bizalmat szavaztunk Önnek, és elvárjuk, hogy tiszteletet tanúsítson előjogaink iránt.
<P>
Különösen azt tartjuk fontosnak, hogy sokkal szorosabb legyen az együttműködés azért, hogy rendszeres párbeszéd jöjjön létre a két intézmény között. Ígéretnek vesszük az ülésteremben elhangzott kötelezettségvállalásokat: az alapvető kérdésekben és a fontos jogalkotási javaslatokra vonatkozó rendszeres párbeszéd intézményesítésére vonatkozó törekvéseket, az elfogadásukat követően valamennyi jogalkotási kezdeményezés gyakorlatban történő nyomon követésére tett vállalásokat.
<P>
Elnök úr! Intézményeink feladata, hogy úgynevezett "demokratikus módszer” alapján különleges partnerségben működjenek Európa valódi érdekeinek meghatározása, megvalósítása, és mindenekelőtt védelme, érdekében. Nagyon nagy felelősséget ró ez a Bizottságra, és ránk is, az Európai Unió polgárainak közvetlen képviselőire.
<P>
Elnök úr! Ezek a célok sokkal nagyobb elkötelezettséget jelentenek mindannyiunk számára, akik a Bizottságban, a Parlamentben, a tagállami parlamentekben és kormányokban tevékenykedünk. Ilyen Európára van szükségük a polgároknak, ilyen Európát kell a következő öt évben megteremtenünk számukra.
<SPEAKER ID="114" NAME="Bernd Posselt" AFFILIATION="PPE">
(DE) Elnök úr! A Bizottság javára döntöttem, és nagy támogatója vagyok a keretmegállapodásnak is, amely óriási előrelépést jelent Európának. Ennek ellenére az állásfoglalás ellen szavaztam, mivel tegnap már a végleges szövegezése jutott csak el hozzánk, tehát nem volt alkalmunk megvitatni a pontjait, és mint tudjuk, az ördög a részletekben rejlik. Ennek okán szeretném leszögezni, hogy aggályaim vannak bizonyos részek szövegezésével kapcsolatban, többek között azzal a ponttal, amelyben az egyéni parlamenti képviselők kérdésfeltevéssel kapcsolatos jogait tárgyalják, illetve a Bizottság és a Parlament esetleges, napirendre vonatkozó összehangolt együttműködésről szóló ponttal kapcsolatban, amire akkor van esély, ha a Bizottság részt vesz az elnökök értekezletén.
<P>
Ezért azt kérem, hogy a szöveg véglegesítése előtt korrigálják a vitás szövegrészeket. Helyesen állította az előző felszólaló, hogy a Parlament nagyobb befolyást kap. Szorosabb együttműködésre van szükség a Bizottsággal, de szerintem nincs szükség összehangolt együttműködésre. Nagyobb szabadságra van szükségünk, nem korlátozásokra, hiszen a nagyobb befolyás miatt demokratikusabb Parlamentre van igény.
<SPEAKER ID="115" NAME="Daniel Hannan" AFFILIATION="ECR">
(FR) Elnök úr! Senki sem hiszi azt itt az ülésteremben, hogy az 500 millió európai polgárból a megválasztott 27 személy a legmegfelelőbb az európai biztosi feladatok ellátására. A Bizottságnak túlzottan nagy a befolyása. Európai végrehajtó szervként jogalkotói hatalommal bír. Hogy kik azok akiket ilyen befolyással ruházunk fel? Egy rakás korrupt küldött, akiket a tagállamok kormányai jelöltek jó szolgálataikért vagy éppen azért, hogy sakkban tartsák riválisaikat.
<P>
Itt van például Catherine Ashton, országom küldöttje. A francia kormány ellenzi kinevezését, mert nem beszél franciául. Elnök úr! Talán ez a legapróbb hibája. Ashton bárónő soha nem tapasztalta meg, milyen az, ha valakit választások útján delegálnak. Hogyan beszélhetünk Iránnak vagy Kubának a demokráciáról, ha egy olyan nőből lesz uniós küldött, aki nem is választott képviselő? Catherine Ashton és föderalista cimborái úgy kezelnek bennünket, mint Európa-ellenes betyárokat, holott ha ő és atomfegyver-leszerelésért kampányoló barátai megnyerték volna a "csatát”, akkor Európa még mindig darabokban lenne, és több száz millió európai polgár még mindig marxista elnyomás alatt élne. Nincs olyan igaz szívű európai...
<P>
(Az elnök félbeszakítja a felszólalót)
<SPEAKER ID="117" NAME="Viktor Uspaskich" AFFILIATION="ALDE">
(LT) Természetesen én is szeretnék csatlakozni az előttem szólókhoz és gratulálni az új Bizottságnak és új képviselőinek. Ugyanakkor szeretném felhívni a figyelmet néhány olyan dologra, amelyek sem a képviselőcsoportok körében, sem a parlamenti plenáris ülések keretében nem kerültek megvitatásra: azaz elsőként a képviselők jelölésére. Saját képviselőcsoportomban leszögeztem, hogy csak azokból a jelöltekből válhatnak európai bizottsági képviselők, akiket a Parlament legalább kétharmada támogat. Ez az egyik dolog.
<P>
A másik dolog, amiről nem esett szó, és ami szerintem nagyon fontos kérdés, az az, hogy a Bizottságnak különös figyelmet kellene fordítania arra, hogy az Európai Unió területére ne importáljanak azokból az országokból árut, amelyek nem osztják az uniós értékeket. A környezettudatosság, a társadalmi fejlődés és végül, de nem utolsósorban a demokratikus intézmények értékeire gondolok. Elsősorban ezeket a területeket kell finanszíroznunk, mivel az importáruknak köszönhetően drágulnak a hazai szolgáltatások és termékek, és saját üzletembereink nehezebb helyzetben lesznek..
<SPEAKER ID="118" NAME="Daniel Hannan" AFFILIATION="ECR">
(FR) Elnök úr! Catherine Ashton és föderalista cimborái úgy kezelnek bennünket, mint Európa-ellenes betyárokat, holott ha ő és atomfegyver-leszerelésért kampányoló barátai megnyerték volna a "csatát”, akkor Európa még mindig darabokban lenne, és több száz millió európai polgár még mindig marxista elnyomás alatt élne. Nincs olyan igaz szívű európai vagy meggyőződéses demokrata, aki támogatná ezeket a képviselőjelölteket. Hiba lenne kizárólag az európai integrációs törekvéseik támogatása miatt megválasztani őket, hiszen a Ház saját magát minősítené ezzel.
<SPEAKER ID="120" NAME="Iva Zanicchi" AFFILIATION="PPE">
(IT) Elnök úr! Hölgyeim és uraim! Örömmel adtam le szavazatomat az új biztosok testületére! Elégedett vagyok, mert szakavatott férfiakat és nőket látok, akik világos és pontos programmal rendelkeznek. Engedelmükkel, először is Tajani úrnak szeretnék sok sikert kívánni, mert szakértelmével valóban hozzá tud járulni az európai ipar fejlődéséhez.
<P>
Végezetül a Fejlesztési Bizottság alelnökeként szeretném hangsúlyozni, hogy Georgieva biztosjelölt asszony kitűnő benyomást tett rám. Igazán elkötelezett és tettre kész jelölt, aki tökéletes referenciaszemélye lesz a Fejlesztési Bizottságnak. Sok sikert kívánok munkájukhoz!
<SPEAKER ID="121" NAME="Peter Jahr" AFFILIATION="PPE">
(DE) Elnök úr! Az Európai Unió előtt álló hatalmas kihívásokat látva nagyon fontos, hogy hatékony Európai Bizottságunk legyen. A Parlament és a Bizottság közötti egyenlő elbánáson és bizalmon alapuló együttműködés életbe vágó a sikerhez. A ma elfogadott megállapodás igen fontos alapja lesz a közös munkának.
<P>
A Parlamentnek mostantól teljes döntési jogköre lesz, éppen ezért a Bizottsághoz és a Tanácshoz hasonlóan minden területen hangsúlyos szerepet kap. Ennek fényében, ésszerű határokig bizalmat szavazunk a Bizottság munkájának, és hathatósan közreműködünk tevékenységében. A SWIFT-megállapodás értelmében a Parlament mostantól szerepet kap a felmerülő kérdések megvitatásában. Azt szeretném kérni a Háztól, hogy a SWIFT-megállapodás pontjait újra vitassuk meg.
<SPEAKER ID="122" NAME="Alfredo Antoniozzi" AFFILIATION="PPE">
(IT) Elnök úr! Hölgyeim és uraim! A Barroso vezette Bizottságra adtam le szavazatomat, mivel biztos vagyok abban, hogy merészséggel és elszántsággal néz majd szembe a gazdasági és pénzügyi válság okozta kihívásokkal.
<P>
Továbbá remélem, hogy néhány számomra igen fontos kérdéssel is foglalkozik majd az új Bizottság munkája során. Különösen a regionális politikára gondolok itt, amely igen fontos szerepet kap a területfejlesztésben, és amelynek támogatását semmiképpen sem szabad megnyirbálni az Európai Unió költségvetési reformját követően.
<P>
Remélem, hogy az ingatlanválság áldozatainak is jut támogatás a költségvetésből, mivel ez a probléma gyakran aggasztó méreteket ölt, különösen a peremtelepüléseken. Bízom abban, hogy a szociális bérlakási rendszer és a további ingatlanpolitikák támogatásához az új Bizottság megtalálja a szükséges pénzügyi eszközöket. Sok sikert kívánok ehhez a munkához!
<SPEAKER ID="123" NAME="Ryszard Czarnecki" AFFILIATION="ECR">
(PL) Elnök úr! Hónapokkal ezelőtt teljes meggyőződéssel szavaztam Barroso elnök úrra, az Európai Bizottság elnökjelöltjére. Őszintén szólva nem volt más alternatíva. Sem a liberális nézeteket valló Verhofstadt, sem a föderalista jelölt, Juncker úr nem volt elfogadható jelölt. Ma, Barroso elnök úr egyik támogatójaként szomorúan mondom azt, hogy az általa elfogadott Bizottság számos gyengeséggel küzd a biztosokat illetően. Képviselőtársaimmal nem támogathatunk egy kezdő, a hivatását még csak most elsajátító bizottsági biztost. Ha egy nemzetközi kapcsolatok szakra járó hallgató így szerepelt volna a vizsgán, ahogy a jelölt a meghallgatáson, páros lábbal rúgták volna ki a szobából. Lengyelországban minden vizsgán megbukna. Nem támogathatok egy olyan Bizottságot, amelyben a dán biztos be akarja záratni a szénbányákat - többek között a lengyelországi szénfejtőket is. Ez a másik oka annak, hogy tartózkodtam szavazáskor. Meggyőződésem, hogy a Bizottság körül rengeteg a tisztázatlan kérdés, és hogy figyelemmel fogjuk követni a munkáját.
<SPEAKER ID="124" NAME="Joe Higgins" AFFILIATION="GUE/NGL">
Elnök úr! Az Európai Unió új Bizottsága ellen szavaztam, mert ugyanazt a jobboldali neoliberális politikát fogja folytatni, amely a tagállamok kapitalista gazdaságainak súlyos válságát eredményezte. Ez az "állítólag” új Bizottság ugyanaz a régi, begyepesedett társaság, amelynek élén a neoliberális Barroso páváskodik.
<P>
A liberalizációs és privatizációs intézkedések bevezetése, amelyek őszintén szólva az európai nagykapitalisták parancsára születtek, katasztrofális következményekkel járnak a munkavállalókra nézve, és tömeges munkanélküliséget, és az életszínvonal romlását eredményezik. A görögországi és írországi válság kapcsán kiderült, hogy az Európai Bizottság vezetése arra az álláspontra jutott, hogy a munkavállalóknak kell a válság okozta károkért fizetniük, míg a bankárok és a tőzsdeügynökök kibújhatnak a felelősség alól. Az európai munkavállalóknak és szegényeknek együttes erővel kell fellépniük ez ellen a katasztrofális politika ellen a demokratikus és szocialista Európáért, de ez a szándék ellentétes az új Európai Bizottság politikájával.
<SPEAKER ID="125" NAME="Frank Vanhecke" AFFILIATION="NI">
(NL) Mivel csak nagyon kevés idő áll rendelkezésemre, ezért csak néhány okát mondanám el annak, ami miatt nem támogatjuk az új Európai Bizottságot. Az egyik oka az, hogy a mostani Bizottság továbbra is segédkezik az iszlamista Törökország csatlakozásához, noha ezt az európaiak többsége - akiknek ez idáig nem volt lehetőségük véleményüknek hangot adni - ellenzi.
<P>
A másik oka pedig az, hogy a Bizottság továbbra is milliók bevándorlása mellett érvel, sőt, több tízmillió Európán kívüli munkavállaló hosszú távú berendezkedését teszi lehetővé egy olyan kontinensen, ahol már így is rengeteg munkanélküli él. Továbbá, mint ahogy az a meghallgatások során kiderült, az új európai biztosok egyike sem óhajt semmit tenni a demokrácia hiányosságainak pótlására.
<P>
Ez elég ok arra, hogy ne szavazzunk az új Európai Bizottságra.
<SPEAKER ID="126" NAME="Francesco Enrico Speroni" AFFILIATION="EFD">
(IT) Elnök úr! Hölgyeim és uraim! Ez idáig nem kaptunk végleges és kielégítő választ az új Bizottságtól arra, hogy milyen módon kívánják megfékezni az illegális bevándorlást az Európai Unióban. Már ez elegendő lenne ahhoz, hogy megvonjuk bizalmunkat a Bizottság munkájától és programjától.
<P>
Van azonban egy másik tény is. A Bizottság, de elsősorban az elnöke, vonakodik elfogadni a Parlament jogalkotási javaslatait. Ezzel bizonyos tekintetben megsértik a demokrácia intézményét, de legalábbis annak látszatát keltik. Csak minket, európai parlamenti képviselőket választanak közvetlenül a tagállamok polgárai. Ha nem élünk kezdeményezési jogainkkal, vagy nevetség tárgyává tesszük ezeket a jogokat - még akkor is, ha ez a Lisszaboni Szerződés 255. bekezdése értelmében szankciókat von maga után - nem szavazhatunk bizalmat Barroso elnök úrnak és biztosainak.
<SPEAKER ID="127" NAME="Syed Kamall" AFFILIATION="ECR">
Elnök úr! Ha végignézünk a jelölteken, akik ma korábban előttünk álltak, legtöbbünk - függetlenül a politikai beállítottságtól - azt mondja, hogy sokan nagyon jól szerepeltek, néhányan jobban is szerepelhettek volna, mások pedig rosszul vagy nagyon gyengén muzsikáltak. Sajnos a jelöltek közül néhányan nem válaszoltak a múltjukkal kapcsolatos kérdésekre sem. Az Európai Parlament képviselőiként nem áll módunkban egyéni jelöltekre szavazni, csak arra van lehetőségünk, hogy az összes biztosjelöltre szavazzunk. Ez nagyon sajnálatos dolog, és ezért döntöttem úgy, hogy tartózkodom.
<P>
Meghallgattuk Barroso elnök úr beszédét egy olyan Európáról, amely válaszlépéseket fontolgat a válság ellen. Ha Európának komolyan ez a szándéka, akkor arra kell törekednünk, hogy ne hozzunk még több felesleges rendelkezést. Minden irányelvet és rendeletet szigorú hatásvizsgálatnak kell alávetnünk. Itt van példának okáért az alternatív befektetésialap-kezelőkről szóló irányelv egy pontja, amelynek értelmében csökkenteni kell az európai vállalkozóknak járó támogatás mértékét, aminek az lesz a következménye, hogy az Európai Unió gazdaságát fellendítő szereplők kivonulnak a piacról, és kevesebb pénzt fektetnek be a fejlődő országok gazdaságaiba. Nagyon szeretném, ha csökkenne a feleslegesen elfogadott rendeletek száma!
<SPEAKER ID="128" NAME="Nirj Deva" AFFILIATION="ECR">
Elnök úr! Engem Anglia dél-keleti régiójának választói választottak meg azzal a céllal, hogy reformokat foganatosítsak az unióban. A 27 biztosra leadható egyetlen tömbszavazat csupán üzlet, nem reform, átlátható politika, számadási kötelezettség vagy felelősségvállalás. Barroso elnök úr és néhány biztos, akikkel már korábban is dolgoztam együtt, természetesen élvezik a bizalmamat. Ez azonban nem jelenti azt, hogy a biztosok egész testületére szavaznék. Valamennyi biztos páratlan jelentőséggel bír a politika történetében. Az állítólagos demokráciában senki másnak nincs lehetősége arra, hogy indítványozza, törvénybe iktassa és végrehajtsa ugyanazt a törvényt anélkül, hogy arra őt magát bárki felruházta volna. Elnök úr! Ez teljességgel elfogadhatatlan, ezért döntöttem úgy, hogy tartózkodom.
<SPEAKER ID="129" NAME="Philip Claeys" AFFILIATION="NI">
(NL) Az új Bizottság ellen szavaztam, mivel semmi sem utal arra, hogy az átlag európai polgárok és uniós intézmények - különösen az Európai Bizottságra gondolok - közötti szakadékot áthidalná.
<P>
Részt vettem a korábbi, bővítésért felelős európai biztosnak a Külügyi Bizottság előtt lezajlott meghallgatásán, amelynek során nyilvánvalóvá vált többek között az, hogy kész a nem európai Törökország csatlakozásával kapcsolatos ellenérzéseket szőnyeg alá söpörni az öt évvel ezelőtti helyzethez hasonlóan.
<P>
Az új Bizottság emellett támogatja a gazdasági migráció erősödését, és sokkal nagyobb befolyást kíván szerezni, ami a Lisszaboni Szerződés alapján kifejezetten szégyenteljes, ráadásul közel sem megnyugtató perspektívát vázolna fel számunkra.
<SPEAKER ID="130" NAME="Gerard Batten" AFFILIATION="EFD">
Elnök úr! A Bizottság ellen szavaztam, mivel nem szeretném, ha bármilyen összetételű Európai Bizottság kerülne irányító szerepbe, mindazonáltal e Bizottság ellen különösen sok indok szól. A leendő biztosok közül sokan tagjai voltak a kommunista pártnak, vagy legalábbis összeköttetéseik voltak kommunistákkal. Itt van például Barroso elnök úr, Šefčovič biztos, Füle biztos, Piebalgs és Potočnik biztos, csak hogy néhányat említsek. Catherine Ashton az atomfegyver-leszerelési kampány "kincstárnoka” volt, ami egy fokkal jobb, mint akármilyen kommunista szerveződés tagjának lenni, noha a kampány finanszírozásának jó részét a szovjet blokktól kapta.
<P>
Nem találom alkalmasnak arra, hogy külügyi és védelmi politikai feladatokat lásson el. A tiszteletreméltó bárónő azon munkálkodott, hogy saját hazája védelmi politikáját gyengítse akkor, amikor a legnagyobb nukleáris fenyegetettségnek voltunk kitéve. A Bizottság az Európai Unió új de facto kormánya. Európa szemellenzővel menetel a katasztrófa felé. Kommunistákat, cinkosokat és hazaárulókat választottunk meg.
<SPEAKER ID="131" NAME="Seán Kelly" AFFILIATION="PPE">
Elnök úr! Örömmel szavaztam az új Bizottságra, mivel az adott körülmények között és a szabályozások alapján ez volt a helyénvaló. Bizottságra van szükségünk, és most már van is egy.
<P>
Ugyanakkor néhány képviselőtársam felvetette - megjegyzem, jogosan - hogy a biztosokat egyéni érdemeik szerint kellene megválasztani, ahelyett, hogy tömbszavazással az egész Bizottságra szavazunk. Egy focicsapat is a tehetséges játékosoktól válik jó csapattá. Minden játékost saját érdemei és teljesítménye alapján választanak ki, hogy aztán a lehető legtöbbet hozzák ki magukból a csapatban. Szerintem meg kellene reformálnunk a jelenlegi szabályozást, hogy a legközelebbi választások során a biztosokat egyéni érdemeik alapján választhassuk meg. Ezáltal minden tagállam a lehető legalkalmasabb és legfelkészültebb jelöltjét küldené, aki a lehető legjobban teljesítene a megbízatása során. Szerintem sokkal jobb csapatunk lenne így. Addig is, nagy várakozással tekintek a következő öt évben elvégzendő közös munka elé.
<SPEAKER ID="132" NAME="Paul Rübig" AFFILIATION="PPE">
(DE) Elnök úr! Örülök, hogy a Parlament közel teljes egyetértésre jutott a kérdésben. Erős Európát szeretnénk! Közös álláspontunk erőssé tesz bennünket, ezért örülök, hogy az új Bizottság megválasztásának ennyire pozitív kimenetele lett. Végső soron csak egy hatékonyan tevékenykedő Európából válhat szociális felelősséget vállaló közösség. A Bizottság világos állásfoglalással bír e tekintetben, mivel végül is csak az szétosztható, ami már rendelkezésünkre áll. Éppen ezért fontos, hogy az oktatásra, infrastruktúrafejlesztésre és a kutatásra irányítsuk figyelmünket Európában.
<P>
Viszonylag könnyű elszegényedni a mai világban, azonban sokkal nagyobb kihívás a szegényekből gazdagokat csinálni. Ez maradjon Európa célkitűzése.
<P>
A szavazáshoz fűzött írásbeli indokolások
<SPEAKER ID="135" NAME="Zigmantas Balčytis" AFFILIATION="S&amp;D">
írásban. - A Parlament és a Bizottság intézményközi kapcsolatai nem a Lisszaboni Szerződésben megszabott irányba haladnak. Mi, parlamenti képviselők, világos üzenettel állunk a Bizottság elé: az Európai Parlament többé nem csupán megfigyelő lesz, hanem a jövőben aktívan részt vesz Európa politikájának alakításában. A közösségi szintű szabályalkotási intézkedések következetlenek, és teljesen megbénítják Európát a váratlan helyzetekben, és az ilyen szituációkban képtelenek vagyunk hathatós és összehangolt válaszokkal reagálni. A Bizottság elnöke elkötelezte magát arra, hogy a Bizottság az Európai Parlamenttel nyílt, átlátható és konstruktív kapcsolatot építsen ki, hogy a két intézmény együtt világos és megvalósítható politikát, valamint jobb minőségű jogalkotási törekvéseket foganatosítson. Itt az ideje, hogy Barroso elnök úr emlékezzen ígéreteire, és biztosítsa, hogy a keretmegállapodás világosan tükrözze az Európai Parlament elvárásait.
<SPEAKER ID="999" NAME="Vilija Blinkevičiūt" AFFILIATION="S&amp;D">
írásban. - (LT) Támogatom a keretmegállapodást, mivel a Bizottság és a Parlament közti együttműködés létfontosságú az Európai Unió stabilitásának megteremtésében, és munkájának hatékonyabbá tételében. A megállapodás értelmében abban az esetben, ha jogalkotási kezdeményezést nyújtanak be az Európai Parlamentbe, az Európai Bizottságnak egy hónapon belül válaszolnia kell a kezdeményezésre, és egy éven belül használható uniós szabályozást kell belőle készítenie. Az Európai Uniónak részletesen meg kell indokolnia döntését, ha elutasítja a várt kezdeményezés jogszabályba történő átültetését. Ez idáig csak az Európai Bizottságnak állt módjában jogalkotási kezdeményezést benyújtani, azonban a Lisszaboni Szerződés kiköti, hogy a jövőben az európai parlamenti többségnek is joga van európai uniós jogszabályokat alkotni. A Parlament és a Bizottság már a kezdetektől közösen dolgozik majd azon, hogy a polgárok kezdeményezéseiből jogszabályok szülessenek. Nemzetközi szerződések aláírásakor is kikérik majd az Európai Parlament képviselőinek véleményét. A megállapodás értelmében a Parlament megfigyelői szerepet kap az Európai Unió nemzetközi tárgyalásaiban, és több információhoz jut a nemzetközi szerződésekkel kapcsolatban.
<SPEAKER ID="136" NAME="Andrew Henry William Brons" AFFILIATION="NI">
írásban. - A javaslat következő pontjaival értünk egyet: a Parlamentnek jogában áll részt venni az egyeztetéseken és információkat kapni a Bizottság terveiről; a Bizottság és a Parlament elnöke rendszeres párbeszéd keretében egyeztet egymással; a polgárok kezdeményezéseit közös ügynek tekintjük; hatásvizsgálatok elvégzésével a bevezetés előtt álló jogszabályokkal kapcsolatban; nem kötelező erejű jog (az ún. soft law) használatával (tán a szankcionális jogok helyett?). Amivel nem értünk egyet: az irányelvek bevezetésére megszabott, kötelezően betartandó határidőkkel és az Európai Unió és tisztviselőinek szerepét felmagasztaló megfogalmazással.
<SPEAKER ID="998" NAME="Maria Da Graça Carvalho" AFFILIATION="PPE">
írásban. - (PT) Örömmel fogadom a ma elfogadott, állásfoglalásra irányuló indítványt az új politikai keretmegállapodás keretében, amely szabályozza az Európai Bizottság és az Európai Parlament közötti intézményes kapcsolatokat, és amely megerősíti a Lisszaboni Szerződés alapján a Parlament befolyását és jogkörét.
<P>
A megállapodás aláírói elsősorban arra vállaltak kötelezettséget, hogy a Bizottság az egyenlő bánásmód elve alapján egyenlő félként tekintsen a Parlamentre, és hogy a Tanács szerepet kapjon a megfogalmazott intézményi egyensúly megteremtésében.
<P>
A dokumentum a Bizottság és a Parlament közötti rendszeres párbeszéd fontosságát is kiemeli, amely az elnökök értekezletén, a bizottsági elnökök értekezletén és a biztosok testületének értekezletén való részvételben is megnyilvánul.
<P>
Mindazonáltal a plenáris üléseken bevezetendő "kérdések órája” alkalmat ad a végrehajtó testület elszámoltathatóságára.
<SPEAKER ID="137" NAME="Edite Estrela" AFFILIATION="S&amp;D">
írásban. - (PT) Az Európai Parlament következő parlamenti időszakra érvényes, felülvizsgált keretmegállapodásról szóló állásfoglalása mellett tettem le a voksomat, ami nagyon fontos, nemcsak a megállapodás szimbolikus jelentősége miatt, - hiszen világosan kifejezi az európai intézmények közötti szoros együttműködésre tett kísérletet - hanem a tartalma miatt is, amely meghatározza a felek kötelességeit, akik így hatékonyabban vehetik fel a küzdelmet a jövőbeni kihívásokkal szemben, és a polgárok problémáira is megfelelő megoldásokat nyújthatnak.
<SPEAKER ID="138" NAME="Diogo Feio" AFFILIATION="PPE">
írásban. - (PT) Az Európai Parlament gyakran került éles konfliktusba a Bizottsággal és a Tanáccsal, ezért olyan szerepbe kényszerült, amelyben már kész döntéseket kellett ratifikálnia. Ez a helyzet, amelyet a Ház kifogásolt, egyenlőtlenségeket szült a három vezető európai intézmény együttműködésében. Nagyon lényeges, hogy a Parlament, amely egyre többször kap a Bizottsággal egyenlő jogköröket a döntéshozó folyamatokban, megérdemli ugyanazt a kitüntetett figyelmet, amellyel a Bizottság a Tanácsra tekint.
<P>
Remélem, hogy ahelyett, hogy csak felszínes változtatásokat végeznénk, a felülvizsgált keretmegállapodás felgyorsítja majd az Európai Parlament és a Bizottság közötti eljárásokat, a szorosabb együttműködés és hatékonyabb és gyorsabb információcsere jegyében, amelynek során idejekorán figyelembe veszik a tagállamok megválasztott képviselőinek véleményét. Az előkészületeket látva hiszem, hogy ez lehetséges.
<P>
Éppen ezért az Európai Bizottság elnökének az a törekvése, hogy a Parlament és a Bizottság között speciális partnerség jöjjön létre teljesen indokolt. Remélem, hogy ez a törekvés nem csak virágzó, de gyümölcsöző is lesz.
<SPEAKER ID="139" NAME="José Manuel Fernandes" AFFILIATION="PPE">
írásban. - (PT) A Lisszaboni Szerződés uniós intézmények működésére vonatkozó és a döntéshozó folyamatokban foganatosított felelősségmegosztási előírásainak alapján fontossá vált egy olyan eljárásmód kialakítása, amely megfelelő és hatékony információáramlást szavatol és biztosít az európai integráció megszilárdítására és elősegítésére kidolgozott stratégiákkal kapcsolatosan. Annak a lehetősége, hogy a jogalkotási és szabályozási anyagok összeállítását egyeztetések előzzék meg, a felek szoros együttműködését, az elgondolások, projektek és perspektívák hathatós összehangolását és a határozattervezetek szövegezésének tökéletesítését segíti elő. Ily módon elkerülhetővé válnak a szövevényes igazgatási és bürokratikus eljárások, különösen az állásfoglalások eredménye és kijavítása tekintetében, amivel megelőzhető a javaslatok és ellenjavaslatok többszöri, felesleges megfogalmazása.
<P>
Ez olyan megállapodás, amely megszilárdítja az európai intézmények közötti együttműködést, garantálja, hogy a Bizottság az egyenlő bánásmód elve alapján egyenlő félként kezelje a Parlamentet és a Tanácsot. Ezek okán nagyon lényeges, hogy a keretmegállapodást gyorsan végrehajtsák, és fontos, hogy az intézményi együttműködés hatékonyságának növelése érdekében az intézmények folyamatosan visszajelzést kapjanak munkájukról.
<SPEAKER ID="140" NAME="Robert Goebbels" AFFILIATION="S&amp;D">
írásban. - (FR) Az Európai Parlament és Bizottság keretmegállapodásának megszavazásánál tartózkodtam. A Parlamentnek, mint jogalkotó intézménynek, tartózkodnia kellene attól, hogy túlzott befolyást szerezzen a Bizottság terhére. A teljes Szerződés, és semmi más, csak a Szerződés: így rövidíti meg a Parlament a Bizottság kezdeményezési jogát. Buzek elnök úr szavaival élve: "Még egy lépést tettünk abba az irányba, hogy a képviselők jogalkotási kezdeményezéseket nyújthassanak be”. Ha eljön az ideje annak, hogy a képviselők jogalkotási kezdeményezéseket gyakoroljanak, minden lobbista csoport megtalálja majd azt a képviselőt, akit dróton rángathat érdekei érvényesítéséhez. Szeretném, ha a már bevált közösségi módszernél maradnánk - továbbra is a Bizottság legyen a közös európai érdekek őre és bírája -, amely alapjául szolgál a jogalkotási kezdeményezések benyújtásához szükséges kizárólagos jogoknak. A bizottsági és parlamenti testületek között sorra kerülő ülések számának növelése nem eredményez hatékonyabb európai politikát.
<SPEAKER ID="141" NAME="Ian Hudghton" AFFILIATION="Verts/ALE">
írásban. - Én is a Parlament és a Bizottság között létrejött keretmegállapodás mellett szavaztam. Most, hogy a Lisszaboni Szerződés hatályba lépett, a Ház az eddigieknél sokkal nagyobb befolyásra tett szert, ezért a Bizottsággal közös munkánkat is eszerint kell alakítani. Az új megállapodásnak különösen azt a szakaszát üdvözlöm, amelynek alapján a Bizottság elnökétől teljes beszámolási kötelezettséget várnak el abban az esetben, ha a Ház akármelyik biztostól megvonja a bizalmát. Mivel ma az új Bizottság mellett szavaztam, ezért teljes mértékben elutasítom azt, hogy a Parlament csak a Bizottság egészét fogadhatja vagy utasíthatja el. Szívesen látunk minden olyan eljárást, amely egyéni elszámolási kötelezettséget ró a biztosokra.
<SPEAKER ID="142" NAME="Elisabeth Köstinger" AFFILIATION="PPE">
írásban. - (DE) Nem korlátozás nélküli felhatalmazást, hanem a bizalom megszavazását jelenti az, hogy az új Bizottság egyenrangú félnek tekinti az Európai Parlamentet. Végre megkezdhetjük a munkát egy hozzáértő Bizottsággal. Az Európai Parlament szerepe megerősödött a Lisszaboni Szerződés hatálybalépésével és a ma elfogadott, a két intézmény közötti kapcsolatokat és együttműködést megerősítő keretmegállapodással, amelyben az Európai Parlamentet a Bizottsággal egyenrangú partnernek tekintik. Ezt a döntést nagy örömmel fogadtam. Ezzel leraktuk a jövőbeni együttműködés alapjait, és egyenlő félként ragaszkodni fogunk ahhoz, hogy valóban párbeszéd alakuljon ki a két intézmény között. Vélhetően a Bizottság érdekében áll majd, hogy a hatékonyabb munkavégzés érdekében a Parlamentet idejekorán bevonja a jogalkotási kezdeményezésekbe, ami az európai polgárok és az aktív demokrácia érdekeit szolgálja.
<SPEAKER ID="143" NAME="Jean-Luc Mélenchon" AFFILIATION="GUE/NGL">
írásban. - (FR) Az Európai Parlament képviselőit általános választások keretében választják meg, akik ily módon az európai polgárokat képviselik. Éppen ezért elképesztőnek tartom, hogy az elnökök értekezletének könyörögnie kell azokért az információkért, amelyekbe a Bizottság és a Tanács betekintést nyerhet, és azért, hogy a Parlament részt vehessen e két intézmény ülésein, holott képviselőik szívesen látott vendégek a parlamenti üléseken! Miért nem ragaszkodik a Parlament ahhoz, hogy a Bizottság kérés nélkül elfogadja javaslatait? Miért fogadja el a Parlament, hogy a Bizottság figyelmen kívül hagyhatja, ha egy képviselővel szemben megvonják a bizalmat? Miért fogadja el a Parlament, hogy nem tehet kötelező erejű véleményt, ha a Bizottság változtat a munkafolyamatain?
<P>
Miért nem követeli meg, hogy javaslatot tehessen a biztosok személyére? Miért fogadja el, hogy csak megfigyelőként vehet részt a nemzetközi konferenciákon? Az egy dolog, hogy a Lisszaboni Szerződés értelmében "árnyékparlament” jön létre, de hogy ehhez a sületlenséghez még beleegyezésünket is adjuk, az egyszerűen hihetetlen. Tekintettel a francia polgárok által jelölt képviselő méltóságára, a döntés ellen szavazok.
<SPEAKER ID="144" NAME="Nuno Melo" AFFILIATION="PPE">
írásban. - (PT) A Lisszaboni Szerződés hatálybalépésével fontossá vált egy új, az Európai Parlament és a Bizottság közötti kapcsolatokra irányadó keretmegállapodás megvitatása. A ma óriási többség mellett jóváhagyott állásfoglalásra irányuló indítvány azt az új és nagyon fontos szerepet tükrözi, amellyel az Európai Parlament rendelkezni fog. A Lisszaboni Szerződés szelleme egyértelműen kifejeződik ebben a dokumentumban azáltal, hogy bővíti a Parlament felelősségi köreit, a Parlament és a Tanács tekintetében egyenlő bánásmódot, valamint a Parlament számára - különböző kérdések tekintetében - új előjogokat vezet be. Ebből a szempontból a jóváhagyott indítvány pozitív irányba mélyíti el az Európai Unió alkotmányos folyamatát.
<SPEAKER ID="145" NAME="Andreas Mölzer" AFFILIATION="NI">
írásban. - (DE) Az Európai Parlament és a Bizottság közötti felülvizsgált keremegállapodásról szóló állásfoglalásra irányuló indítvány a következő parlamenti ciklus tekintetében néhány ésszerű kiindulópontot tartalmaz. Ezek közül van, amelyik arra kötelezi a Bizottságot, hogy az egyenlő bánásmód elve alapján egyenlő félként tekintsen a Parlamentre, valamint megszabja a Bizottságnak a jogalkotási kezdeményezések benyújtására vonatkozó, betartandó határidőket.
<P>
Mindazonáltal elfogadhatatlan és értelmetlen a Bizottság elnökének az a kötelessége, hogy a Parlament kérésére lemondásra szólítsa fel a biztosokat. Ennek csak akkor lenne értelme, ha a voksolás során egyéni biztosokra is le lehetne adni a szavazatokat, nem csupán a Bizottság egészére. Ez az oka annak, hogy az állásfoglalásra irányuló indítvány ellen szavaztam.
<SPEAKER ID="146" NAME="Birgit Schnieber-Jastram" AFFILIATION="PPE">
írásban. - (DE) Sajnálatosnak tartom, hogy a keretmegállapodásban nem hivatkoznak az Európai Parlament ellenőrző mechanizmusaira, és hogy a megállapodás egyes részeiben nem határozták meg világosan a két intézmény közötti hatáskörmegosztás elveit. Ezért a tartózkodás mellett döntöttem.
<SPEAKER ID="147" NAME="Nuno Teixeira" AFFILIATION="PPE">
írásban. - (PT) A Lisszaboni Szerződés új intézményi egyensúlyt teremt, és a többi intézményhez képest az eddigieknél sokkal több jogkörrel ruházza fel az Európai Parlamentet. A keretmegállapodás partnerségi viszonyban szabályozza a Parlament és a Bizottság mindennapi kapcsolatait, amit most a Lisszaboni Szerződésben szereplő új szempontokhoz igazítanak. A közös együttműködés kiindulópontját a Bizottság nemrég megválasztott elnökének, José Manuel Durão Barroso úrnak az ígéretei és az Európai Parlament és a Bizottság közötti különleges partnerségre tett javaslata képezik. Üdvözlendőnek tartom azt a kérést, hogy a Bizottság rövid átfutási idővel reagáljon minden jogalkotási kezdeményezésre, mivel ez tükrözi az Európai Parlament társjogalkotóként betöltött megnövekedett szerepét, különösen olyan területeken mint például a regionális politika. Azt is rendkívül fontosnak tartom, hogy a megállapodás garanciát tartalmaz arra, hogy Bizottság alkalmazni fogja a Parlamentre és a Tanácsra az egyenlő bánásmód alapelvét, valamint hogy a jogalkotási program és az éves munkaprogram elkészítése és végrehajtása során nagyobb fokú intézményközi együttműködésre számíthatunk a jövőben. Az előbb említett okokból, és mindenekelőtt azért, mert mindez megerősíti az Európai Parlament szerepét és új lendületet ad az Európai Uniónak, az állásfoglalási indítvány mellett szavaztam.
<SPEAKER ID="148" NAME="Róża, Gräfin von Thun Und Hohenstein" AFFILIATION="PPE">
írásban. - (PL) Az Európai Parlament és a Bizottság között létrejött keretmegállapodás sok fontos elemet tartalmaz. Az egyik ilyen elem a Parlament és a Tanács az egyenlő bánásmód elvén alapuló megítélése, ami megerősíti az Európai Unió demokratikus felhatalmazását. A Parlament egyúttal szerepet kap a Bizottság által előterjesztett jogalkotási kezdeményezések ellenőrzésében, aminek köszönhetően nagyobb befolyása lesz a törvényalkotási folyamatra.
<P>
A megállapodás külön rendelkezik a megfelelési táblázatok kötelező közzétételéről - amire a belső piaci eredménytábláról szóló jelentésemben javaslatot tettem -, illetve legfeljebb kétéves időkeretet határoz meg a benyújtott irányelvek végrehajtására. Így van esély arra, hogy a közös piac megvalósítására irányuló törekvések a vártnál hamarabb megvalósuljanak. A megállapodás erősíti a közösségi szemléletet és javítja a két intézmény közötti együttműködést, további arra is kötelezi az intézményeket, hogy működésükkel az Európai Unióból valódi közösséget kovácsoljanak.
<SPEAKER ID="997" NAME="Silvia-Adriana Ţicău" AFFILIATION="S&amp;D">
írásban. - (RO) Az Európai Parlament és a Bizottság között következő parlamenti időszakra vonatkozóan létrejött, felülvizsgált keretmegállapodásról szóló európai parlamenti állásfoglalás mellett szavaztam, mivel véleményem szerint a megállapodás alapvető fontosságú az Európai Parlament és az új Bizottság együttműködéséhez. Az európai intézményeknek az európai polgárok érdekében gondoskodniuk kell a közösségi módszer hatékony alkalmazásáról. A Lisszaboni Szerződés értelmében, amely új intézményi egyensúly teremt, az Európai Parlament felkérheti a Bizottságot jogalkotási javaslatok benyújtására, az utóbbinak pedig a Parlament kérésétől számított egy éven belül be kell nyújtania a vonatkozó jogalkotási javaslatot. A Parlament hatásköreinek kibővítése, az intézményközi együttműködés és az egyszerűbb uniós jogalkotási metódus előmozdítása biztosítja azt, hogy az Európai Unió hatékonyabb jogalkotási folyamatokra támaszkodva végezheti munkáját, és az európai polgárok a jövőben tevékenyebben és közvetlenebb módon részt vehetnek az európai jogalkotásban. A Bizottságnak kötelessége a Lisszaboni Szerződésben előírt eljárások és feltételek szabályozása, amelyek révén az Európai Unió polgárai felkérhetik a Bizottságot arra, hogy számukra fontos kérdésekben jogalkotási javaslattal éljen.
<SPEAKER ID="996" NAME="Anna Záborská" AFFILIATION="PPE">
írásban. - (FR) Ma, a 2010. februári plenáris ülésen veszi kezdetét az az intézményi együttműködés, amely az elkövetkező öt évben is folytatódni fog. Bár a Parlament rögtön az európai parlamenti választások után megkezdte belső munkáját, és gyorsan döntött a felelős tisztségekről és a belső szabályzatáról, időbe telt, hogy a Lisszaboni Szerződés rendelkezései alapján végrehajthassuk a Tanáccsal és a Bizottsággal közös együttműködésre vonatkozó szabályokat. A jövőbeni biztosok kinevezésének párhuzamos folyamata mindenképpen elősegítette a jogalkotási kezdeményezés jogának bevezetését, amely joggal az Európai Parlament mostantól rendelkezik. A továbbiakban a Bizottságnak jelentést kell készítenie az Európai Unió működéséről szóló szerződés 225. cikke szerinti a jogalkotási javaslatokat tartalmazó jelentés elfogadása nyomán felmerülő jogalkotási kezdeményezések gyakorlati nyomon követéséről. Ha az Európai Parlament egyszerű többséggel kérvényezi ezt, akkor a Bizottság köteles egy éven belül jogalkotási javaslatot benyújtani vagy fel kell vennie a javaslatot a következő évi munkaprogramjába. Minden jóakaratú embert arra kérek, hogy szorosan kövesse figyelemmel a Parlament munkáját, mivel nyilvánvaló, hogy a parlamenti képviselők ezt a rendelkezést különösen a társadalmi etika egyetemes értékeivel kapcsolatban fogják alkalmazni.
<SPEAKER ID="150" NAME="Andrew Henry William Brons" AFFILIATION="NI">
írásban. - Egyeseket talán meglep, hogy támogatjuk a GUE/NGL képviselőcsoport állásfoglalási indítványát. Míg a képviselőcsoport Európai Unióra vonatkozó egyes bírálataival egyetértünk, abban különbözik a véleményünk, hogy az Európai Uniót minek kellene felváltania. Ideológiánk is teljesen eltér egymástól. Mi hazafiak vagyunk, akik a nemzetállamok szuverenitását tartjuk szem előtt. Ők internacionalisták. Mi egy némileg szabályozott, magánvállalkozás-alapú rendszerben hiszünk, amelyben rendelkezünk némi befolyással a közszolgáltatások terén is, míg ők valószínűleg sokkal nagyobb állami befolyásnak engednének teret. Egyetértünk azzal, hogy el kell utasítani a neoliberális gazdaságpolitikát. Egyetértünk azzal is, hogy nagyobb társadalmi igazságosságra van szükség (noha a pontos meghatározásokat illetően eltérhet a véleményünk), és hogy kritikusnak kell lennünk egyes biztosok kibúvókat kereső, zavaros és elfogadhatatlan válaszaival kapcsolatban. Viszont örömmel szavazunk együtt bárkivel, ha egyetértünk a javaslataikkal.
<SPEAKER ID="151" NAME="Carlo Casini" AFFILIATION="PPE">
írásban. - (IT) A Bizottság mellett leadott voksomat hangsúlyozandó, szeretném nyomatékosítani Barroso elnök úr elhangzott szavait, amelyek egy sokkal egységesebb és nagyobb befolyással rendelkező Európát vetítenek elő a következő, ötéves időszakra.
<P>
Beszédének elején felidézte az európai egység alapvető értékeit, amelyek közül a legfontosabb az emberi méltóság értéke. Szavaival teljes szívből egyetértek, noha a "méltóság” szó jelentése ma már nem egyértelmű, mivel nemcsak az élethez és az egyenlőséghez való jogot jelenti, hanem a társadalom legsérülékenyebb csoportjainak hátrányos megkülönböztetését és a nekik okozott bajokat, sőt, a halál igazolását is. Remélem, hogy a Bizottság a következő öt évben munkájával visszahozza a méltóság eredeti, negatív felhangoktól mentes értelmét.
<P>
Szimbolikus jelentéssel bír, hogy a múlt év december 15-én, abban az időszakban, amikor az új Bizottság megalakításán dolgoztunk, 17 európai ország ötszázezer polgára petíciót nyújtott be, amelyben arra kérték az Európai Unió intézményeit, hogy döntéseik során mindenkor vegyék figyelembe az Alapjogi Chartát a minden embert megillető egyenlő méltóság eszméje alapján.
<SPEAKER ID="152" NAME="Diogo Feio" AFFILIATION="PPE">
írásban. - (PT) Az új Bizottság mellett szavaztam, mivel tisztában vagyok a Bizottság Európai Unióban betöltött szerepének a fontosságával, és azzal az egyre nagyobb szerepével, amelyre a jogalkotási kezdeményezések benyújtásával tett szert. Portugál állampolgárként szeretném kifejezni abbéli örömömet, hogy a Bizottság elnöki székében ismételten honfitársam, José Manuel Durão Barroso ülhet, aki az előző ciklus során is bebizonyította rátermettségét.
<P>
Ismervén a közelmúltban felszínre került nehézségeket, ugyanakkor reménykedve tekintve egy jobb jövő felé az Európai Unió és az európai projekt számára, sok sikert kívánok neki és csapatának.
<SPEAKER ID="153" NAME="José Manuel Fernandes" AFFILIATION="PPE">
írásban. - (PT) Tekintettel a szubszidiaritás elvére, valamint különböző tagállamok képviseletére és egyenlő jogaira, szeretném hangsúlyozni a Európai Bizottság tagjai közötti felelősség- és hatáskörmegosztás fontosságát. Mivel a tagállamok között egyre szorosabb az együttműködés és mivel megnőtt az Európai Unió globális intervenciós képességének jelentősége, nincs értelme felosztani a különböző stratégiai és politikai döntéseket az európai intézmények között.
<P>
Valamennyi új biztos meghallgatására sor került az Európai Parlament előtt, amelynek keretében a jelöltek kifejthették elvárásaikat és ismertethették a hatáskörükbe tartozó projekteket. Mindannyian hangsúlyozták az Európai Bizottság hatáskörei és portfóliói közötti felelősségmegosztás fontosságát. Ez a szemlélet ahelyett, hogy a biztosok alkalmatlanságát hangsúlyozná vagy a prezidencializmusra utalna, erősíti az együttdöntés szellemét, amelyet az együttműködni kész - az Európai Unió megszilárdítása érdekében hathatós párbeszédre képes - vezetőség is támogat. A fentiekre tekintettel az állásfoglalási indítvány ellen szavaztam.
<SPEAKER ID="995" NAME="João Ferreira" AFFILIATION="GUE/NGL">
írásban. - (PT) Az Egységes Európai Baloldal/az Északi Zöld Baloldal Képviselőcsoportja által előterjesztett állásfoglalás tartalmazza azokat a fontos szempontokat, amelyek alapján méltattuk a Parlamentnek bemutatott biztosok testületét, ugyanakkor ismertet néhány alapvető okot arra, hogy miért nem szavaztunk a Bizottságra: ez részben a Bizottság elnöke által bemutatott program miatt történt így - amit természetesen a biztosok többsége fenntartások nélkül magáénak érez, és védelmébe vett a Parlament előtt zajlott meghallgatásokon -, mivel e program a korábbi ciklusban már megbukott neoliberális politikát viszi tovább; másrészt amiatt, mert ezt az összetételű Bizottságot választották meg a program megvalósítására, olyan stratégiát követve, amelyből nem következnek majd a politikai irányvonalat érintő szükséges változtatások - a nagyobb társadalmi igazságosság megteremtése, a munkahelyteremtés és a szegénység felszámolása érdekében -, és amely ehelyett olyan veszélyes elemeket tartalmaz, amelyek még tovább súlyosbítják majd ezeket a létező problémákat. Összegezve, az az Európa, amelyért harcolunk - az igazságosság, a társadalmi fejlődés, a gazdasági és társadalmi kohézió, a szuverén államok közötti, egyenlő jog mellett történő együttműködés Európája -, az az Európa, amely támogatja a békét, még elég messze van, ha az új Bizottság által javasolt irányvonal mezsgyéjén haladunk.
<SPEAKER ID="154" NAME="Nuno Melo" AFFILIATION="PPE">
írásban. - (PT) Néhány héttel a biztosok meghallgatása után nem lenne helyénvaló megkérdőjelezni a biztosok testületének rátermettségét, miután a különböző parlamenti bizottságokban hosszú órákon át adott kifogástalan válaszokat az alkalmazandó politikákkal kapcsolatban. Itt az ideje, hogy az Európai Uniónak egy legitim Bizottsága legyen, amely képes válaszokkal előállni napjaink nehéz eseményeire.
<SPEAKER ID="155" NAME="Nuno Teixeira" AFFILIATION="PPE">
írásban. - (PT) A Parlament és Bizottság az Európai Unió legfontosabb problémáira fog koncentrálni, többek között a válság okozta károk visszafordítására a gazdaság és a foglalkoztatottság helyreállítása révén, a tagállamok költségvetéseinek kiegyenlítésére, valamint a 2013 utáni időszakra vonatkozó pénzügyi keret megvitatására, különös tekintettel a kohéziós politikára.
<P>
Volt alkalmam megkérdezni a regionális politikáért felelős biztost, Johannes Hahn urat arról, hogy milyen érdekek fűzik a legkülső állandó pénzügyi támogatására vonatkozó egyedi program megteremtéséhez.
<P>
Megismertettem egy, a strukturális alapok odaítélésére kidolgozott, az eddiginél sokkal rugalmasabb rendszerről szóló javaslattal, amely alapján azok az "átalakulóban levő” régiók is támogatáshoz jutnának, amelyek "konvergencia”, valamint a "versenyképesség és foglalkoztatás” célkitűzés csapdájában vergődnek.
<P>
A szakértelméről és eltökéltségéről számot adó biztosjelölt felkészültnek bizonyult ezekben a kérdésekben, ami számomra azt jelenti, hogy a jó szándékának és érzékenységének köszönhetően vélhetően a legkülső régiók, például Madeira, sem szorulnak háttérbe a jövőben.
<P>
Bizalmat szavaztam az új, José Manuel Barroso vezette Bizottságnak, mivel összességében kiváló szakmai felkészültségről és komolyságról tettek tanúbizonyságot, emellett képesek lesznek megbirkózni az Európai Uniót érintő kihívásokkal anélkül, hogy megfeledkeznének az EU az alapvető értékekről: a szolidaritásról és a területi kohézióról.
<SPEAKER ID="157" NAME="Zigmantas Balčytis" AFFILIATION="S&amp;D">
írásban. - (LT) Habár elfogadtuk az új Európai Bizottság összetételét, nem szabad megfeledkeznünk arról, hogy nem minden kételyt oszlattunk el a biztosjelöltekkel kapcsolatban. A Bizottság intézkedéseinek keretrendszeréből és az egyéni jelöltek programjaiból egyaránt hiányzik a társadalmi dimenzió. Az a benyomásom, hogy a célkitűzések és feladatok megalkotásának fő szempontjai Európa nemzetközi szerepének megszilárdításán alapulnak, míg az polgáraink jogai és reményei, valamint a szociális védelem kérdése háttérbe szorul. Az S&D képviselőcsoport támogatja a Bizottságot. Válságos gazdasági és pénzügyi időszakot élünk, a munkanélküliség mértéke az egekbe szökött, és a polgárok kiábrándultak Európából, mégis, az Európai Parlament és általában véve Európa nem válhat olyan hellyé, ahol a megosztottság az úr. A legfontosabb dolog most az, hogy ezekre a legfontosabb politikai kérdésekre koncentráljunk azért, hogy mielőbb véget vessünk az Európában eluralkodó bizonytalanságnak, és hogy gyorsan és hatékonyan megoldjuk meg a nehézségeket, a pénzügyi-gazdasági válsággal és a munkanélküliséggel kapcsolatos legsürgetőbb problémákat.
<SPEAKER ID="158" NAME="Bastiaan Belder" AFFILIATION="EFD">
írásban. - (NL) A második Barroso-Bizottság összetétele nagyon vegyes. Az elmúlt hetekben néhány nagyon erős, és néhány harmatgyenge teljesítményű jelöltet is megismerhettünk. Ez semmiképpen sem könnyíti meg azt, hogy a Bizottságot egy egységként értékeljük. Ezt a kettős érzést az is fokozza, hogy néhány biztosjelölt bolondot csinált az Európai Parlamentből a meghallgatások során. Célkitűzéseiket olykor még most is homály fedi!
<P>
A hollandiai Megújult Politikai Párt (SGP) úgy döntött, hogy az Európai Parlamentben tartózkodik a szavazás alatt. Ezzel szerettünk volna hangot adni a Bizottsággal szembeni ambivalens érzésünknek. A háttérben azonban más okok is állnak. Az egyik biztos személye, aki az alelnöki posztot is betölti, súlyos aggodalmakra ad okot. Ashton bárónő abban a kétes "megtiszteltetésben” részesült, hogy ő lehet az első uniós tisztviselő, aki a Bizottságban és a Miniszterek Tanácsában is pozíciót kapott. Nem támogathatjuk ezt az indokolatlan, és intézményi szempontból kockázatos játékot. Ashton bárónő egyetlen alkalommal sem bizonyította, hogy képes lenne megbirkózni a pozíciójával járó nyomással. Ő a leggyengébb láncszem a Bizottságban, aki soha nem mutatta jelét annak, hogy valóban hozzáértő lenne külügyi kérdésekben. Így hát félelmekkel nézünk elébe a 2010-2014-es időszaknak.
<SPEAKER ID="159" NAME="Sebastian Valentin Bodu" AFFILIATION="PPE">
írásban. - (RO) Új Bizottság alakult, amely nehéz időszakban vállalta megbízatását, de olyan szakértőkből áll, akik vállunkra veszik mind a 27 tagállam felelősségeit. A Lisszaboni Szerződés átrendezte a hatásköröket, és megköveteli a Bizottságtól, hogy alkalmazkodjon az új helyzethez. Következésképpen az Európai Unió új, kényes szituációba került, amely teljesítőképességet, stabilitást és lendületet követel meg, ha következetes politikákra irányuló javaslatokra és azok végrehajtására kerül sor.
<P>
Új pénzügyi szemléletet kell magunkévá tennünk, amelyekhez a Bizottságnak ésszerű intézkedésekkel, az ágazatok megreformálására és az ágazatokra vonatkozó új szabályok felállításával kell reagálnia, kezdve a gazdasággal.
<P>
Valamennyi tagállam magán viseli a pénzügyi válság következményeit. A Görögország által megkongatott vészharang hangját mindenhol hallani, a szilárd gazdasági folyamatokkal jellemezhető tagállamokban is, és ott is hallatszik, ahol minden szinten költségvetési hiánnyal küzdenek. Egy stabil, hathatósan felügyelt, valamennyi tagállamban alkalmazott gazdaságpolitika lehetőséget kínál egy súlyos, uniós szintű egyensúlyhiány kialakulásának elkerüléséhez, és hogy a második szakaszban jótékony hatásokat is élvezhessünk. Az Európai Unió intézkedéseitől azt várjuk, hogy megoldásokat találjanak a válsággal kapcsolatos problémákra, és hogy kreatív módon helyreállítsák a tagállamok stabilitását. Más szóval megszüntessék a hiányt, megelőzzék a gazdasági egyenlőtlenségek kialakulását, ugyanakkor megszilárdítsák a gazdaságot.
<SPEAKER ID="994" NAME="Sophie Briard Auconie" AFFILIATION="PPE">
írásban. - (FR) A Parlament három legnagyobb képviselőcsoportjának képviselőihez hasonlóan én is elfogadtam Barroso elnök úr által bemutatott biztosok testületének kinevezését. Összességében tapasztalt, különböző háttérrel rendelkező, egymás szaktudását jól kiegészítő biztosokat jelöltek a posztokra. 2014-ig kereszténydemokraták, liberálisok és szocialisták dolgoznak együtt a testületben, politikai és földrajzi különbségeit félretéve, hogy a közös európai érdeket szolgálják. A parlamenti képviselők is eredményesen végezték munkájukat az elmúlt három hétben: megfelelően mérték fel a jelöltek képességeit a meghallgatási eljárások során. Mindezek után kötelességünk támogatni az új Bizottságot, amelytől ezek után joggal várjuk el, hogy elszántan vigye keresztül intézkedéseit az Európai Unió fejlődése érdekében. Minden nap meg kell csillogtatnia az európai projektben rejlő többletértékeket az európai polgárok előtt.
<SPEAKER ID="993" NAME="Maria Da Graça Carvalho" AFFILIATION="PPE">
írásban. - (PT) Ebben az Európa-szerte tapasztalható kritikus pénzügyi, gazdasági és társadalmi időszakban fontos, hogy erős Bizottságunk legyen, amely célratörő és merész programmal áll elő az energiabiztonság, a klímaváltozás, és a tudományos kutatások és az innováció terén.
<P>
A Bizottság új összetétele, ezen belül a kifejezetten az éghajlat-politikáért felelős portfólió, valamint az innováció és kutatás témáját összefogó portfólió létrehozása meggyőznek arról, hogy nagyra törő tervekkel átszőtt, hiteles európai stratégiát láthatunk a 2020-ig tartó időszakban.
<P>
Ez az új Bizottság, amely a nagyobb társadalmi igazságosság megteremtését tűzte ki célul, Barroso elnök úr vezetésével és a fent említett területeket lefedő portfóliókkal az erőforrások hatékony felhasználása és az innováció előmozdítása révén a gazdasági fellendülés motorjává válhat.
<P>
Üdvözlöm az új biztosi testületet és Barroso elnök urat, és gratulálok nekik a szavazáson elért eredményükhöz. Az előző Bizottsághoz képest sokkal nagyobb parlamenti támogatásnak örvendhetnek, ami nyilvánvalóan alátámasztja azt, hogy szükség van a Parlament és a Bizottság közötti új intézményi együttműködés megteremtésére, hogy így a világvezető szerepet betöltő Európai Unió nevében egyre egységesebben szólalhassanak meg.
<SPEAKER ID="160" NAME="Françoise Castex" AFFILIATION="S&amp;D">
írásban. - (FR) A Szocialisták és Demokraták Progresszív Szövetsége európai parlamenti képviselőcsoportjának többi francia képviselőihez csatlakozva én is a Bizottság ellen szavaztam. A biztosok többsége az Európai Unió liberális vonulatát képviseli, amit nem fogadhatunk el. Vannak köztük olyanok is, akiknek nincs saját elképzelésük sem Európa jövőjét, sem a saját jövőjüket illetően. Egy dolog biztos: a leendő biztosok egyike sem elkötelezett az általunk vallott fontos érdekek iránt. Milyen stratégiát követve lábalhatunk ki a válságból? Hogyan kellene reagálnunk a társadalmi folyamatokat és klímaváltozást érintő vészhelyzetre? Hogyan éleszthetjük újjá az európai projektet? Mivel nem kaptunk megfelelő válaszokat ezekre a kérdésekre, ezért nem adhatunk felhatalmazást az Európai Bizottságnak, így ellene szavaztunk. Úgy hiszem, hogy ha a Bizottság nem tudja teljesíteni ezeket a célkitűzéseket, akkor új jövőt sem adhat az európai polgároknak, és nem erősítheti meg az Európai Unió nemzetközi pozícióját. Ilyen feltételekkel nem támogathatjuk az új Bizottságot. Természetesen ettől függetlenül a következő öt évben a Bizottság javaslatain kell majd dolgoznom, mindazonáltal szavazatommal szeretném kifejezni azt a bizalmatlanságot és politikai éberséget, amellyel a Bizottság munkáját fogom szemlélni a következő ciklusban.
<SPEAKER ID="992" NAME="Nessa Childers" AFFILIATION="S&amp;D">
írásban. - A Szocialisták és Demokraták Képviselőcsoporttal együtt nagyon meg vagyok elégedve a Bizottság végleges összetételével. Különösen a környezetvédelmi és energiaügyi biztosok munkája lesz döntő az elkövetkező években Európa fejlődésére nézve. Elégedett vagyok, hogy Barroso elnök úr a megfelelő képviselőket választotta ki a Bizottságba.
<SPEAKER ID="161" NAME="Nikolaos Chountis" AFFILIATION="GUE/NGL">
írásban. - (EL) A leendő biztosok testülete ellen szavaztam, mivel ugyanazt a neoliberális politikai meggyőződést vallják, amely az Európai Uniót ebbe a szerteágazó válságba és nagymértékű egyenlőtlenségbe taszította. Támogatják a Lisszaboni Szerződést és az EU 2020 stratégiát, amely megerősíti a piacok szuverenitását, növeli a munkanélküliséget és a bizonytalan munkahelyek számát, szétaprózza a társadalombiztosítási rendszert és korlátozza a demokratikus és a szociális jogokat. Az átláthatatlan eljárások és a demokratikus deficit növeli az Európai Unió polgárainak bizalmatlanságát, és súlyosbítja az európai intézményekkel szemben érzett gyanakvást, amit a nemrégiben lezajlott európai parlamenti választások nagyon alacsony részvételi aránya is tükröz. Ha a Bizottság ezt a politikát folytatja, az európai polgárok teljesen kiábrándulnak az Európai Unióból. Az Európai Baloldal a ciklus során ellenzékként lesz jelen a Parlamentben, és csatlakozik minden munkás- és társadalmi megmozduláshoz, hogy síkra szálljon a fiatal generációk demokratikus, szociális, feminista, ökologikus és békeszerető Európájának megteremtéséért.
<SPEAKER ID="162" NAME="Carlos Coelho" AFFILIATION="PPE">
írásban. - (PT) Gratulálok Barroso elnök úrnak a lezárult ciklus során végzett munkájáért, és azért, hogy megérdemelten újra elláthatja az Európai Bizottság elnöki feladatait. Remélem, hogy a Parlament és a Bizottság képes lesz szorosan együttműködni és tiszteletben tartani egymás hatásköreit és előjogait azért, hogy különleges partneri viszony alakuljon ki a két intézmény között, ahogyan azt Barroso elnök úr elővetítette politikai programjában. Biztos vagyok abban, hogy az elnök úr valóra váltja a Parlament előtt tett ígéreteit, aminek eredményeképpen felülvizsgált keretmegállapodás születik majd. Csak így lesz esély az európai integráció végrehajtására, amelynek elsődleges célkitűzése az európai polgárok jogainak védelme.
<P>
A biztosok meghallgatása mindig nagyon fontos esemény, hiszen ilyenkor mutatkozik meg az európai demokrácia valódi mélysége. A Parlament élt hatáskörével és a meghallgatási folyamat méltóságteljesen, mélyrehatóan és átláthatóan zajlott le. Hiszem, hogy a második Barroso-Bizottság erősebb és felkészültebb lesz politikai kérdésekben, mint az előző volt. Remélem, hogy tagjai összetartanak, és megfelelően látják el biztosi feladataikat egy olyan időszakban, amikor mindenki a gazdaság fellendülésétől és munkahelyteremtéstől vár segítséget.
<SPEAKER ID="163" NAME="Mário David" AFFILIATION="PPE">
írásban. - (PT) Az új, Barroso vezette Bizottságot az Európai Parlament többsége megszavazta. Természetesen én is mellette szavaztam. Nem csupán tudatos döntés volt ez a részemről, hanem elkötelezettségem és bizalmam jele is. Véleményem szerint a biztosok testülete - a tagok tapasztalata alapján - sokkal nagyobb politikai kapacitással bír, és olyan garanciákat vállal, amelyek segítségével biztosan és eltökélten küzdhet meg az Európai Unió előtt álló kihívásokkal: a napjainkban tapasztalható gazdasági világválsággal és annak súlyos társadalmi és gazdasági következményeivel, különösen a munkanélküliséggel; biztonsági problémákkal, a terrorizmus elleni küzdelemmel; Európa nemzetközi pozíciójának megerősítésével (amelyhez aktívabb közös kül- és biztonságpolitikára van szükség); a klímaváltozás elleni küzdelemmel; és az európai szociális modell megőrzése érdekében a gazdasági versenyképesség fenntartásával. A José Manuel Barroso által felvázolt realisztikus és célratörő program, amelyhez az Európai Parlament is hozzájárulását adta, most végre megvalósítható, hogy 500 millió európai polgár javára váljon. Sok szerencsét kívánok az Európai Bizottság elnökének és a biztosoknak!
<SPEAKER ID="164" NAME="Marielle De Sarnez" AFFILIATION="ALDE">
írásban. - (FR) Szeptemberben a MoDem párt képviselői nem szavazták meg Barroso elnök úrnak a Bizottság élére történő kinevezését, mivel az eddigi tevékenysége alapján nem javasolták újraválasztását. És ma sem szavazták meg a biztosok testületét, mivel sok olyan jelölt volt, akiben a meghallgatásuk során nem láttuk a törekvést, és így kicsi az esély arra, hogy ez a Bizottság az elvárásoknak megfelelően kellően erős lesz. Most sajnos úgy látszik, hogy az új Bizottság nem fog tudni megbirkózni a rá háruló feladattal. Az első kételyek még decemberben, a koppenhágai csúcson merültek fel, amikor Európa képtelen volt egységes állásfoglaláspontot képviselni. Ezek tovább erősödtek azzal, hogy Ashton bárónő januárban nem tett látogatást Haitin az európai szolidaritás kifejezése érdekében, illetve nem vett részt a montreali donorkonferencián, ahol a jelenlétére szükség lett volna ahhoz, hogy összehangolja az Európai Unió és a tagállamok segélyeit. Most, februárban pedig az, hogy Görögország kiszolgáltatott helyzetbe került a spekulánsok miatt, és a Bizottság nem képes megbízható vészforgatókönyvvel előállni, természetesen minden kételyt igazol. Ezekből az okokból kifolyólag a MoDem megválasztott képviselői nem szavaztak bizalmat a második Barroso-Bizottságnak.
<SPEAKER ID="165" NAME="Martin Ehrenhauser" AFFILIATION="NI">
írásban. - (DE) Az Európai Unió elkötelezett támogatójaként nem adhatom le a voksomat az Európai Bizottság mellett. A nemzeti pártok és kormányzati hivatalok átláthatatlan döntései miatt határoztam így. A javasolt EU-biztosok nem független és tapasztalt politikusok, ahogyan az a fiatal polgárok jogosan elvárnák. Mi több, a kiválasztási folyamat során semmiféle feltételt nem szabtak a szaktudásukra vonatkozóan. Az, hogy az osztrák biztos, Johannes Hahn jelölése és portfóliójának meghatározása között mindössze négy hét telt el, ékes bizonyítéka annak, hogy hozzá nem értők vannak a Bizottságban. Az EU reformszerződésének és a Lisszaboni Szerződés hatálybalépésének ellenére az Európai Parlament még mindig nem szavazhat egyéni biztosokra, és nem vonhatja meg a bizalmat tőlük. Itt elsősorban a francia és a spanyol európai biztosokra gondolok. Ez az Európai Bizottság nem a demokrácia és a kijózanodás megtestesítője, hanem ugyanazon az úton fog továbbhaladni, amely válságba vitt bennünket.
<SPEAKER ID="166" NAME="Göran Färm, Anna Hedh, Olle Ludvigsson, Marita Ulvskog és Åsa Westlund" AFFILIATION="S&amp;D">
írásban. - (SV) Tavaly ősszel Barroso elnök úr ellen szavaztunk, mivel úgy láttuk, nem osztja véleményünket a megfelelő munkakörülmények, az egyenlőség és a fenntartható társadalomba való átmenet fontosságáról. Ma leadott szavazatunk a biztosok testületét alkotó 26 személynek szól.
<P>
Barroso elnök úr újbóli kinevezése előtt világosan kifejtettük követeléseinket a munkavállalók kiküldetéséről szóló irányelv felülvizsgálatára vonatkozóan. Az elnök úr engedett a nyomásnak és először ismerte el, hogy voltak problémák az Európai Unió Bíróságának bizonyos döntéseivel, többek között a Laval-ügy kapcsán. Arra is ígéretet tett, hogy olyan rendelettel fog előállni, amellyel minél hamarabb orvosolhatók lesznek majd ezek a problémák. Ez lényeges változást hozott az elnök megítélésében, de ahhoz nem volt elegendő, hogy támogassuk kinevezését.
<P>
Ma a Bizottság egészére tesszük le voksunkat, és reméljük, hogy egyes biztosok - akik kulcspozícióba kerültek a foglalkoztatási válság megoldása, a pénzügyi piacok szabályozása és az alapvető szakszervezeti jogok védelme érdekében - kitűnnek majd munkájukkal. Rendkívül pozitív fordulatnak tartjuk, hogy Barnier és Andor biztos világosan kifejezte, problémák vannak azzal, ahogyan az Európai Unió Bírósága a munkavállalók kiküldetéséről szóló irányelv rendelkezéseit értelmezi. Kifejtették, hogy készek megtenni a szükséges módosításokat az európai jogszabályokban.
<SPEAKER ID="167" NAME="Diogo Feio" AFFILIATION="PPE">
írásban. - (PT) Örömmel fogadtam a Lisszaboni Szerződésnek azt a rendelkezését, amely lehetővé teszi az eddigi biztosok újraválasztását. Ezzel a megközelítéssel minden vélemény érvényre jut a Bizottság által létrehozott folyamatokban és projektekben.
<P>
Sajnálom, hogy a parlamenti meghallgatások során nehézségek merültek fel, ami végül is az egyik jelölt visszavonásával járt, és nagyon remélem, hogy a jövőben sokkal kevesebb hasonló incidens történik majd.
<P>
Megítélésem szerint a biztosjelöltek parlamenti meghallgatására elfogadott módszer az európai integráció érdekeit szolgálja, hiszen a viták átláthatóbbak és ily módon megállapítható, hogy a jelöltek valóban alkalmasak-e a számukra kijelölt poszt feladatainak ellátására. Mindazonáltal szeretnék javaslatot tenni amellett, hogy a meghallgatásokat erőpróbát jelentő, ugyanakkor barátságos légkörben folytassuk le, mivel az európai parlamenti képviselőknek nem szabadna elragadtatni magukat, és a meghallgatásokat indokolatlan támadások és konfrontáció színhelyévé tenni.
<P>
Remélem, hogy a Bizottság hatékonyabb jogszabályi hátteret teremt, tisztelni fogja a szubszidiaritás elvét, és minél hamarabb megtalálja azt a központi politikai álláspontot, amely segít megbirkózni a gazdasági válság nehézségeivel.
<SPEAKER ID="168" NAME="José Manuel Fernandes" AFFILIATION="PPE">
írásban. - (PT) Ebben a gazdaság fellendülés tekintetében igen fontos időszakban a José Manuel Durão Barroso vezette Bizottság tapasztalata és sokoldalúsága, valamint a Parlamentben meghallgatott biztosok elkötelezettsége, hozzáértése, illetve a legfontosabb európai ügyek elismerése döntő szerepet játszik majd abban, hogy egységes, társadalmi egyenlőségen alapuló Európában élhessünk, amely kivívja magának vezető szerepét a klímaváltozás elleni küzdelemben, és a tudományos kutatási és innovációs törekvések támogatásával megerősíti vállalkozásaink versenyképességét a piacokon.
<P>
Egy olyan csoport újonnan támasztott elvárásait szeretném hangsúlyozni, amely nagy becsben tartja a tagállamok kulturális sokszínűségét és nemzeti identitását. A Lisszaboni Szerződés életbelépésével hatályba lépő új intézményi kapcsolatokat és a mai társadalmak fejlődése elé gördülő akadályokat figyelemmel kísérve hiszem, hogy ezzel a Bizottsággal az Európai Unió képes lesz megerősödve átformálni a jelenlegi gazdasági, társadalmi és politikai keretrendszert nem csupán európai, de világszinten is.
<SPEAKER ID="169" NAME="Ilda Figueiredo" AFFILIATION="GUE/NGL">
írásban. - (PT) Az Európai Bizottság ellen szavaztunk, mivel nem értünk egyet programjával, mint ahogy a lezajlott meghallgatások alapján kiosztott posztok többségével, valamint magának a Lisszaboni Szerződésnek a célkitűzéseivel és tartalmával sem, amelynek a védelmére a Bizottság ígéretet tett.
<P>
Valóban igaz, hogy az Európai Bizottság az Európai Unió egyik legfontosabb intézménye, mint ahogy az is, hogy a biztosok testületének tagjait a tagállamok jelölik. Mivel a kormányok többsége jobboldali konzervatív vagy szociáldemokrata, amelyek hasonló politikát folytatnak, nem meglepő, hogy az Európai Bizottság is ilyen irányba halad: egyre mélyebben átszövik a neoliberális, militarista és föderalista politikák. Gyakorlatilag semmilyen választ nem kapunk azokra a fontos gazdasági és társadalmi problémákra, amelyekkel a munkavállalók és a polgárok szembesülnek.
<P>
Mi egy másik Európáért harcolunk, igazságosságért és társadalmi fejlődésért, ahol a gazdasági és társadalmi kohézió valóság és a szuverén, egyenlő jogokkal rendelkező, békében élő, és közös célkitűzésekért munkálkodó tagállamok közösen tesznek a jövőért.
<SPEAKER ID="170" NAME="Robert Goebbels" AFFILIATION="S&amp;D">
írásban. - (FR) A második Barroso-Bizottság mellett szavaztam. A 2009. júniusi európai parlamenti választások óta az Európai Unió politikai vákuumban volt. A helyzetet azóta súlyosbította a Lisszaboni Szerződés késleltetett hatálybalépése. Égető szükségünk van egy új, tevékeny Bizottságra, lévén az egyetlen olyan európai intézmény, amelynek hatáskörébe tartozik jogalkotási javaslatok előterjesztése. Jeleva biztos asszony kivételével - akinek visszavonták jelölését - mind a 26 képviselő megkapta az Európai Parlament képviselőinek támogatását. Nem is lett volna értelme az elutasításnak. Következésképpen a Bizottság kinevezésére irányuló szavazás merő formalitás volt, adminisztratív megerősítése egy már "lejátszott mérkőzésnek”. Bár az új Bizottság mellett szavaztam, ez nem jelenti azt, hogy feltétlen politikai támogatásomról biztosítom a Bizottságot, amelyet természetesen politikai kezdeményezései szerint fogok a jövőben megítélni.
<SPEAKER ID="171" NAME="Sylvie Goulard" AFFILIATION="ALDE">
írásban. - (FR) Annak ellenére, hogy a testületbe számos nagy tudású biztos került be, két okból a Bizottság kinevezése ellen szavaztam. A gazdasági és monetáris problémák (például a Lisszaboni Szerződés kérdése és az eurózóna felülvizsgálata) fényében nyilvánvaló, hogy az előző Bizottság megbukott. Az Európai Unió külső képviseletét tekintve pedig Catherine Ashton nem rendelkezik a megfelelő készségekkel és elkötelezettséggel, hogy Európát képviselje, mint ahogyan azt a Haitin történt tragédia kapcsán tapasztalhattuk. Tagja volt Blair-kormánynak, amely a nemzetközi jogokat megsértve megszállta Irakot és mentességet harcolt ki magának az Európai Unió Alapjogi Chartája alól.
<SPEAKER ID="172" NAME="Mathieu Grosch" AFFILIATION="PPE">
írásban. - (DE) A Bizottság mellett szavaztam, mert bízom abban, hogy különösen az új kinevezésekkel, sikeresen végzi majd el munkáját. Kielégítőnek tartom a Bizottság és a Parlament között lezajlott tárgyalások kimenetelét is. Nagyon fontos, hogy a Bizottság ne kapjon korlátozás nélküli felhatalmazást a következő öt évre, hanem időről időre ellenőrizzék tevékenységét.
<P>
Különösen lényeges, hogy a Bizottság a különböző területek politikáját egységes mederbe terelje - értem ezalatt a környezetvédelmi, társadalmi és gazdasági folyamatokat -, és hogy olyan kommunikációt alakítson ki, amely lehetővé teszi, hogy az európai politika átláthatóbbá és érthetőbbé váljon a polgárok számára.
<SPEAKER ID="173" NAME="Sylvie Guillaume" AFFILIATION="S&amp;D">
írásban. - (FR) Barroso elnök úr Bizottsága ellen szavaztam, mivel a társadalmi reformok előmozdítása tekintetében a Bizottság nem felel meg az elvárásaimnak - a társadalmi kérdések átstrukturálására azért van szükség, hogy Európa kikerüljön a gazdasági válságból. Világos, hogy ez a Bizottság nem képvisel proaktív, erős politikai tervek megvalósítására törekvő erőt, és a programjában megfogalmazott Európa fényévekre áll attól, amelyet én annyira szeretnék látni. Ez a Bizottság rosszul meghatározott portfólióinak és meggyengült befolyásának köszönhetően nem rendelkezik a cselekvéshez szükséges eszközökkel, és inkább a nemzeti érdekek megőrzését fogja szem előtt tartani az európai érdekek kárára.
<SPEAKER ID="174" NAME="Ian Hudghton" AFFILIATION="Verts/ALE">
írásban. - Az új biztosi testület mellett szavaztam. Skócia - az általam képviselt nemzet szempontjából - az új Bizottságnak jelentős kihívásokkal és problémákkal kell megküzdenie. A közös halászati és agrárpolitika megreformálásának közeledtével szeretném felhívni a biztosok figyelmét arra, hogy tartsák szem előtt Skócia legfőbb érdekeit az új szabályozás kidolgozása során, azért, hogy a skót part menti és vidéki közösségek társadalmi és gazdasági szempontból is a fejlődés útjára léphessenek. Mivel az energiatermelést tekintve Skóciában nagy lehetőségek rejlenek, különösen a megújuló energiaforrások terén, ezért a Bizottságnak úgy kell rangsorolnia projekteket és kezdeményezéseket, hogy Skócia a tiszta, zöld energia egyik jelentős "forrásává” válhasson.
<P>
Egy, az EU-t támogató párt tagjaként remélem, hogy ez a Bizottság visszaállítja a skót népnek az EU-ba vetett hitét, amit sok skót már elveszített, többek között Skóciának a sikertelen közös halászati politikával kapcsolatos tapasztalatainak közvetlen eredményeként.
<SPEAKER ID="991" NAME="Cătălin Sorin Ivan" AFFILIATION="S&amp;D">
írásban. - (RO) A második Barroso-Bizottság kap elsőként lehetőséget arra, hogy a Lisszaboni Szerződés hatálybalépése után megkezdje munkáját az Európai Parlamenttel karöltve, amely kiterjesztett hatáskörökkel sokkal aktívabban vesz majd részt a jogalkotási folyamatokban. A szavazás eredménye alapján egy olyan biztosi testületet neveztünk ki a feladatok ellátására, amelynek szereplése nem ment zökkenőmentesen, mint ahogyan az a bolgár biztos jelölése, majd visszahívása kapcsán is nyilvánvalóvá vált. A testület összetételének sikeres megváltozása tulajdonképpen az Európai Parlament és az S&D képviselőcsoport érdeme. Ugyanakkor hiszem, hogy a leghelyesebben jártunk el azzal, hogy a Bizottság mellett szavaztunk, mert egy olyan időszakban vagyunk, amikor e döntés halogatása miatt csak még kényelmetlenebb helyzetbe kerülne az Európai Unió, és az alkalmatlansággal kapcsolatos vádak megalapozottak lennének. Az a legfontosabb, hogy az új Bizottság a lehető leghamarabb munkához lásson és felvegye a már hét hónapja aktívan tevékenykedő Európai Parlament által diktált iramot. Remélhetőleg hatékony együttműködést tudunk kialakítani, amelynek keretében a célkitűzések és a cselekvési tervek konkrétabbá válnak, mint a meghallgatások során.
<SPEAKER ID="990" NAME="Danuta Jazłowiecka" AFFILIATION="PPE">
(PL) Tartózkodtam a szavazás során, mivel úgy vélem, hogy a sok kiváló biztosjelölt mellett néhányan gyenge vagy igen gyenge programmal mutatkoztak be. Elfogadhatatlannak tartom, hogy olyan személyeket nevezzenek ki az európai diplomácia élére, olyan személy töltse be a gazdasági és monetáris ügyi vagy foglalkoztatási és szociális ügyi biztos hivatalát, akiknek nincs meg az e tisztségek betöltéséhez szükséges szakképzettségük. Nem szabad megfeledkezni arról, hogy a válság még nem ért véget, és még mindig azon munkálkodunk, hogy kilábaljunk ebből a helyzetből. Európa nem engedheti meg magának, hogy olyan biztosok képviseljék az érdekeit, akik csak most ismerkednek meg tevékenységi területükkel. Meglepett, hogy az Európai Bizottság elnöke azután, hogy már túl van egy ötéves cikluson, amelynek során rengeteg tapasztalatra tett szert, ilyen gyenge biztosjelöltekre tett javaslatot. Őszintén szólva legszívesebben a Bizottság ellen szavaztam volna a tapasztalatlan biztosjelölteket látva, de bízom a szakavatott jelöltekben, mint amilyen a lengyel jelölt, Janusz Lewandowski is. Tartózkodásom ellenére sok sikert kívánok az egész Bizottságnak, mivel ez a legfontosabb minden európai polgár számára.
<SPEAKER ID="175" NAME="Tunne Kelam" AFFILIATION="PPE">
írásban. - A biztosok testületére szavaztam, amellyel elsősorban az Európai Bizottság elnökébe vetett bizalmamat szerettem volna kifejezni. A Bizottság összetétele közel sem tökéletes. A külügyi és biztonságpolitikai főképviselő személyét problémásnak tartom, mivel nincs elég tapasztalata e téren, ráadásul nincsenek pontos elképzelései arról, hogy hogyan kell irányítani az Európai Unió kül- és biztonságpolitikáját. Mindazonáltal nagyon fontosnak tartom, hogy a Bizottság teljes vállszélességgel lásson neki feladatainak, mint ahogyan azt is, hogy az Európai Parlament széles körben támogassa ezt a munkát, mivel a Bizottság és a Parlament a legnagyobb szövetségesei egymásnak az európai közös politikák formálásában.
<SPEAKER ID="989" NAME="Alan Kelly" AFFILIATION="S&amp;D">
írásban. - Minden jót kívánunk az új Bizottságnak! A biztosoknak rengeteg fontos feladattal kell megbirkózniuk, és abban mindannyian egyetértünk, hogy ezek közül az egyik a munkahelyteremtés lesz. Ez az az alappillér, amely alapján a Bizottság munkáját megítélhetjük. Legyünk őszinték: sok tagállam a gazdasági összeomlás előtt áll. A Bizottság feladata az lesz, hogy visszafordítsa ezt a helyzetet és jól működő szociális piacgazdaságot hozzon létre, amelyben az EU a gazdasági élet minden területén világvezető szerepet tölt be. Remélem, hogy az ír biztos, Geogheghan Quinn asszony, a kutatás-fejlesztési tárca élén vezető szerepet tölt majd be az új Bizottságban. Biztos vagyok abban, hogy kulcsszerepet fog játszani az európai fellendülésben, amihez sok sikert kívánok neki!
<SPEAKER ID="176" NAME="Morten Løkkegaard" AFFILIATION="ALDE">
írásban. - (DA) Elnök úr! Barroso elnök úr méltán kapott sok dicséretet az új biztosok kiválasztását illetően.
<P>
Szeretném egy nagyon nagy hibára felhívni a figyelmet, amely az új Bizottsággal kapcsolatban merült fel: nincs új kommunikációs biztos. Egyszerűen MEGSZŰNT a pozíció, most, amikor az Európai Unióban minden eddiginél nagyobb szükség van jól átgondolt és összehangolt kommunikációs politikára.
<P>
Néhány héttel ezelőtt levelet írtam Barroso úrnak a Liberálisok és Demokraták Szövetsége Európáért Képviselőcsoport nevében, amelyben kifejeztem aggodalmamat, és indokolást kértem a pozíció megszűnésével kapcsolatosan.
<P>
Nem érkezett válasz, ami valószínűleg egyfajta válaszként (bár nem kielégítő válaszként) értelmezendő.
<P>
Úgy tűnik, senki sem tudja, hogy az Európai Uniónak miért is nincs kommunikációs biztosa. Ez elfogadhatatlan, hiszen a kommunikációs biztosi pozíció az egyik legfontosabb a Bizottságban, amelyre szükségünk van, ha nem akarjuk, hogy az EU polgáraihoz való közeledésről és a közös európai nyilvános tér létrehozásáról mondott nagy beszédek pusztán szép szavak maradjanak.
<P>
Továbbra is várom Barroso elnök úr válaszát, lehetőleg pontos kommunikációs terv felvázolásával a következő öt évre nézve.
<SPEAKER ID="988" NAME="Isabella Lövin" AFFILIATION="Verts/ALE">
írásban. - Csatlakozom a biztosok jelölési eljárását bírálók táborához, ahogyan azt már a Zöldek képviselőcsoportjának állásfoglalásában kifejtettük. Amellett, hogy különösen az átláthatóság hiányát tartom problematikusnak, és hogy a tagállamok sokkal inkább politikai megfontolásból jelölnek biztosokat a szerepre, és nem a rátermettségük alapján, nem helyeslem azt sem, hogy nem lehet az egyes biztosok ellen szavazni. Ennek ellenére nem szavaztam a Bizottság ellen, mivel a többség a biztosjelölteket teljes mértékben hozzáértőnek és elkötelezettnek ítéli meg olyan fontos kérdésekben mint a klímaváltozás, a környezetvédelem, a fejlesztés, a humanitárius segélyek, a mezőgazdaság és a halászat. Ezért tartózkodtam a szavazás során.
<SPEAKER ID="177" NAME="Thomas Mann" AFFILIATION="PPE">
írásban. - (DE) Jóváhagytam az Európai Bizottság kinevezését, noha nem volt egyszerű döntés. Ennek az az oka, hogy a meghallgatások során bebizonyosodott, hogy a tagállamok által jelölt biztosok közül néhányan nem rendelkeznek a pozíció betöltéséhez szükséges szakértelemmel, mint ahogyan nem tudtak konkrét elképzelésekkel előállni a tevékenységi területükkel kapcsolatban, és világos célkitűzéseik sincsenek a jövőre nézve. Az Európai Parlament és Bizottság között a jövőbeni együttműködésről létrejött keretmegállapodás is sok megválaszolatlan kérdést hagy maga után, amely jelenleg nem más, mint az Európai Parlament kívánságlistája, minden kötelezettségvállalás nélkül. Elérkezett az idő, hogy konkrét tárgyalásokon részletesen meghatározzuk, hogy az polgárok képviselőiként milyen mértékben erősödhetnek jelentősen a jogaink a Lisszaboni Szerződés értelmében, bár az intézményközi megállapodás tartalmaz néhány fontos lépést a helyes irányt illetően. Többek között a Bizottság intézkedéseinek hatását egy független félnek rendszeresen értékelnie kell. A Parlamentet idejében tájékozatják a bizottsági személycserékről. A Parlament elnökének delegációja megfigyelői szerephez jut a nemzetközi konferenciákon. Az Európai Parlament részt vehet az EU éves munkaprogramjának elkészítésében és megvalósításában. Végezetül, az Európai Bizottság kötelezettséget vállal arra, hogy három hónapon belül jelentést nyújt be a jogalkotási kezdeményezéseiről. Ezért az új Barroso-Bizottság mellett szavaztam.
<SPEAKER ID="987" NAME="Bogdan Kazimierz Marcinkiewicz" AFFILIATION="PPE">
írásban. - (PL) Az Európai Bizottság mellett szavazok - ezzel szeretném kifejezni bizalmamat és reményemet Barroso elnök úr új Bizottsága iránt. Úgy vélem, hogy a sok ellentmondás, valamint annak ellenére, hogy néhány személy esetében felmerült a tapasztalatlanság lehetősége, meg kell adnunk a lehetőséget a Bizottságnak arra, hogy megbirkózzon a felmerülő kihívásokkal. Ez kizárólag teljes odaadással és kemény munkával valósulhat csak meg, aminek során kiderül, hogy a biztosok valóban képesek-e feladataik ellátására. Remélem, hogy az új Bizottság az Európai Unió Tanácsával és az Európai Parlamenttel együttműködve, hathatós ellenőrzés mellett, bebizonyítja, hogy méltán érdemelte ki szavazatomat.
<SPEAKER ID="178" NAME="David Martin" AFFILIATION="S&amp;D">
írásban. - Örülök az új Bizottság kinevezésének, és remélem, hogy a biztosok valóra váltják ígéreteiket. Különösen Cathy Ashton főképviselői kinevezését tartom örvendetes hírnek, és biztos vagyok abban, hogy higgadt gondolkodásmódja és diplomatikussága Európa javára válik majd.
<SPEAKER ID="179" NAME="Jean-Luc Mélenchon" AFFILIATION="GUE/NGL">
írásban. - (FR) A második Barroso-Bizottság, ahogyan azt az elnök személye is mutatja, az előző Bizottság neoliberális politikájának egyenes leszármazottja, azé a politikáé, amely Európát ebbe a hosszan tartó gazdasági, társadalmi és környezetvédelmi válságba sodorta. Sem Barroso elnök úr programja, sem a biztosjelöltek jelölése nem vetít előre semmilyen változást a Bizottság politikai célkitűzéseit illetően.
<P>
Az új Bizottság - amely valahol az előző politikai irányvonal folytatása és elutasítása között vacillál - egy olyan Európát testesít meg, amely a társadalmi összeomlás szélén áll, és a neoliberális elit által annyira nagyra tartott atlanticizmust jeleníti meg, egy olyan Európát, amely nem hajlandó szakítani az egész világot elpusztító, kifejezetten profitorientált neoliberális dogmákkal. Parlamenti képviselőként feladatom, hogy olyan politikát támogassak, amely az emberek által áhított egyenlő vagyonelosztásra és környezettervezésre törekszik. Mivel a Bizottság ennek teljesen az ellentétét testesíti meg, ezért ellene szavaztam.
<SPEAKER ID="180" NAME="Nuno Melo" AFFILIATION="PPE">
írásban. - (PT) Hetekkel az új biztosok meghallgatása után nem lenne helyénvaló megkérdőjelezni a biztosok testületének rátermettségét, amely a különböző parlamenti bizottságokban már számos elfogadás előtt álló politikával kapcsolatos kérdést tisztázott.
<P>
Éppen itt az ideje annak, hogy az Európai Uniónak egy legitim Bizottsága legyen, amely képes válaszokkal előállni napjaink nehéz eseményeire. Mindez a, és számú állásfoglalásra irányuló indítvánnyal kapcsolatban benyújtott, szavazáshoz fűzött indokolásokkal cseng egybe. Kifejezetten remélem, hogy az Európai Unió felkészültebben néz szembe a jelen és a jövő kihívásaival.
<SPEAKER ID="986" NAME="Elisabeth Morin-Chartier" AFFILIATION="PPE">
írásban. - (FR) Hű európaiként, és az Európai Bizottság és a Parlament között létrejött, a következő öt évben érvényes keretmegállapodás elfogadását követően az új Európai Bizottság mellett szavaztam, csakúgy, ahogyan képviselőtársaim többsége is tette az Európai Néppárt (Kereszténydemokraták) Képviselőcsoportjában. A szavazás eredménye világos: 488 képviselőtársammal szavaztunk az új Európai Bizottság testületének megválasztására. Szeretném hangsúlyozni, hogy Európa történetében először volt alkalmunk társjogalkotóként kinevezni az Európai Bizottságot. A válság sújtotta Európában, új intézményi felállással, elkötelezettségre és egységesítő erőre van szükségünk ahhoz, hogy erősebb Európát teremtsünk az európai polgárok számára. Ezért felhívom a Bizottság figyelmét arra, hogy késlekedés nélkül lásson hozzá feladataihoz.
<SPEAKER ID="181" NAME="Rareş-Lucian Niculescu" AFFILIATION="PPE">
írásban. - (RO) Két okból is a második Barroso-Bizottság mellett szavaztam. Az egyik ok az, hogy hiteles és reális programot tett le az asztalra, amely véleményem szerint megfelel a mostani igényeknek. Remélem, hogy az új testület minél hamarabb megkezdi a program célkitűzéseinek megvalósítását. A másik ok pedig az, hogy Barroso elnök úr csapata megbízható szakemberekből áll, akik véleményem szerint jelentősen hozzájárulnak majd a következő évek reformjainak sikeréhez.
<SPEAKER ID="985" NAME="Wojciech Michał Olejniczak" AFFILIATION="S&amp;D">
írásban. - (PL) A Szocialisták és Demokraták Progresszív Szövetsége európai parlamenti képviselőcsoportjának lengyel delegációja bizalmat szavazott az új Európai Bizottságnak. Mindazonáltal tisztában vagyunk az újonnan kinevezett Bizottság gyengeségeivel, és azokkal a fenntartásokkal, amelyek néhány biztos szakértelme kapcsán merültek fel. Sokáig kellett várnunk az új Európai Bizottságra, amely most megkapta a szavazatok döntő többségét. Ez az eredmény egyértelmű felhatalmazást jelent. Ugyanakkor szinte mindenkinek vannak fenntartásai az új Bizottsággal kapcsolatban. Az egyik probléma az, hogy a 27 biztosi portfólióban sok az átfedés, ami bonyolult helyzetet eredményez.
<P>
Sok képviselőtársam aggodalmát fejezte ki azzal kapcsolatban, hogy Barroso elnök úr túlzottan nagy befolyást gyakorol néhány biztosjelöltre. Örülünk annak, hogy az új Bizottság elemezni fogja a pénzügyi válság társadalmi és gazdasági hatásait. Mindazonáltal csalódottságomnak szeretnék hangot adni Barroso elnök úr beszédével kapcsolatban, amelyben egyetlen konkrét szó sem esett a közös agrárpolitika és a kohéziós politika megreformálásáról, noha ezek a területek rendkívül fontos szerepet kapnak az Európai Bizottság következő ciklusában.
<SPEAKER ID="182" NAME="Justas Vincas Paleckis" AFFILIATION="S&amp;D">
írásban. - (LT) Az összes uniós tagállam polgárainak és intézményeinek elsőrendű fontosságúnak kellene tekintenie azt, hogy a legjobb és legerősebb jelöltekből váljanak biztosok. Mindkét fél nagy felelősséget vállal: a jelölő országok és az Európai Parlament képviselői egyaránt. Néhány tagállamban azonban sajnos nem ezeket a vezérelveket követik. Az a benyomásunk alakult ki, hogy az EU tagállamainak kormányai olykor gyenge vagy "nemkívánatos” politikusokat küldenek Brüsszelbe, és így szabadítanak fel országukban egy-egy pozíciót. Mindez veszélyes irányba halad. Az Európai Parlament azonban megpróbálja "visszaverni” a gyenge jelölteket, akiket a saját országuk kormánya küldött ki, és akik megkapták Bizottság elnökének, Barroso úrnak a jóváhagyását vagy azokét, akiknek pénzügyi érdekei nélkülözik az átláthatóságot. Öt évvel ezelőtt két jelöltet utasítottak vissza, az idén egyet. Az Európai Parlament tagjainak azonban ez idáig nem volt joga az egyes biztosokra szavazni; szavazatainkat a biztosok testületére adjuk le. Mivel a biztosjelöltek többsége jó benyomást keltett, én az új Európai Bizottság mellett szavaztam.
<SPEAKER ID="183" NAME="Alfredo Pallone" AFFILIATION="PPE">
írásban. - (IT) Európának mielőbb hiteles és megbízható vezetőre van szüksége, amely kritériumnak a mostani Bizottság teljes mértékben megfelel.
<P>
Az új Bizottságnak nehéz dolga lesz, ha fenntartható fejlődésre törekszik az európai gazdasági modell - azaz a szociális piacgazdasági modell - teljes körű bevezetése mellett.
<P>
A belső piacok megerősítése kell, hogy legyen a megoldás az egészséges piaci verseny fenntartásához, a munkahelyteremtés és a piaci növekedés ösztönzése érdekében. Kimondottan büszke vagyok arra, hogy az új európai végrehajtó testületben Olaszország Tajani úr személyében továbbra is érdembeli, szakértői jelenléttel bír, mivel Tajani úr kapta az egyik legfontosabb - az iparpolitikai - portfóliót, amely stratégiai fontosságú a válságkezelés és az európai termelés átszervezése szempontjából.
<P>
A Bizottságnak a következő ciklusban pontos prioritásokat kell kijelölnie magának, és az európai arcot kell adnia a bevándorlási politikának és az energiapolitikának, ezzel következetes megközelítést biztosítva az Unió számára, ami pillanatnyilag nehezen valósítható meg. Emellett olyan külügyi és védelmi politikát kell kidolgoznia az Európai Unió számára, amely valóban érdemes erre a névre.
<SPEAKER ID="184" NAME="Teresa Riera Madurell" AFFILIATION="S&amp;D">
írásban. - (ES) Az Ipari, Kutatási és Energiaügyi Bizottság a kutatás, az energiaügy, valamint az információs társadalom fejlesztésének kérdéseivel foglalkozik. E három felelősségi kör prioritást jelent a válságból való kilábalás és a termelési rendszer újjászervezésének szempontjából, és amelyeket az Európai Szocialisták és Demokraták Progresszív Szövetségének európai parlamenti képviselőcsoportja szerint sokkal inkább versenyképessé és innovatívvá, illetve társadalmi és környezetvédelmi szempontból fenntarthatóbbá kell tenni. A kutatás és az innováció jelentik a változás fő hajtóerejét. Barroso elnök úr kötelezte magát arra, hogy 3%-kal támogatja a kutatási és fejlesztési ágazatot. Sajnálattal tapasztaljuk azonban, hogyan vált mindez egyre kevésbé fontossá a politikai menetrendek és a költségvetés szempontjából. A Bizottság e tekintetben egyértelmű kötelezettségvállalásokat tett. A gazdasági fellendülés nagyrészt az európai energiamodell módosításának eredménye lesz. A gazdaság jövője maga a zöld gazdaság jövője. Ezt a célt a Bizottság is megerősítette. Az információs társadalom kapcsán egyetértünk azzal, hogy számos kihívással kell szembenézünk annak érdekében, hogy bárkinek bárhol biztosítani tudjuk az információs és kommunikációs technológiákhoz való hozzáférést. Az Ipari, Kutatási és Energiaügyi Bizottság előtt megjelent biztosok lényeges, konkrét kötelezettségvállalásokat tettek, mi pedig bizalmat szavaztunk nekik - de garantáljuk, hogy ellenőrizni fogjuk e kötelezettségvállalások teljesítését.
<SPEAKER ID="185" NAME="Bart Staes" AFFILIATION="Verts/ALE">
írásban. - (NL) Nemmel szavaztam arra a kérdésre, hogy vajon a második Barroso-Bizottság képes lesz-e Európa motorjaként, kezdeményezőjeként és ösztönzőjeként működni. Barroso nem az az erős vezető, akire szükségünk lenne. Öt döntő fontosságú évet hagyott veszendőbe menni. Öt olyan évet, amelynek során az EU kevésbé neoliberális, ehelyett pedig sokkal erősebb szociálpolitikát is folytathatott volna. Öt olyan évet, amelynek során Európa a kis- és középvállalkozások mellé állhatott volna. Öt olyan évet, amelynek során támogathatta volna a független európai média működését, és segíthetett volna az európai döntéshozás demokratizálásában azért, hogy a több millió polgár ismét bízni tudjon az európai együttműködési projektben. Ezekre azonban nem került sor.
<P>
Ha kizárólag a liberalizációs intézkedésekre, a magas részvénypiaci árakra és a makrogazdasági növekedésre összpontosítunk, az EU társadalmi és a fenntarthatóságra vonatkozó törekvései ködbe vesznek. A világot három különböző válság sújtja: pénzügyi-gazdasági, társadalmi és környezetvédelmi válság. A kollektív reagálás hiánya csak tovább növeli a közbeszédben tapasztalható cinizmust és a politikai nihilizmust. Barroso erőtlen és tétova politikája nem sok reménnyel kecsegtet a változásra nézve. Jóváhagyta, hogy a tagállamok olykor tökéletesen cselekvőképtelen jelölteket toljanak előtérbe, és darabokra szedte az egyes biztosok portfólióit - így senki sem lehet biztos benne, ki is felel valójában a legfontosabb politikai kérdésekért. Barrosónak nincs jövőképe és politikai elszántsága, és ez bizony nem kedvez Európának. Ezért szavaztam nemmel.
<SPEAKER ID="186" NAME="Nuno Teixeira" AFFILIATION="PPE">
írásban. - (PT) A Parlament és a Bizottság az Európai Uniót érintő legfontosabb kérdésekkel fog szembenézni, amelyek a következők: a válságnak a gazdaság és a munkaerőpiac fellendítése révén történő visszafordítása, a tagállamok államháztartásának kiegyensúlyozása, illetve a 2013 utáni időszakra vonatkozó pénzügyi keret megtárgyalása, amellyel kapcsolatban szeretném kiemelni a kohéziós politika fontosságát. Lehetőségem volt arra, hogy megkérdezzem a regionális politikáért felelős biztosjelöltet, Johannes Hahn urat, hogy érdekli-e egy, a legkülső régiók állandó pénzügyi támogatását célzó külön program létrehozása. Javaslatot is tettem neki egy rugalmasabb jogosultsági rendszerre, amely alapján azok az "átalakulóban levő” régiók juthatnának hozzá strukturális alapokhoz, amelyek a "konvergencia” és a "versenyképesség és foglalkoztatás” célkitűzések csapdájába kerültek. Amellett, hogy a biztosjelölt jól képzettnek és rendíthetetlennek mutatkozott, arról is meggyőzött, hogy készen áll a fenti lehetőségek megfontolására - így bízom benne, hogy a jövőben is segítő szándék és érzékenység vezérli, ha a legkülső régiókról, például Madeiráról van szó. Bizalmat szavaztam a jelenlegi, José Manuel Barroso vezetése alatt dolgozó biztosoknak, mivel általában véve megfelelő szakmai felkészültségről, komolyságról és ambícióról tettek tanúbizonyságot az EU-ban tapasztalható kihívásokra való reagálás tekintetében, és nem feledkeztek meg az EU alapvető értékeiről: a szolidaritásról és a területi kohézióról.
<SPEAKER ID="187" NAME="Róża Gräfin Von Thun Und Hohenstein  " AFFILIATION="PPE">
írásban. - (PL) A Bizottság mellett szavaztam, de szívesen kifejteném a véleményem több biztosjelölttel kapcsolatban. Köztudott, hogy az Európai Parlament a Bizottság egészére szavaz. Annak ellenére, hogy Ashton bárónő jelölését nem fogadtam kitörő lelkesedéssel, véleményem szerint a Bizottság javarészt tapasztalt és szakavatott biztosokból áll. Képviselőcsoportom, az Európai Néppárt (Kereszténydemokraták) Képviselőcsoportja úgy döntött, hogy megszavazza az új Bizottságot, hogy ezzel támogassa az Európai Unió munkáját. Ha a Bizottság ellen szavaztam volna, akkor az olyan megnyilvánulás lett volna részemről, amely azt a látszatot keltette volna, hogy nem állok ki a képviselőcsoportom mellett, bár ezzel a Parlament döntését vajmi kevéssé befolyásolhattam volna. Barroso elnök úr új Bizottságában van néhány tapasztalt és bölcs politikus, például Barnier úr és Reding asszony, akikkel sokat fogok együtt dolgozni a következő ciklusban. Nincs kétségem afelől sem, hogy a költségvetésért felelős Lewandowski úr kiváló teljesítményt nyújt majd. Igazán büszkék lehetünk! Az Európai Parlamentnek sikerült nyomást gyakorolnia Bulgáriára, aki visszavonta Jeleva asszony jelölését, mivel nem rendelkezett túl nagy tapasztalattal a humanitárius segélynyújtás és fejlesztés területén, ezért helyette Georgieva asszonyt jelölték. Ezt a Parlament nagy sikereként értékelem, amellyel konstruktívan hozzájárult az új Bizottság összetételének kialakításához. Úgy vélem, hogy Barroso elnök úrnak és a tagállamoknak szánt hathatós javaslatainkkal és közvetett befolyásunkkal tudunk leginkább hozzájárulni a Bizottság munkájához. A Bizottság leszavazása meghosszabbította volna az amúgy is költséges egyeztetési folyamatokat, és nem biztos, hogy a végén a mostaninál jobb eredményre jutottunk volna.
<SPEAKER ID="188" NAME="Georgios Toussas" AFFILIATION="GUE/NGL">
írásban. - (EL) Az Európai Bizottság tagjainak a tőke politikai képviselői, nem pedig a munkavállalók szavaztak bizalmat. Az Európai Bizottság tagjait az EU-tagállamok neoliberális és szociáldemokrata kormányai jelölték ki, és az Európai Parlament szavazta meg, megválasztásuk kizárólagos politikai oka pedig az volt, hogy akadékoskodás nélkül szolgálják a tőke érdekeit. Az Európai Bizottság tagjai minden tőlük telhetőt megtettek azért, hogy megerősítsék mindezt az Európai Parlamenti bizottságaiban tartott meghallgatásokon, mivel habozás nélkül kiálltak az alábbiak mellett: az EU imperialista politikája, az alulról építkező mozgalmakkal ellentétes uniós politika fenntartása, és annak nemzetközi szintű katonai beavatkozásai - annak érdekében, hogy növeljék a tőke jövedelmezőségét; védelmezték az egységes piac teljessé tételét és a négy maastrichti szabadságot, a versenyképességet és a kapitalista szerkezetátalakítást, hogy megfelelő feltételeket teremtsenek a tőkekoncentráció érdekében; fokozták az alulról építkező mozgalmakkal ellentétes intézkedéseket, a munkavállalók által végzett munkával, a bérükkel, a szociális és biztosítási juttatásaikkal szemben indított átfogó támadás keretében, hogy tovább növeljék a monopóliumok hasznát; továbbá megerősítették az üldöztetés eszközeit, hogy visszaszorítsák a munkavállalói és az alulról szerveződő demonstrációkat. A Görög Kommunista Párt európai parlamenti képviselői az Európai Bizottság ellen szavaztak, amely tovább folytatja, sőt, fokozza a munkavállalók, szegény gazdák és az önfoglalkoztatók kizsákmányolását célzó politikáját.
<SPEAKER ID="189" NAME="Geoffrey Van Orden" AFFILIATION="ECR">
írásban. - Gyakorlatias, többek között a deregulációra és az uniós kiadások csökkentésére vonatkozó reformokat megvalósító Európai Bizottságot akarunk, amely sokkal inkább a vezetési kérdésekre, és nem a politikai integrációra összpontosít. Néhány biztosjelölt alkalmas a feladatra, néhány azonban nem. A főképviselői posztot a Lisszaboni Szerződés hozta létre. Nem támogatom sem a Szerződést, sem az általa létrehozott dolgokat. Nincs demokratikus legitimitása. Ashton bárónő kinevezése az európai szocialista pártok egymás közötti titkos megegyezésének eredménye és a brit miniszterelnök utólagos elképzelése. Amellett, hogy nincs tapasztalata az előtte álló feladatok terén, a CND kincstárnokaként igencsak megkérdőjelezhető előélettel is rendelkezik. E bomlasztó szervezet célja Nagy-Britannia egyoldalú lefegyverzése volt a hidegháború idején, amely riadalmat és reménytelenséget keltett. Több jelölt is rendelkezik kommunista háttérrel. Néhány jelölt (pl. Andor László) láthatóan nem igazán értett a porfóliójához, miközben a jelölt kész volt arra, hogy még több haszontalan jogszabály létrehozásában vegyen részt. Helytelennek tartom, hogy a Parlament nem tud külön-külön szavazni a biztosokra, hanem az egész testületre kénytelen szavazni. Egyeseket örömmel támogatnék, másoknak azonban nem szavaznék bizalmat. A képviselőcsoportunkban működő szolidaritáshoz tartottam magam, és tartózkodtam a szavazástól.
<SPEAKER ID="984" NAME="Angelika Werthmann" AFFILIATION="NI">
írásban. - (DE) Barroso elnök úr! A biztosjelöltre leadott igen szavazatom praktikus oka mindössze annyi volt, hogy most végre neki tudunk látni az elvégzendő feladatoknak. Ezzel megtakarítjuk az adófizetők pénzét. Barroso úr, Ön ügyesen választotta ki a Bizottság tagjait. Néhány biztosjelölt valóban kiváló tehetség. Néhányuk pedig abszolút fejlődőképes. Meg kell adni számukra a lehetőséget, ha kívánják, hogy megismerjék az európai politikai kihívásokat. Vannak azonban olyan biztosjelöltek is, akik kevésbé ígéretesek, mivel úgy tűnik, nincsenek birtokában a szükséges szaktudásnak, és nem is elég becsvágyóak ahhoz, hogy kulcspozíciót tölthessenek be Európában.
<P>
Ezért nem szavaztam meg az új Bizottságnak ezt az összetételét. Szeretném, ha a biztosok kijelölése jóval átláthatóbb módon zajlana - és szeretném, ha magasabban kvalifikált női jelöltek is lennének köztük.
<SPEAKER ID="983" NAME="Anna Záborská" AFFILIATION="PPE">
írásban. - (FR) Megszavaztak az állásfoglalási indítványt, azaz egyúttal az új Európai Bizottságot. Az Európai Parlament nem bízik vakon Barroso elnök úrban és a biztosok testületében. Én azonban rendszeresen találkoztam Barroso elnök úrral hivatali idejének első ciklusa során, amikor - ugyanabban az időszakban - a Parlament Nőjogi és Esélyegyenlőségi Bizottságának munkáját felügyeltem. Így tehát módom volt arra, hogy megfigyeljem, milyen érzékenyen vezeti az Európai Bizottság munkáját, és hogy milyen tisztelettel viseltetik embertársai és a közjó iránt. Örömmel látom a szlovák jelöltet is, akit igazságtalan, tudatlanságból fakadó, kizárólag csip-csup politikai okokra visszavezethető támadások értek. Ha egy lejárató kampány során rágalmazásra vagy a kisebbségekre való utalásokra kerül sor, annak érdekében, kicsinyes politikai okokból megkérdőjelezzék egy politikai szereplő feddhetetlenségét, az az intézményes politikai kultúra hanyatlásának kezdetét jelzi. Az Európai Bizottság minden tagjának jó munkát és sok sikert kívánok!
