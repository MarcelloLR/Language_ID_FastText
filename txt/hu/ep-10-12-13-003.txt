<CHAPTER ID="003">
Az elnökség nyilatkozatai
<SPEAKER ID="007" NAME="Elnök">

<P>
Ülésünk megkezdése előtt szeretnék néhány előzetes észrevételt tenni. Szeretném emlékeztetni Önöket, hogy az Elnökök Értekezletének múlt hét csütörtöki határozata alapján holnap, azaz kedden 16 órakor megvitatják a 2011-es új költségvetés-tervezetről szóló Jędrzejewska- és Trüpel-jelentéseket. A jelentésekről várhatóan szerdán szavaznak. Másodszor, holnap a COP16 éghajlat-változási konferencia eredményeit is megvitatják. A nemzetközi közösség elért bizonyos eredményeket Cancúnban. Az Európai Parlament meglehetősen nagy küldöttséggel vett részt a tárgyalásokon, melynek tagjai most itt vannak közöttünk. Hedegaard biztos asszonnyal közösen fogjuk fontolóra venni, hogy mennyire találjuk kielégítőnek a létrejött egyezményt, illetve milyen további lépésekre van szükség ezzel kapcsolatban a Dél-Afrikai Köztársaságban megrendezésre kerülő konferencia előtt.
<P>
Harmadszor, október 21-én kiderült, ki az Európai Parlament által a gondolat szabadságáért odaítélt Szaharov-díj kitüntetettje. Mint ahogyan emlékeznek rá, a díjat Guillermo Fariñas kubai disszidens kapta. Sajnos azonban Fariñas úr akadályoztatva van abban, hogy ideutazzon és személyesen vegye át a díjat jövő szerdán, annak ellenére, hogy én magam jártam közben ennek érdekében Raul Castro kubai elnöknek címzett levelemmel. Arra számítunk, hogy Fariñas úr strasbourgi utazással kapcsolatos nehézségeiről Ashton asszony is tudomást szerez, és ezt majd szem előtt tartja a Kubával fenntartandó jövőbeli kapcsolatok tekintetében. Még bízunk benne, hogy a díj nyertese végül eljut hozzánk. Ha néhány órán belül repülőre ülhetne Kubában, még ideérhetne a szerdai ülésünkre.
<P>
Negyedszer, arra is szeretném emlékeztetni Önöket, hogy 30 évvel ezelőtt, egészen pontosan 1981. december 13-án Lengyelországban statáriumot hirdettek, amely a kommunista hatóságoknak az egyre erősebb Szolidaritás mozgalom elfojtására irányuló kísérlete volt. Több ezer ellenzéki aktivistát tartóztattak le és több mint 100 személy vesztette életét. Közel három évtizeddel az események után emlékezzünk meg azokról, akik elég bátrak voltak ahhoz, hogy életüket is kockáztatva szabadítsák ki Európát a kommunizmus igájából.
<P>
Végül, ötödször, Bloom úrnak a november 24-i plenáris ülésen tanúsított magatartásával kapcsolatban és tekintettel arra, hogy háromból egy arra irányuló felhívásnak sem tett eleget, hogy kérjen elnézést kijelentéseiért, az eljárási szabályzat 9. és 153. cikke alapján olyan szankció kiszabása mellett határoztam, amely őt hét napra mindenfajta napidíjtól megfosztja. Bloom urat már tájékoztattam a döntésemről.
<P>
Most pedig néhány közlemény: rendes jogalkotási eljárás keretében elfogadott jogalkotási aktusok aláírása. Ezúton tájékoztatom Önöket, hogy szerdán a Tanács elnöke és jómagam alá fogjuk írni az eljárási szabályzat 74. cikke alapján rendes jogalkotási eljárás keretében elfogadott következő 10 jogalkotási aktust. A jogalkotási aktusok címeit ennek az ülésnek a jegyzőkönyvében teszik majd közzé. Másodszor, Gruny asszony írásban tájékoztatott arról, hogy a francia nemzetgyűlésbe való megválasztása miatt európai parlamenti képviselői mandátuma megszűnik. A Parlament ezt tudomásul veszi és az Európai Parlament képviselőinek közvetlen és általános választójog alapján történő megválasztására vonatkozó okmány 7. cikkének (2) bekezdése, továbbá az eljárási szabályzat 4. cikkének (1) és (4) bekezdése alapján megerősíti, hogy 2010. december 14-én megüresedik egy hely. Végül, harmadjára, a Liberálisok és Demokraták Szövetsége Európáért képviselőcsoport kérvényt nyújtott be hozzám, amelyben Cornelis van Baalen urat jelölik Haglund úr helyére az afganisztáni kapcsolatokkal foglalkozó parlamentközi küldöttségbe. Kíván valaki megjegyzést tenni az üggyel kapcsolatban? Úgy látom, nem. A kinevezést a Parlament elfogadja.
