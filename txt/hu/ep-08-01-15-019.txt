<CHAPTER ID="019">
A KAP keretében végrehajtott, a távérzékelés alkalmazásával elvégzett tevékenységek 2008-2013 között (vita) 
<SPEAKER ID="348" NAME="Elnök">
Következő napirendi pontunk Friedrich-Wilhelm Graefe zu Baringdorf jelentése a Mezőgazdasági és Vidékfejlesztési Bizottság nevében, a Bizottság által 2008 és 2013 között végrehajtandó, az eredetileg a közös agrárpolitika keretén belül kifejlesztett távérzékelés alkalmazásával elvégzett tevékenységeket illető javaslatról - C6-0273/2007 -.
<SPEAKER ID="349" NAME="Mariann Fischer Boel">
a Bizottság tagja. - Elnök úr, mielőtt megismernénk a jelentés tartalmát szeretnék köszönetet mondani az előadónek, Graefe zu Baringdorf úrnak, valamint a Mezőgazdasági és Vidékfejlesztési Bizottság tagjainak azért a munkáért, amelyet a Bizottság javaslatának értékelése során végeztek.
<P>
Először is olyan általános jellegű megjegyzéseket szeretnék tenni, amelyek a Bizottság javaslatát megfelelő kontextusba helyezik. A szóban forgó javaslat a terméshozamok előrejelzésére, illetve az Európai Unión belül a termés állapotának felmérésére szolgáló agrometeorológiai rendszerrel foglalkozik. Ezt a rendszert a kilencvenes évek során fejlesztették ki és 1998 óta működik. Én személy szerint ezt egy nagyon hasznos segédeszköznek tartom.
<P>
A rendszer pontos információt szolgáltat a Bizottság felé a terméssel kapcsolatban, továbbá elősegíti a Bizottság időszerű döntéshozását a közös agrárpolitika keretén belül, és ebből kifolyólag úgy gondolom, hogy teljesen természetes, hogy ennek a finanszírozása irányított finanszírozással történjen.
<P>
Engedjék meg, hogy a következőket mondjam a Mezőgazdasági Bizottság jelentésében szereplő bizonyos javaslatokról. Aggályok merültek fel a gyűjtött adatok felhasználásával kapcsolatban. Szeretnék nagyon egyértelműen fogalmazni ezzel kapcsolatban. A rendszer célja nem az ellenőrzés, és ezt nem lehet az Európai Unió mezőgazdasági termelőinek ellenőrzésére használni.
<P>
Ha ezt műszaki szempontból vizsgáljuk meg kiderül, hogy a rendszer által generált távérzékelési képek felbontása annyira alacsony, hogy nem teszik lehetővé az ellenőrzést, valamint, hogy a rendszernek - és ezt is szeretném külön kihangsúlyozni - semmi köze nincsen az Integrált Igazgatási és Ellenőrzési Rendszerhez (IIER).
<P>
A előadó továbbá azt is megemlíti, hogy nincs megegyezés azzal kapcsolatban, hogy a javasolt rendszer ténylegesen működik-e. A fejlesztés a nyolcvanas évek végén kezdődött meg és ahogyan azt már korábban is említettem 1998, azaz az üzembe helyezés óta, rendszeresen szolgáltat terméshozam előrejelzési adatokat a Bizottság felé. Ezt az információt nap mint nap használjuk, például a gabonaszektoron belüli kínálat és ár alakulásának elemzésére.
<P>
Tavaly, 2007. szeptemberében, a Bizottság egy az Európai Parlament és a Tanács felé leadott jelentésében olyan elemzést szolgáltatott a rendszerrel kapcsolatban, amely ténylegesen igazolta annak hasznosságát. Ezen kívül a rendszert több tagállam is nemzeti szinten alkalmazza, más országok használnak vagy fejlesztenek hasonló eszközöket, tehát ebben a kérdésben nem értek Önnel teljesen egyet.
<P>
Végül pedig szeretném megjegyezni, hogy üdvözlöm azt az elvet, amelynek értelmében olyan jegyzék hoznának létre, amely összegyűjtené a térinformáció és távérzékelés területén létező projekteket és kezdeményezéseket. Ez a jelentés azonban nem a legmegfelelőbb helye ennek. Ez valójában a globális környezetvédelmi és biztonsági megfigyeléssel kapcsolatos európai kezdeményezéshez tartozik. Annak ellenére tehát, hogy nem értünk egyet, érdeklődve várom a tiszteletreméltó képviselő urak hozzáfűznivalóját.
<SPEAKER ID="351" NAME="Friedrich-Wilhelm Graefe zu Baringdorf">
előadó. - (DE) Elnök úr, biztos úr, a Mezőgazdasági és Vidékfejlesztési Bizottság koordinációs bizottságában azon töprengtünk, hogy vajon készítsünk-e jelentést erről a témáról vagy ne. Rám hárult a feladat, hogy mélyebben foglalkozzak a témakörrel és utólag úgy döntöttünk, hogy jelentéstervezetet készítünk, ami annyit jelent, hogy ma este ketten újratárgyalhatjuk a kérdést, ami már önmagában is hasznos lehet.
<P>
Több problémás pontot is találtunk és ezeket tükrözik az általunk javasolt módosítások. Először is a Bizottság jelentése azt mutatta, hogy a javaslatot illetően, sem a Tanácson belül, sem máshol nem volt ellenvetés. Kutatásaink azonban felfedték, hogy számos olyan ország van, különösen Európa északi területén, ahol nem sok mindent tudnak ezekkel a műholdas adatokkal kezdeni, mert a képek készítésének időpontjában az adott területet hó borítja.
<P>
Másodszor, az adatokat magáncégek gyűjtik, és ők továbbítják őket a Bizottság felé. A szóban forgó cégek legfőbb ügyfelei a gáz- és olajiparból kerülnek ki, amely terület nem teljesen mentes a spekulálációtól. Amit mi szeretnénk biztosítani - és amiért gyakorolni szeretnénk a Parlament által ránk ruházott ellenőrzési jogokat - az az, hogy a gyűjtött adatokat egyáltalán ne lehessen magánjellegű, spekulatív célokra felhasználni, hanem kizárólag, ahogyan ön is említette, az aratással és a terméshozammal kapcsolatos előrejelzések készítésére. Gondolom, azonban nem közlök újdonságot ha elmondom, hogy a tőzsdén a határidős áruspekuláció során pontosan ilyen adatokat alkalmaznak, és ezek az előrejelzések szintén felhasználhatók erre a célra.
<P>
Mielőtt továbbmennék, szeretném kiemelni, hogy a Bizottság és a Parlament érdekei itt közösek, azonban a Parlamentnek ellenőrzési funkciója van, és ezért kell erről beszélni, illetve olyan jelentéseket igényelni a Bizottságtól, amelyek egyértelműen feltüntetik, hogy mi történik ezekkel az adatokkal, hogy hogyan rögzítik őket és milyen célból. Ez lényegében nem más, mint felelősségre vonás és elszámoltatás az elkövetkező éveket tekintve.
<P>
Ezt követően természetesen meglepetésként ért minket, amikor megtudtuk, hogy az adatgyűjtés pénzügyi alapját hirtelen megváltoztatják. Eddig olyan külön költségvetési tétellel rendelkeztünk, amelynek értelmében az előirányzatok növelését, illetve visszatartásukkal kapcsolatos javaslatokat meg kellett tárgyalni. Ezeket a tevékenységeket most a Garancia Alaphoz kell áthelyezni, amely felett a Parlamentnek nincsen olyan mértékű ellenőrzési joga. feltételezhető, hogy amikor a Szerződés 2009-ben érvénybe lép, a Garanciaalap megszűnik, és ezek a kérdések ismét a Parlament teljes költségvetési szuverenitása alá fognak tartozni. Ezt a megközelítést legalább javasolták, és a jelentés kézhezvételekor még nem voltunk tisztában azzal, hogy a Szerződés mikor jön létre. Ezért tehát nemet mondtunk, jelenleg nem szeretnénk változtatásokat eszközölni, minden maradjon változatlanul, azaz egy olyan költségvetési tételben, amelynek kiadási oldalát a Parlament ellenőrizni tudja.
<P>
Összességében, biztos úr, úgy hiszem, hogy vannak fontosabb megtárgyalandó és megoldásra váró problémák az állapotfelméréssel kapcsolatban azoknál, mint amikről ma este itt tárgyaltunk. A mezőgazdasági termelők, azonban igen érzékenyek amennyiben felmerül annak a gyanúja, hogy kémkednek utánuk. Ön egyértelműen jelezte, hogy nem megfigyelésről vagy kémkedésről van szó. Én örömmel továbbítom ezt az üzenetet, de kérem értse meg a mi álláspontunkat is, hiszen a Parlament egyik feladata biztosítani, hogy ez az álláspont érthető legyen. Mi ezt az ügyet azért tárgyaltuk meg, mert elszámolással tartozunk a szavazók felé.
<SPEAKER ID="352" NAME="Esther Herranz García">
a PPE-DE képviselőcsoport nevében. - (ES) Elnök úr, biztos úr, jó estét kívánok egy olyan estén, amikor ismét a mezőgazdaságról beszélünk. Ahogyan azt a biztos úr is jelezte jelentésében, az elmúlt évek során a távérzékelés megmutatta, hogy hogyan lehet helyes módon megbirkózni a közös agrárpolitika irányítási igényeivel. A hagyományos statisztikai és mezőgazdasági előrejelző rendszerek fokozatosan elavulttá válnak az életünk minden területét lassan behálózó új technológia mellett.
<P>
Ez az új technológia tette lehetővé a megfigyelések pontosságában, objektivitásában, sebességében és gyakoriságában bekövetkező fejődést, illetve az utólagos költségekkel és a mezőgazdasági kiadásokkal kapcsolatos megtakarításokat is. Ezért tehát a távérzékelést örömmel látom a közös agrárpolitika részeként.
<P>
A jelentéstervezet, amelynek megszavazására holnap kerül sor, nagyrészt az Európai Bizottságot támogatja, egy pont kivételével, amelyet én személy szerint igen fontosnak tartok, hiszen az intézkedés finanszírozását érinti. A Mezőgazdasági Bizottságban támogattam az előadó javaslatát, miszerint egy különleges, 9,2 millió eurós távérzékelési költségvetést kell létrehozni az Európai Mezőgazdasági Garanciaalapon kívül, hogy ez védelmezze a jövőbeni közösségi támogatást a távérzékelés fejlesztésével kapcsolatban a tagállamokban.
<P>
Én tehát örülök a Mezőgazdasági Bizottság szavazása során kapott eredménynek, amely bizottság jelentése meghatározza továbbá, hogy az Európai Bizottság által javasolt új számítógépes infrastruktúra kiépítése helyett inkább az isprai Közös Kutatóközpont számítógépes létesítményeit kellene használni az adatok űrből való gyűjtésére.
<P>
Ezért tehát az infrastruktúra és a költségvetés leegyszerűsítésére van szükség, és nekünk, képviselőknek ebből kifolyólag támogatnunk kell azt a dokumentumot, amelyet holnap bocsátanak szavazásra.
<SPEAKER ID="354" NAME="Lily Jacobs">
a PSE képviselőcsoport nevében. - (NL) Elnök úr, biztos úr, hölgyeim és uraim, egyszerűen nincs olyan dolog, amit a technika ne lenne képes elérni. Egy olyan, az Európai Bizottság által előterjesztett javaslat van most előttünk, amely meghosszabbítaná ezt a programot, amely a legkorszerűbb technológia segítségével felügyeli az európai mezőgazdaságot. Több évnyi kutatás után a programban résztvevő tudósok joggal lehetnek büszkék magukra.
<P>
Műholdak segítségével például lehetséges a termőföld használatának és állapotának ellenőrzése, az éghajlatváltozás hatásainak tanulmányozása, sőt a terméshozamok előrejelzése is. Ez azt jelenti, hogy szemmel tarthatjuk a helyzetet, és szükség esetén megelőzhetjük és kiküszöbölhetjük az esetleges problémákat, ilyen például az idei gabonatermés hiánya.
<P>
Eredeti szakmám szerint mérnök vagyok, és ezért egy elvi alapokon álló technológia ilyen, jólétünk érdekében történő gyakorlati alkalmazását nagyon izgalmasnak találom. Egy "tom-tom” rendszer a mezőgazdaság számára. Ki gondolta volna? Most már csak azt kell mérlegelnünk, hogy mi, a Parlament támogatjuk-e a további kutatásokat ezzel az alkalmazással, illetve ennek használatával kapcsolatban. Hogyan is mondhatnánk nemet?
<P>
Azt javaslom, hogy kollégáim a Szocialista képviselőcsoportban szavazzanak igennel erre az irányelvre, de tekintve, hogy a biztos úr is itt van velünk ma este, szeretném megragadni az alkalmat, hogy néhány megjegyzést intézzek hozzá.
<P>
Először is vannak kétségeim a költségvetésnek és a programnak, a Mezőgazdasági Garanciaalapba történő beépítését illetően. Eddig a pontig ez a projekt saját költségvetési tétellel rendelkezett, amely lehetővé tette a Parlament számára, hogy ellenőrizze a helyzetet, és hogy naprakész információval rendelkezzen. Annak ellenére, hogy a program már igazolta értékét, a kutatás tovább folytatódik. Különösen sajnálatosnak tartanám, ha a Bizottság a jövőben nem jelentene felénk a program előrehaladásával és eredményeivel, illetve a felmerülő költségekkel kapcsolatban. Parlamenti képviselőként és érdekelt félként szorgalmazom a különálló költségvetési tétel megtartását annak érdekében, hogy a jövőben is rendelkezzünk ezzel az információval, és, hogy a mérlegelések és döntések meghozásában is részt tudjunk venni.
<P>
Másodsorban is, szeretném, ha a kutatási eredmények hozzáférhetők lennének más érdekelt felek számára is, gondolok itt például az egyetemekre vagy kutatóintézetekre. Kiemelném az éghajlatkutatás területét, ahol a MARS és a LUCAS segítségével szerzett adatok rendkívül hasznosnak bizonyulnak.
<P>
Elnök úr, biztos úr, bemutatkozó beszédemet a plenáris ülésen az átláthatóság iránti kérelemmel zárnám, és pozitív választ remélek Fischer Boel asszonytól.
<SPEAKER ID="355" NAME="Samuli Pohjamo">
az ALDE képviselőcsoport nevében. - (FI) Elnök úr, először is köszönetet mondanék az előadónek, Graefe zu Baringdorf úrnak azért a nagyszerű munkáért, amivel a témát előkészítette vitára. Előadásában sikeresen világított rá a távérzékeléssel kapcsolatos problémákra és hiányosságokra.
<P>
Az óvatos megközelítés, az átláthatóságra fektetett hangsúly és az alkalmazás hatáskörére vonatkozó pontos specifikációk egytől egyig helytállóak itt. A legjobb esetben a távérzékelés segítségével gyorsan adatokat tudunk szerezni a farmok állapotáról, a terméshozamról és a termelési körülményekről. Ez az információ aztán felhasználható a további kutatásokban, a mezőgazdasági marketing megtervezése során, vagy a közös agrárpolitika adminisztrációjában.
<P>
Ahogyan azt az előadó is jelezte, a módszerben még mindig számos hiba van. A körülmények tagállamról tagállamra változnak, és az adatok nem összehasonlíthatóak. Vegyük például hazámat, Finnországot. A hóborította földparcellák gyakran olyan aprók, hogy a terület meghatározása sokszor lehetetlen a műhold felvételek segítségével. Ebből kifolyólag megfelelőnek tartom azt a módosítást, miszerint az összegyűjtött információt csak a terméshozam meghatározására lehessen használni, de ellenőrzési célokra ne lehessen felhasználni.
<P>
A mezőgazdasági termelők ma a bürokrácia, papírmunka és az állandó ellenőrzés súlya alatt roskadoznak. Amennyiben rossz tanácsok eredményeképpen akaratukon kívül is hibát követnek el, úgy indokolatlanul súlyos szankciókat kénytelenek elviselni. Ahogyan a távérzékelési eljárások tovább fejlődnek, úgy remélhetőleg csökken majd általuk az a bürokrácia, amely állandó kínzást jelent a földművelőknek.
<P>
Először is azonban pontosabb kutatási eredményekre van szükség, hogy biztosíthassuk, hogy az eljárások valóban megbízhatóak-e, és hogy valóban minden mezőgazdasági termelőt pártatlanul kezelnek. Az új módszerek bevezetésével biztosítani kell azt is, hogy a mezőgazdasági termelők magánélete is védve legyen, illetve, hogy a folyamat egésze átláthatóvá váljon.
<SPEAKER ID="356" NAME="Bogdan Golik" AFFILIATION="PSE">
(PL) Elnök úr, biztos úr, egy megfelelően működő agrárpolitika érdekében mindenek felett pontos és megbízható adatokra van szükség.
<P>
A távérzékelési technikák - egyéb alkalmazások mellett - lehetővé teszik a termelés ellenőrzését és a termés előrejelzését. Ez az egyre súlyosabbá váló éghajlati változás fényében még nagyobb jelentőséggel bír. A távérzékelés használatával már korai szakaszban azonosíthatunk a növényzet fejlődésének a szempontjából kedvezőtlen körülményeket, és ennek eredményeképpen hamarabb és pontosabban tudjuk előre jelezni, hogy mely területeket fenyeget aszály. Ezek a technikák ökonometrikus modellekhez szolgálatnak adatokat, amelyeket gyakran használunk azokban az esetekben, amikor a közös agrárpolitika működésében eszközölt változtatások következményeit kell mérlegelni. Ha a kezdeti adatok pontosabbak, úgy csökkenthetjük az előrejelzésekben esetlegesen előforduló hibák számát.
<P>
Ezért is vélem úgy, hogy létfontosságú folytatni a MARS projektet. A projekt finanszírozási forrásait azonban nem kell megváltoztatni, azaz, maradjon egy különálló költségvetési tétel keretein belül, és ne az Európai Mezőgazdasági Garanciaalaptól érkezzen. Mivel a projekt finanszírozása EU-pénzeszközökkel történik, tehát a polgárok adóiból, úgy vélem, vizsgálatot kell folytatni a MARS projekt hatékonyságát illetően, megvizsgálva továbbá azon esetleges alkalmazásait is, amelyek még nem használnak.
<P>
Szokás szerint szeretnék gratulálni az előadónek nagyszerű munkájáért, és megjegyezném, hogy teljes mértékben egyetértek vele azzal kapcsolatban, hogy biztosítanunk kell a rendszer szilárdabbá, és mindenek felett eredményesebbé, valamint hasznosabbá válását.
<P>
Az utolsó pont, amelyet szeretnék megemlíteni az, az adatokhoz való hozzáférés. Mindenkinek joga kellene, hogy legyen az adatok felhasználásához, nem csupán az EU döntéshozóinak, de a tagállamoknak és kutató, valamint tudományos intézményeiknek is. Ezek az adatok akár a gazdaságok szintjén is hasznosnak bizonyulhatnak, a termelők például a távérzékelés útján nyert információt a mezőgazdasági kezelések optimalizálásánál alkalmazhatnák.
<SPEAKER ID="357" NAME="Zbigniew Krzysztof Kuźmiuk" AFFILIATION="UEN">
(PL) Elnök úr, támogatom az előadó álláspontját, továbbá szeretném kihangsúlyozni, hogy a távérzékelési technikák igen hasznosak lehetnek az Európai Bizottság számára: először is nagy segítséget nyújthatnak a mezőgazdasági piacok kezelésében, másodszor egyszerre tehetik lehetővé a termelés ellenőrzését és a termés előrejelzését, végül pedig ezek az előrejelzések befolyásolni fogják a mezőgazdasági nyersanyagok árát, és ez az elkövetkező évek során különösen fontos lesz, hiszen olyan helyzet áll majd elő, amelyben az élelmiszerek ára folyamatosan emelkedni fog.
<P>
Ha a fent meghatározott célok közül csak egy párat sikerül teljesíteni, már az is elegendő lenne ahhoz, hogy jelezze, hogy a távérzékelés olyan fontos adatokat szolgáltat, amelyek nagyon hasznosak a különböző mezőgazdasági termékek piacának megfelelő irányítása során.
<P>
Ezt az eljárást pozitívan értékelem, de ugyanakkor azt is szeretném megjegyezni, hogy osztom az előadó azon nézetét, miszerint a területen folyó munkát külön költségvetési tételből kell finanszírozni, és nem a Mezőgazdasági Garanciaalapból.
<SPEAKER ID="358" NAME="Paul Rübig" AFFILIATION="PPE-DE">
(DE) Elnök úr, biztos úr, hölgyeim és uraim, nem rég hivatalos voltam egy Rotary Klub gyűlésre, ahol egy igen érdekes vita zajlott. Az egyik klubtag, aki igen kritikusan tekint az EU tevékenységére, éppen azt panaszolta, hogy igen sok a csalás Európában; hogy ezeket a csalásokat nem vizsgálják ki, illetve, a mezőgazdaság területén kiugróan magas ezeknek a száma. Érdekes módon, pár perccel ezután egy mezőgazdasági termelő kért szót és elmesélte, hogy nála nemrég zárult le egy igen szigorú és részletes vizsgálat, és, hogy ő személy szerint nem ismer még egy olyan területet a mezőgazdaságon kívül, ahol hasonlóan alapos ellenőrzéseket végeznének.
<P>
Véleményem szerint ez igen egyértelműen jelzi, hogy az embereknek mire van szüksége, nevezetesen információra azt illetően, hogy mi történik és zajlik valójában. Ezért elengedhetetlenül fontos a helyes gyakorlat és a teljesítményértékelés, ha szeretnék megmutatni az európai polgároknak, hogy mekkora jelentőséget tulajdonítunk az agrárpolitikának.
<SPEAKER ID="359" NAME="Jean-Claude Martinez" AFFILIATION="NI">
(FR) Elnök úr, biztos úr, Graefe zu Baringdorf úr, igen érdekesnek találom a műholdas távérzékelés bevezetésének szabályozásával kapcsolatos javaslatot. Michel Debatisse, a francia mezőgazdasági termelők vezetője, ebben az ülésteremben terjesztett elő egy távérzékelési javaslatot a kilencvenes években, amelynek alkalmazási területe akkor az állattenyésztés lett volna. Az ötlet lényege az volt, hogy a szarvasmarhák és juhok fülébe mikrocsipet ültetnek, amelyek egy olyan rendszer részét képezték volna, amely Dél-Franciaország bizonyos területein a biztosítási díj fizetésének ellenőrzését, valamint a csalás megelőzését szolgálta volna Egy elektronikus kapszulákkal kapcsolatos terv is készült, amely kapszula, miután az állatok lenyelték, megtapadt volna a bélrendszerükben, így lehetővé téve az állomány műholdon keresztül történő ellenőrzését és számolását.
<P>
Amit ma mérlegelünk az már egészen más, annak ellenére, hogy a rendszer több mint 7 évre nyúlik vissza, egészen a MARS és LUCAS kísérleti projektekig. A koncepció itt nem más, mint, információt szolgáltatni a földhasználatról, illetve a talaj és a növények minőségéről, annak érdekében, hogy előre jelezhessük a terméshozamot, kezelhessük a mezőgazdasági piacokat, és ekonometrikus modelleket készíthessünk.
<P>
Ez az információgyűjtés, statisztikajavítás, előrejelzés készítés, és igen, weboldal készítés is nyilvánvaló veszélyt hordott magában: ez nem más, mint, jobb szó híján, a távérzékelési elit veszélye, hiszen ez a technológia csak a nagy mezőgazdasági termelők vagy igen gazdag térségek számára lesz elérhető, és így nem mindenki lesz majd képes előre jelezni az árakat, ami most, a gabon árának emelkedésekor igen hasznosnak bizonyulhat. Természetesen az árak több hónapos előrejelzésének képessége a chicagói vagy persze más tőzsdék szempontjából is kiemelten fontos lehetőségnek tűnik.
<P>
Jelentéstevőnk, Graefe zu Baringdorf úr, teljes joggal érdeklődik aziránt, hogy valójában kinek jó ez a rendszer, különösen ha figyelembe veszzük, hogy ennek a rendszernek ára van - ha jól tudom több tízmillió euróról van szó, még ha ez az összeg öt vagy hat évre oszlik is meg. Ezek a pénzösszegek ráadásul nem egy különálló költségvetési tételből származnak majd, hanem egy mezőgazdasági garanciaalapból. A rendszer mindenképpen próbára érdemesnek tűnik, biztos úr.
<SPEAKER ID="360" NAME="Mariann Fischer Boel">
A Bizottság tagja. - Elnök úr, való igaz, hogy néha késő este is itt ülünk és mezőgazdasági kérdéseket tárgyalunk, de meg kell mondanom, hogy függetlenül attól, hogy milyen késő van, nagyon élveztem a ma esti eszmecserét egy igen érdekes témában.
<P>
Először is egyértelmű, hogy a hófedte területeken, és itt finn barátainkra gondolok, nem lehet adatot gyűjteni a termésről, de olyan meteorológiai adatokat lehet viszont szerezni, amelyek az időjárási viszonyoktól függetlenül elérhetőek. Mivelhogy ezek is szorosan kapcsolódnak az éghajlatváltozásról szóló vitákon tapasztalható fejleményekhez, ezért úgy gondolom, hogy ezek az információk is értékesek és fontosak. Aggályok merültek fel az adatok hozzáférhetőségével kapcsolatban, és erről csak annyit tudok mondani, hogy az adatok hozzáférhetőek mindenki számára nemzetiségtől függetlenül. Elérhetőek akár a tagállamokon, akár az Interneten keresztül, ami azt mutatja, hogy a különböző területeken gyűjtött adatokat nem kezelik titokként.
<P>
Ami a költségvetést illeti, nagyon fontosnak tartom, hogy egy olyan helyzetben, ahol a mezőgazdasági költségvetés igen korlátozott, ügyeljünk arra, hogy a legmegfelelőbb módon költsük el a rendelkezésre álló pénzt, illetve, hogy (Martinez úrra utalok) meg tudjuk indokolni, hogy hogyan tesszük ezt, biztosítva, hogy nem történik visszaélés. Úgy vélem eddig igen sikeresen tudtuk az Európai Parlament felé megindokolni, hogy hogyan gazdálkodunk, illetve, hogy hogyan végezzük az ellenőrzéseket. Szeretném azonban ma este ismét megismételni, hogy a termés felméréséhez használt technológia nem teszi lehetővé, hogy ugyanezt a rendszert ellenőrzési célokra használjuk. Két teljesen eltérő technológiáról van szó, és a készített képek egész egyszerűen nem használhatók ellenőrzésre, tehát kérem Önöket, ne kapcsolják össze ezt a két dolgot, hiszen ez helytelen lenne. Továbbra is hiszem azonban, hogy indokolt az a pénzösszeg, amit a jövőben erre a rendszerre fordítunk. Ez évente megközelítőleg 1,5 millió és 1,7 millió euró között lesz. Egy olyan szituációban, ahol az agrárszektorban drámai áringadozások tapasztalhatóak, különösen fontos, hogy olyan megbízható, pontos adatok álljanak rendelkezésünkre, amelyekre előrejelzéseket tudunk alapozni.
<SPEAKER ID="361" NAME="Friedrich-Wilhelm Graefe zu Baringdorf">
előadó. - (DE) Elnök úr, biztos úr, az új rendszer értelmében az előadóé az utolsó szó joga és ez bepillantást enged abba, hogy az Európai Parlament hogyan is látja önmagát a Bizottsághoz képest. Ahogyan azt Önök is tudják, eltér a véleményünk a kérdéssel kapcsolatos további lépéseket illetően. Nem azt javaslom, hogy dobjuk félre a rendszert, csupán bizonyos javításokat ajánlottam - amelyeket nem kívánok újból ismertetni - amelyek növelnék a Parlament ellenőrzési jogait.
<P>
Ami az éghajlatelemzéshez használható adatokat illeti, jeleztük, hogy két kísérleti projekt is működik, a LUCAS és MARS projekt. Ez azt is mutatja azonban, hogy a gyűjtött adatok valóban túlhaladnak a mezőgazdaság területén. Pontosan ezért kértem indokolásomban a különálló költségvetési tétel megőrzését.
<P>
Szeretném egy kis anekdotával zárni felszólalásomat, ami jól szemlélteti, hogy mivel is állunk szemben. Egy, a lakóhelyemhez közeli gazdaságra kiszállt a felügyelő hatóság, mert állítólag műhold segítségével egy tiltott vízelvezető rendszert fedeztek fel. A felügyelők egy bizonyos pontra mutattak, ahol elvileg a vízelvezető működött, mert a rendszer ezt jelezte nekik. A termelő biztosította őket, hogy semmilyen tiltott dolgot nem követett el. Hogy mi történt valójában? A mezőn egy műanyag matrac hevert - persze ennek sem lett volna szabad ott lennie -, amit körbenőtt a fű. Ezt észlelte a műholdas rendszer, és ezért próbálták felelősségre vonni a termelőt.
<P>
Mi, politikusok, biztosan több ilyen, lakóhelyünkön megtörtént történetet tudnák mesélni, biztos úr gondolom ön is számos ilyet hallott már, amelyek megmutatják, hogy pontosan mivel kell szembeszállnunk. nem titkoljuk aggályunkat, hogy a mezőgazdasági termelők olyan megfigyelésnek vannak kitéve, amit a nyilvánosság nem érthet meg, és amelyet immáron a Parlament már nem képes ellenőrzése alatt tartani. Ezért is remélem, hogy megértik miért kellett ezt a jelentést a Parlamenten keresztül előterjesztenem, és miért kell a jövőben is ébernek lennünk. Bármi is történjen, továbbra is támogatni szándékozunk egymást ezekben az erőfeszítésekben.
<SPEAKER ID="362" NAME="Elnök">
A vitát berekesztem.
<P>
A szavazásra 2008. január 16-án, szerdán kerül sor.
