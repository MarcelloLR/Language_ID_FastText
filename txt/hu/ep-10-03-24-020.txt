<CHAPTER ID="020">
A tuberkulózis elleni küzdelem (vita) 
<SPEAKER ID="292" NAME="Elnök">
A következő napirendi pont a Bizottság a tuberkulózis elleni küzdelemről szóló nyilatkozata.
<SPEAKER ID="293" NAME="John Dalli">
a Bizottság tagja. - Tisztelt elnök úr, nagyon örülök, hogy a tuberkulózis világnapján lehetőségem van hangsúlyozni a Bizottság elhivatottságát e betegség által okozott kihívásokkal szemben.
<P>
Úgy hittük, hogy az elmúlt évtizedek sikerei megszűntették ennek a súlyos népegészségügyi problémának a veszélyeit. Mindemellett hibás megfontolásból - túlságosan sokáig - csökkentettük a tuberkulózis elleni védelmet. Az Európai Betegségmegelőzési és Járványvédelmi Központ 2008-ban kb. 83 000 megbetegedést, és közel 6000 tuberkulózis okozta halálesetet jelentett az Európai Unió és az EFTA országaiból. Ez naponta kb. 16 halálesetet jelent. Ez egyszerűen elfogadhatatlan, és minden érintettnek és érintett ágazatnak cselekednie kell. Elfogadhatatlan, mert a tuberkulózis megelőzhető és gyógyítható betegség, és nem kellene ilyen drámai következményekkel járnia.
<P>
A tuberkulózis több ágazatot érintő kérdéskör, és az Európai Unió számos népegészségügyi problémájához is kapcsolódik; ezek közé tartozik az antimikrobiális gyógyszerekkel szembeni rezisztencia, a tuberkulózis diagnosztizálásához és kezeléséhez szükséges új hatékony eszközök hiánya, az olyan társfertőzések meredek emelkedése, mint a HIV, és az olyan egyenlőtlenségek, mint a legsebezhetőbb csoportok aránytalanul nagy számú tuberkulózisos megbetegedése.
<P>
Az elmúlt években a Bizottság számos kezdeményezést indított a tuberkulózis elleni küzdelem kapacitásainak növelésére. A tuberkulózis 2000-ben az EU-ban megfigyelt legfontosabb betegségek listáján szerepelt. Ebben az összefüggésben a Bizottság számos olyan projektet támogatott, amely elősegítette a tuberkulózis megfigyelésének koordinációját a WHO Európai Régiójának 53 országában. Ez javított járványügyi helyzetünk ellenőrzésén és ismereteink megosztásán. Sőt mi több, a Bizottság - kutatási keretprogramjain keresztül - támogatja az új gyógymódok, vakcinák, gyógyszerek és diagnosztikai eszközök kifejlesztését. 2002 óta több mint 124 millió euró került elkülönítésre ezekre a célokra. De a tuberkulózis számára az országhatárok nem jelentenek akadályt, éppen ezért az Európai Unió határain kívül eső országokat is támogatnunk kell.
<P>
A Bizottság a HIV/AIDS, malária és tuberkulózis elleni külső fellépést célzó, 2007-2011-re vonatkozó európai cselekvési programon keresztül támogatja a fejlődő országok tuberkulózisra vonatkozó ellenőrzési programjait. Ennek fő finanszírozása az AIDS, a tuberkulózis és a malária elleni küzdelem globális alapján keresztül történik, amely alaphoz a Bizottság 2002 óta 870 millió euróval járult hozzá, amelynek éves hozzájárulása pedig 2008 óta 100 millió eurót tesz ki. Továbbá az "Európai és fejlődő országok közötti partnerség a klinikai vizsgálatokban” (EDCTP) című programon keresztül Afrika szubszaharai térségében is támogatja a klinikai vizsgálatokat és a kapacitásbővítést. Végezetül pedig, az Európai Betegségmegelőzési és Járványvédelmi Központ létrehozásával lehetővé vált számunkra, hogy a tuberkulózis elleni küzdelemhez szükséges erőfeszítéseinket új szintre emeljük.
<P>
A Központ 2007 márciusában a Bizottság felkérésére kidolgozott egy cselekvési tervet a tuberkulózis elleni küzdelemhez az Európai Unióban. Ez a terv megnevezi azokat a több ágazatot érintő problémákat, amelyekkel ma szembesülnünk kell a tuberkulózis megelőzésének, visszaszorításának és a járványügyi ellenőrzés megerősítésének a területén, ezek a következők: mindenki számára elérhető azonnali és minőségi ellátás, új eszközök kifejlesztése a diagnosztika és a kezelés területein, a tuberkulózis és a HIV keresztfertőzéséből származó terhek enyhítése és a gyógyszerekkel szembeni rezisztencia veszélyének kezelése.
<P>
A Bizottság azonban nem képes ezzel egyedül megküzdeni. A legsebezhetőbbek megsegítéséhez a civil társadalom hozzájárulása is szükséges és a tagállamok elkötelezettsége jelenti a megoldást célunk eléréséhez: a járvány elleni globális küzdelem támogatásához.
<SPEAKER ID="294" NAME="Elena Oana Antonescu">
a PPE képviselőcsoport nevében. - (RO) "A halál oka az antibiotikumok korában” az, amit kutatók egy csoportja tuberkulózisnak nevez, egy olyan szó, amelyről már úgy gondoltuk, hogy nem létezik a mindennapi szóhasználatban, mégis egy olyan betegség, amely még mindig rengeteg emberéletet követel.
<P>
A tuberkulózis a hetedik leggyakoribb elhalálozási ok a világon. Sajnálatos módon a jelenlegi helyzetre felhívja a figyelmet az a tény, hogy megnőtt egy, a standard gyógyszeres kezelésekre rezisztens tuberkulózistörzs által okozott megbetegedések száma.
<P>
2008-ban világszerte 9,4 millió új esetet regisztráltak, és 1,8 millióan haláloztak el. Minden másodpercben magfertőződik valaki tuberkulózissal valahol a világon.
<P>
A lehető legalaposabban meg kell értenünk ezeknek az adatoknak a jelentőségét az Európai Unió egyik tekintélyes fórumán, hogy a lehető legjobban átlássuk: ez a betegség még mindig pusztít társadalmunkban és nagy számban okozza európai polgárok halálát.
<P>
Sajnos egy olyan országból jövök, amelyik az Európai Unió államai közül az elsők között szerepel a tuberkulózisos esetek gyászos aránya tekintetében.
<P>
Bár az elmúlt években egy enyhén csökkenő tendenciáról beszélhetünk és a kemorezisztens tuberkulózisból felgyógyult emberek százalékos aránya is növekedett, az abszolút adatok még mindig riasztóak és a tragikus valóságot tükrözik.
<P>
Állandóan és egyesített erővel, a lehető legjobb tervek mentén haladva kell harcolnunk ahhoz, hogy ezt a veszedelmet féken tarthassuk. Az Európai Unió szintjén folytatnunk kell az eddig végzett munkát annak érdekében, hogy minden tagállamban biztosítva legyen a betegség felismerési szintjének, a megfelelő kezelés elérhetőségének, a kezelés, az ellenőrzés szintjének és a betegek számára nyújtott gyógykezelés minőségének emelkedése.
<P>
Kormányainknak is meg kell értenie eme küzdelem fontosságát, és a lehető leghatékonyabban együtt kell működniük a szociális partnerekkel annak érdekében, hogy csökkenthessük azoknak az európaiaknak a számát, akik ebben a betegségben szenvednek; miközben azt hittük, hogy az elmúlt századokban már száműztük ezt a betegséget.
<P>
Azt a csatát elsősorban egy családként, megkülönböztetések nélkül, de egymást segítve, együtt kell megvívnunk, hogy leküzdhessük ezt a problémát.
<P>
Végül is mi vagyunk az Európai Unió és erősségünk az egységben rejlik.
<SPEAKER ID="295" NAME="Åsa Westlund">
az S&D képviselőcsoport nevében. - Elnök úr, manapság már senkinek nem lenne szabad tuberkulózisban meghalnia.
<P>
az S&D képviselőcsoport nevében. - (SV) Ezt mondta ma Ban Ki Mun a tuberkulózis világnapján.
<P>
Természetesen igaza van. Ennek ellenére még manapság is rengeteg ember haldoklik tuberkulózisban világszerte, többnyire fiatalok és szegények. Ezért emelnünk kell a segély összegét abban a globális alapban, amely igen nagy mértékben járul hozzá a tuberkulózis, a malária és a HIV elleni küzdelemhez a világ szegényebb területein.
<P>
Mindemellett - ahogyan arra a Bizottság is rámutatott - Európában is halnak meg emberek tuberkulózisban. Szorosabban együtt kell működnünk ahhoz, hogy a multirezisztens tuberkulózis terjedését megállítsuk, és hogy a társadalom legkiszolgáltatottabb csoportjai számára is elérhető hatásos gyógymódot találjunk.
<P>
A svédországi Solna központú Európai Betegségmegelőzési és Járványvédelmi Központnak meglehetősen fontos szerepe van ebben, és nagyon örülök annak, hogy a Bizottság prioritásai közé emelte ezt a kérdést, és eljött, hogy megvitassa azt.
<SPEAKER ID="297" NAME="Charles Goerens">
az ALDE képviselőcsoport nevében. - (FR) Elnök úr, az orvostudomány fejlődése még nem győzte le a tuberkulózist. Ennek következtében hibás az a megállapítás, hogy ez csak a szegény országokat érintő betegség lenne. Ezzel alábecsüljük a betegség terjedési módját, különösen Közép- és Kelet-Európában.
<P>
Valójában egyik ország sincs biztonságban ettől az évezredek óta jelenlevő rettenetes betegségtől. Sőt mi több, a többszörösen rezisztens törzsek igen kicsire csökkentik annak reményét, hogy rövidesen véget vessünk ennek a veszedelemnek. A több fronton folyó küzdelem a megelőzés, az orvosi felügyelet, a kutatás, és a megelőző és higiéniai intézkedések terjesztésének eszközeivel, összehangolt és határozott fellépésre sarkall bennünket. Röviden: mindenkor a legmegfelelőbb stratégiára kell támaszkodnunk ezen a területen.
<P>
Az intézkedések finanszírozásánál két forgatókönyvet tanácsos megkülönböztetni: elvben először is saját országunk társadalombiztosítási rendszerében kellene biztosítanunk a megfelelő egészségügyi ellátást. A fejlődő országok betegei ugyanakkor még mindig a szolidaritásban bíznak, amely 2002 óta a példaértékű AIDS, tuberkulózis és malária elleni küzdelmet célzó globális alap formájában meg is valósul.
<P>
Ha a cél valóban a tuberkulózisos esetek számának felére csökkentése 2000 és 2015 között, akkor a Globális Alap elnöke, Michel Kazatchkine által javasolt három forgatókönyv közül egyet ki kell választanunk.
<P>
Szeretném feltenni a kérdést a Bizottságnak, hogy melyik forgatókönyvet veszi alapul, amikor a tagállamok számára javaslatokat tesz az AIDS, tuberkulózis és malária elleni küzdelmet célzó globális alap jövőbeni finanszírozására.
<SPEAKER ID="298" NAME="Maria Da Graça Carvalho" AFFILIATION="PPE">
(PT) A mai nap, a tuberkulózis világnapja, remek alkalmat kínál arra, hogy erősítsük a politikai párbeszédet és a kormányok és a civil társadalom szerepvállalását ebben az ügyben.
<P>
Az EU területén a tuberkulózisos esetek száma csökkenőben van. Portugáliában is észrevehető csökkenés mutatkozott, de az előfordulási arány még mindig az EU-átlag felett van. Ez a csökkenés a tuberkulózis elleni küzdelem nemzeti tervének sikeréhez köthető. Ugyanakkor néhány országban az elmúlt időszakban azt tapasztalhattuk, hogy a betegség újjáéledőben van.
<P>
Az Európai Bizottság által támogatott különböző cselekvési tervekkel jó irányba haladunk. Szeretném kiemelni Európa és a fejlődő országok partnerségét a klinikai vizsgálatok megvalósításában. A kutatási és technológiafejlesztési keretprogram támogatása szintén fontos szerepet játszik az élettani tudományokban. A klinikai és tudományos kutatás megerősítése alapvető fontosságú a tuberkulózis elleni küzdelemben. Ezért van döntő jelenősége annak, hogy folytassuk a munkát a tuberkulózis elleni küzdelemben felhasználható újabb és jobb eszközök felfedezésében, amelyek elősegítik az innovatív diagnosztikai módszerek, gyógyszerek és vakcinák fejlesztését.
<P>
Ezért felkérem a Bizottságot és a tagállamokat arra, hogy a betegség sikeres megfékezése és megsemmisítése érdekében egyesült erővel lépjenek fel a tuberkulózis elleni küzdelemben.
<SPEAKER ID="299" NAME="Vilija Blinkevičiűtë" AFFILIATION="S&amp;D">
(LT) Harcolnunk kell a tuberkulózis ellen, mert a világon rengetegen halnak meg ebben a betegségben, és a világ népességének majdnem egyharmada fertőzött. Szeretném felhívni a figyelmüket arra a tényre, hogy a tuberkulózis a legelterjedtebb fertőző betegség a világon, amely szoros kapcsolatban áll a szociális és gazdasági problémákkal, vagyis a szegénységgel, a munkanélküliséggel, az alkoholizmussal, a drogfüggőséggel, a HIV/AIDS fertőzöttséggel, valamint a szegény országok nem megfelelő egészségügyi rendszerével és a kései diagnózissal. Annak érdekében, hogy ezeket a tuberkulózist okozó tényezőket megszűntessük, az Európai Bizottságnak és az Európai Unió tagállamainak hatékonyan és gyorsan kell cselekedniük olyan közös intézkedések meghozásában, amelyekkel leküzdhető ez a borzalmas betegség, amelyekkel közös politikai párbeszéd kezdeményezhető a pénzügyi támogatásról, és amellyel elfogadható egy közös cselekvési terv a betegség elleni küzdelemhez.
<P>
Annak ellenére, hogy a tuberkulózis a legfőbb betegségek között szerepel, az ellene folytatott küzdelem még mindig alulfinanszírozott; éppen ezért át kell tekintenünk e cselekvési program európai uniós költségvetési kereteit. Arra is felkérem önöket, hogy ösztönözzék a tuberkulózis elleni küzdelemben folytatott tudományos kutatások nagyobb beruházásait.
<SPEAKER ID="300" NAME="Olga Sehnalová" AFFILIATION="S&amp;D">
(CS) Ma van a tuberkulózis világnapja, amely alkalmat ad arra, hogy megemlítsük, a betegség elleni csatában eddig elért sikerek ellenére a tuberkulózis továbbra is komoly globális probléma. Több mint 2 millió ember tuberkulózis bacilussal fertőzött és közülük minden tízedik ember betegszik meg az aktív törzsek által.
<P>
A tuberkulózis előfordulása, és különösen a betegség ellenőrzési és kezelési szintjében mutatkozó különbségek szoros kapcsolatban állnak a különböző régiók és különböző társadalmi csoportok társadalmi-gazdasági helyzetével. A tuberkulózis korai felismerése és az alapos és teljes mértékben ellenőrzött kezelés, vagyis a folyamatos és megfelelő ideig tartó kezelés előfeltétele azon kockázat csökkentésének, hogy átfogó kezelésnek ellenálló és többszörösen rezisztens TBC alakuljon ki, amelynek kezelése rendkívül drága és számos országban nehezen elérhető. Hasonlóan fontos az egészségügyi rendszerek átalakítása és a mindennapi gyakorlat is, ami a különösen veszélyeztetett csoportokban a betegség szűrését, megfelelő létszámú képzett egészségügyi dolgozót, és megfelelő eszközellátást jelent.
<P>
A WHO becslései szerint az elkövetkező 10 évben nemzeti szinten 44,3 milliárd USA-dollárra lenne szükség a tuberkulózis elleni küzdelemhez, de a szükséges forrásnak csak alig a fele áll majd rendelkezésre. Az EU feladata ezért az, hogy egyesítse a WHO és az egyes országok erőforrásait - nemzeti egészségügyi rendszereikkel együtt -, és a harmadik országoknak nyújtott fejlesztési támogatások esetében emelje a prioritások közé a tuberkulózis elleni küzdelmet.
<SPEAKER ID="301" NAME="John Dalli">
a Bizottság tagja. - (MT) Nagy megelégedéssel és érdeklődéssel hallgattam a tisztelt képviselők felszólalásait. Szeretném biztosítani önöket arról, hogy a Bizottság nagyon komolyan veszi ezt a betegséget és különös jelentőséget biztosít a ma elhangzottaknak. A tuberkulózis visszaszorítása érdekében elszántan küzdünk céljaink eléréséért. Az ilyen párbeszédek különösen fontosak ahhoz, hogy a figyelmet erre a betegségre irányítsuk. A Parlament közreműködése és támogatása elengedhetetlen a betegség mind az Európai Unión belüli, mind pedig azon kívüli országokban való leküzdésére tett erőfeszítéseinkhez.
<SPEAKER ID="302" NAME="Elnök">
A vitát lezárom.
<P>
Írásbeli nyilatkozatok (az eljárási szabályzat 149. cikke)
<SPEAKER ID="303" NAME="Nessa Childers" AFFILIATION="S&amp;D">
írásban. - - Míg sokak múlt időben beszélnek a tuberkulózisról, és a 19. század csapásaként tekintenek rá, addig az közvetlenül és közvetve továbbra is komoly hatással van az EU több százezer termelőjének életére minden évben. Bár a TB humán formáját az EU legtöbb tagállamában a 20. század közepe óta féken tartják, az állatállományban azóta is agresszíven terjed és évente a szarvasmarhacsordák 5%-át sújtja Írországban, az én keleti választókörzetemben.
<P>
Nemrég kaptam egy levelet egy Westmeath megyei tejtermelőtől, akinek a díjnyertes tejelő teheneit majdnem egytől-egyig kiirtották azután, hogy kevesebb mint egy évvel ezelőtt először észlelt TB-t gazdaságában. A borzok által terjesztett betegséget akkor fedezte fel, amikor éppen kéthetes nyaralásra készült tavaly júniusban, és azóta 82 tehenet számláló állományából 64-et elvesztett.
<P>
Noha az utóbbi időben az EU mindent megtesz a humán tuberkulózis megfelelő féken tartásáért, az évente milliós nagyságrendű bevételkiesést okozó szarvasmarha TB-t is komoly megfontolás tárgyává kellene tenni a jövőben a TB-jogszabálytervezet megalkotásakor.
