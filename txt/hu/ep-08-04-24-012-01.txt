<CHAPTER ID="012-01">
1. Zimbabwe
<SPEAKER ID="184" NAME="Elnök">
A következő napirendi pont a Zimbabwéről szóló állásfoglalásra irányuló hat indítvánnyal kapcsolatos vita.
<SPEAKER ID="185" NAME="Erik Meijer">
szerző. - (NL) Tisztelt elnök úr! Zimbabwe elnöke, Mugabe egykor a felszabadítási mozgalom hőse volt. Neki köszönhetően a korábbi Dél-Rodézia helyett Zimbabwe néven új állam alakult, amely demokratikus véleménynyilvánítási lehetőséget adott a fekete többségű lakosságnak a brit gyarmati uralom végét követően és szembeszállva a fehérek vezette apartheid politikával, amely fellázadt a gyarmati hatalom ellen.
<P>
Mugabe évekig meglepően mérsékelt vezető volt. Nem törekedett a földtulajdon újraelosztásával kapcsolatos sürgető kötelesség teljesítésére. Egyedül a homoszexuálisokkal szemben képviselt radikális álláspontot. Csak akkor jutottak eszébe a földreformmal kapcsolatos korábbi ígéretei, amikor hatalmának elvesztése veszélyeztette. Attól kezdve meggondolatlan cselekedetei teljes romlásba döntötték az ország gazdaságát. A mezőgazdasági földterületek újraelosztását nem megfelelő tervek szerint hajtották végre, hanem teljesen önkényesen, a legagresszívebb támogatói segítségével, akik saját maguknak kaparintották meg a földeket.
<P>
Politikai ellenfeleivel még rosszabbul bánt. Könyörtelenül megfélemlítette és támadta őket, de eddig sikerült túlélniük. A legutóbbi választásokkor már felmerült a gyanú, hogy az eredményeket meghamisították. Ez alkalommal az ellenzék nyerte a parlamenti választásokat, de úgy tűnik, hogy a szavazatok tervezett újraszámolása arra irányul, hogy megfosszák őket a győzelemtől. Az elnökválasztások eredményét már egy teljes hónapja titokban tartják, így nem tudhatjuk, hogy Mugabe milyen arányú vereséget szenvedett.
<P>
Az utóbbi néhány napban lelkesülten jelentette ki, hogy soha semmit nem fog megváltoztatni az országban. Ezt az ígéretét csak erőszak és elnyomás révén tudja betartani. Ezt importált kínai fegyverekkel fogja megvalósítani. Az említett körülmények miatt elfogadható, hogy a külvilág foglalkozzon ezzel a belső konfliktussal. A menekültek, az ellenzék támogatása és a kormányzó pártra gyakorolt nyomás tartozik azon elengedhetetlen eszközök közé, amelyekkel megvalósítható az, amit állítása szerint maga Mugabe is el akart érni, azaz a politikai hatalom biztosítása a többség számára.
<SPEAKER ID="186" NAME="Geoffrey Van Orden">
szerző. - Tisztelt elnök úr! Engedje meg, hogy először is csalódottságomnak adjak hangot amiatt, hogy a Tanács nem képviselteti magát ezen a fontos vitán.
<P>
Már majdnem egy hónap eltelt a zimbabwei választások óta. Kevés kétség merülhet fel azzal kapcsolatban, hogy a választásokat a "Mozgalom a demokratikus változásért” nyerte. Mugabénak és híveinek távozniuk kellene, de gyakorlatilag semmit nem hallunk a választási eredményekről kivéve azt, hogy Mugabe hívei újból erőszakkal reagálnak és kétségbeesetten próbálják megváltoztatni a választási eredményt.
<P>
Most már évek óta úgy utalunk Zimbabwéra mint Afrika szégyenfoltjára, a zsarnokság, a korrupció megvalósulásának és egyetlen ember ijesztő rezsimje által történő kizsákmányolás bizonyítékára. Mugabe tönkretette az egykor virágzó országot. És ezen időszak alatt, az eltelt évek során a többi afrikai vezető ott volt a közelben és vagy nem tett semmit, vagy tapsoltak a zsarnoknak, amikor erre lehetőségük volt. Micsoda gyalázat! Mekkora botrány. És micsoda tragédia - nem csupán Zimbabwe, hanem Afrika lakói számára is.
<P>
Ezekben az években először Dél-Afrika változtathatott volna Zimbabwe sorsán, Thabo Mbeki azonban nemcsak hogy nem teljesítette közvetítői feladatait, de égbekiáltó módon Mugabe mellé állt. A világ a megdöbbenéstől szótlanul figyelte, amikor Mbeki néhány nappal ezelőtt kijelentette, hogy Zimbabwében nincs válság, csak a választásokkor szokásos politikáról van szó.
<P>
Miközben az EU legalább célirányos szankciókat vetett ki a Mugabe-rezsimre, mindent elkövetetett annak biztosítása érdekében, hogy ezeket senki ne vegye komolyan, teljesen hamis indokokból még meg is hívta Mugabét - akit kitiltottak az uniós országokból - a tavaly decemberben Lisszabonban megtartott EU-Afrika csúcstalálkozóra. Valójában milyen diplomáciai vagy gazdasági erőfeszítésre került sor annak érdekében, hogy más afrikai országokat rábírjanak arra, hogy megfelelően viszonyuljanak Zimbabwéhoz? A válasz az, hogy igen keveset.
<P>
Nos, még mindig van idő arra, hogy helyesen cselekedjünk. Jacob Zuma, az ANC vezetője, Zimbabwével kapcsolatos fellépésre szólított fel. Ma az állásfoglalásra irányuló indítványunkban a kormányzó Zanu-PF part jó szándékú tagjait szólítjuk fel arra, hogy nyissák ki a szemüket és ismerjék fel, hogy egy átalakulás van folyamatban.
<P>
Ideje, hogy hallassuk a hangunkat. Vigyük végbe azt a demokratikus fordulatot, amelyre a zimbabweiek érdekében szükség van.
<SPEAKER ID="187" NAME="Bogusław Rogalski">
szerző. - (PL) Tisztelt elnök úr! Zimbabwéban mind a politikai helyzet, mind a belső biztonság hirtelen rosszra fordult a márciusi parlamenti és elnökválasztásokat követően. Az a tény, hogy a választási eredményeket még nem jelentették be, a jogállamiság összeomlását szemlélteti és ezenkívül bizonyítja az afrikai államban uralkodó hatalom totalitárius jellegét.
<P>
Napjainkban Afrikában maga a demokrácia van súlyos veszélyben. A rezsim újból erőszakot alkalmazott az ellenzékkel és a zimbabweiek demokratikus törekvéseivel szemben. Ezért az Európai Unió és a Parlament részéről határozott fellépésre van szükség. Reagálnunk kell a helyzetre, de Kínát is el kell ítélnünk, amely fegyverrel teli teherhajót küldött az afrikai partokhoz, így próbálva támogatni a Mugabe-rezsimet.
<P>
Ezért örömmel támogatom a közös állásfoglalásra irányuló indítványban szereplő, arra vonatkozó kikötést, hogy Kína állítsa le a Zimbabwéba irányuló fegyverszállítást. Csak így lehet csökkenteni az ország polgárait sújtó állami terror áldozatainak számát.
<SPEAKER ID="188" NAME="Marios Matsakis">
szerző. - Tisztelt elnök úr! Több éves brit gyarmati uralmat és Ian Smith apartheid diktatúrájának időszakát követően az akkori Rodézia - a mai Zimbabwe - számára szabadságharcosok egy csoportja, köztük Mugabe úr szerezte meg a függetlenséget.
<P>
Senki nem tagadhatja, hogy ezek az emberek hozzájárultak Zimbabwe szabadságának kivívásához, de - ahogy az oly gyakran előfordul - a túlzott és hosszan fennálló hatalom, az opportunizmussal és a személyes anyagi haszon iránti korlátlan étvággyal együtt hamarosan elrontotta a szabadság és a demokrácia emberbarát jellegét, majd a hatalmon lévő Mugabe-rezsimet elnyomó kormányzó szervvé alakította, amelynek nincs jövőképe, és amelynek túlzott totalitárius megnyilvánulásai vannak. Ennek következtében Zimbabwe nemzetközileg elszigetelődött, és folyamatosan a szegénység és a korrupció nyomorúságának lejtőjére került.
<P>
A legutóbbi választásokon a zimbabweiek kinyilvánították óhajukat a már nagyon is szükséges változás iránt, de a Mugabe-rezsim nem akar lemondani a hatalomról, és jelenleg az a komoly veszély fenyeget, hogy anarchiába és polgárháborúba hajszolja az országot.
<P>
Ezzel az állásfoglalásra irányuló indítvánnyal azt az üzenetet közvetítjük, hogy a zimbabweiek által a választásokon kifejezett óhajt tiszteletben kell tartani. Biztosítsuk azt is, hogy azok, akik Afrikában azt mondják, hogy valóban törődnek a zimbabwei helyzettel, teljesen vállalják a felelősséget, a valós helyzetet lássák, ne az alapján értékeljék Mugabét, hogy évekkel ezelőtt milyen volt, hanem az alapján, amilyen most, és cselekedjenek határozottan a zimbabwei demokratikus változás végrehajtása érdekében.
<SPEAKER ID="189" NAME="Raül Romeva i Rueda">
szerző. - (ES) Tisztelt elnök úr! Figyelembe véve az eseményeket, úgy gondolom, hogy a zimbabwei helyzet bizonyára megérdemli, hogy ezen a sürgős ülésen foglalkozzunk vele. Ezért csatlakozom azokhoz - hogy is tehetnék másképp -, akik már elítélték a kormányerők által az ellenzéki csoportosulásokkal, újságírókkal és emberi jogi aktivistákkal szemben alkalmazott erőszakot.
<P>
Azt is remélem, hogy ez az állásfoglalás legalább hozzá fog járulni azok támogatásához, akik az országon belül és kívülről megpróbálják visszaállítani a demokratikus folyamatot.
<P>
Van azonban egy konkrét pont, amelyre szeretném felhívni a figyelmet, és amely az An Yue Jiang kínai hajó ismert esetével kapcsolatos, amely hajó 77 tonna, Zimbabwénak szánt fegyvert és lőszert szállít, és amelyet arra kényszerítettek, hogy hagyja el a dél-afrikai Durban kikötőjét, miután a kikötői munkások megtagadták a rakomány kirakását, és egy bíróság úgy határozott, hogy a fegyverek nem szállíthatók Dél-Afrikán keresztül.
<P>
Értesüléseim szerint a hajó most egy másik kikötőt keres, ahol kirakja a rakományát, bár úgy tűnik, hogy - tekintettel a térségben a szállítmány fogadásával szemben tapasztalható ellenállásra - a hajó küldetésének teljesítése nélkül térhet vissza Kínába.
<P>
Egyébként egyértelmű, hogy a hajónak soha nem kellett volna engedélyezni, hogy kifusson, és hogy valamennyi kormánynak össze kell fognia, hogy minél hamarabb megtervezzenek egy nemzetközi szerződést a fegyverátadásról, mert sajnálatos módon nagyon sok, Zimbabwéhoz hasonló hely van a világon, amelynek soha nem kellene engedélyezni, hogy bármilyen fegyvert vagy lőszert kapjon.
<P>
Legyen ez a példa ösztönzés egy erélyes és jogilag kötelező erejű ATT (fegyverkereskedelmi szerződés) megkötéséhez, amelyet az IANSA-hálózaton belül olyan sok nem kormányzati szervezet követel évek óta a Parlamenthez hasonlóan.
<SPEAKER ID="190" NAME="Urszula Gacek">
a PPE-DE képviselőcsoport nevében. - Tisztelt elnök úr! Hamarosan egy hónapja már, hogy Zimbabwében lezajlottak az elnökválasztások. Ez kétségtelenül elegendő idő volt a szavazatok megszámlálásához és az eredmény bejelentéséhez. Jelenleg a Zanu-PF kormányzó párt kérésére 23 választókerületben újraszámlálást végeznek. Komoly aggályok vannak a szavazóládák tárolási módjával kapcsolatban, és nem zárható ki, hogy a szavazólapokat meghamisítják az újraszámlálás során. Az exit poll felmérések arra utaltak, hogy az elnökválasztási versenyben második fordulóra lesz szükség. Ha most Mugabe úr bejelenti győzelmét, azt meg kell kérdőjelezni. Reménykedjünk abban, hogy valóban sor kerül a második fordulóra.
<P>
A nemzetközi közösségnek azonban továbbra is nyomást kell gyakorolnia annak biztosítása érdekében, hogy ez a forduló minél szabadabb és tisztességesebb legyen. A választási megfigyelőket és a külföldi újságírókat be kell engedni az országba. Hosszabb távon reformokra - többek között egy független választási bizottság létrehozására - lesz szükség annak biztosítása érdekében, hogy egy ilyen bohózatot soha többé ne lehessen demokratikus választásnak nevezni.
<SPEAKER ID="191" NAME="Katrin Saks">
a PSE képviselőcsoport nevében. - Tisztelt elnök úr! Zimbabwe alkotmánya kimondja, hogy "senki sem vethető alá kínvallatásnak, illetve embertelen vagy megalázó büntetésnek, vagy más ilyen bánásmódnak”.
<P>
Olyan sok esetben kerül sor a nemzeti és a nemzetközi jog megsértésére, hogy egyszerűen nincs elég idő arra, hogy itt felsoroljuk mindezeket. A következőket két embernek szeretném címezni: az egyik a rendőrfőnök, Augustine Chihuri, a másik pedig a hadsereg parancsnoka, Constantine Chiwenga. A nemzetközi jog alapján szigorúan tilos a kínvallatás és más kegyetlen, embertelen vagy megalázó bánásmód vagy büntetés: például az emberi jogok afrikai chartájának 5. cikke, valamint a polgári és politikai jogokról szóló nemzetközi egyezségokmány 7. cikke alapján. Zimbabwe mindkét jogi okmánynak részes fele
<P>
Felszólítom Önöket az emberi jogoknak a rendőrök és katonák által történő megsértésének azonnali befejezésére, valamint annak biztosítására ösztönzöm Önöket, hogy a rendőrség valamennyi állítását és a hadseregnek az emberi jogok megsértésének eseteiben való részvételét, beleértve a magánszemélyekkel szemben elkövetett erőszakos támadásokat is, haladéktalanul, független módon és pártatlanul vizsgálják ki.
<SPEAKER ID="192" NAME="Janusz Onyszkiewicz">
az ALDE képviselőcsoport nevében. - (PL) Tisztelt elnök úr! Mugabe úr diktatórikus kormánya a virágzó gazdasággal rendelkező Zimbabwét a teljes katasztrófa helyszínévé alakította át. Az infláció elérte az évi 100 000%-ot. A GNP egyharmaddal csökkent az utóbbi néhány évben, és az árak 50%-os csökkenéséről szóló rendelet következtében kiürültek az üzletek. Az országban nemrég minden egyes társaságot államosítottak. Ezenfelül a Zimbabwében várható élettartam a világon mért legalacsonyabbak értékek közé tartozik: 37 év a férfiak és 34 év a nők esetében. A lakosság egynegyede HIV-fertőzött, és körülbelül 80%-a a szegénységi küszöb alatt él.
<P>
Ha azt akarjuk, hogy Zimbabwében a változások békésen menjenek végbe - és változásra feltétlenül szükség van -, akkor biztosítanunk kell, hogy erre választások révén, nem pedig véres lázadások és forradalom útján kerüljön sor.
<SPEAKER ID="193" NAME="Ewa Tomaszewska">
az UEN képviselőcsoport nevében. - (PL) Tisztelt elnök úr! 2008. március 29-én elnökválasztásra és önkormányzati választásra került sor Zimbabwében. Eddig azonban még nem jelentették be az eredményeket.
<P>
Az elnökválasztási eredmények közzétételének megakadályozása és az ellenzék ehhez kapcsolódó elnyomása a zimbabweiek demokratikus törekvései elfojtásának elfogadhatatlan formája. Az, hogy a zimbabwei legfelső bíróság 2008. április 14-én elutasította az ellenzéki csoportosulás, a "Mozgalom a demokratikus változásért” nyomatékos kérelmét arra vonatkozóan, hogy a választási bizottság tegye közzé a választási eredményeket, azt bizonyítja, hogy a bíróságok az elnöki hivatalt jelenleg betöltő személytől, Robert Mugabétől függnek, aki fél a hatalom elvesztésétől.
<P>
Határozottan elítéljük az emberi jogok megsértését és az ellenzékkel szemben alkalmazott erőszakot.
<P>
Az ország fegyverrel való ellátása pillanatnyilag a polgárháború kitörése lehetőségének elősegítését jelenti, és szintén elítélendő. Ezért is külön elismerés jár a dél-afrikai kikötői alkalmazottaknak, akik elutasították, hogy a Kínából küldött fegyvereket kirakják a zimbabwei biztonsági erők számára.
<SPEAKER ID="194" NAME="Koenraad Dillen" AFFILIATION="NI">
(NL) Tisztelt elnök úr! Hányszor szerepelt már a napirendünkben a zimbabwei emberi jogi helyzet, amelyet sürgősen meg kell vitatnunk? Hányszor álltunk már itt tehetetlenül kikelve magunkból amiatt, ahogy Mugabe elnyomja a népet? Nem volt mindig mindenről azonos véleményünk, de Zimbabwével kapcsolatban kialakult valamiféle konszenzus közöttünk.
<P>
A legutóbbi választások botrányos alakulása ismét bizonyítja, hogy ez a gátlástalan diktátor fütyül a demokráciára. Továbbra is folytatódnak a fehér gazdálkodókkal szembeni etnikai tisztogatások. Mugabe semmibe veszi az ellenzéket, a nemzetközi közösséget és saját népét. Zimbabwében elsősorban a leggyengébbeknek kell tűrniük, de hát évek óta tudjuk ezt.
<P>
És az Európai Parlament tavaly decemberben az EU és Afrika közötti lisszaboni csúcstalálkozón mégis vörös szőnyeget terített ez elé az ember elé. Egyedül a brit miniszterelnök, Gordon Brown tartott ki a véleménye mellett és bojkottálta ezt a visszataszító kis összejövetelt. Mindannyian tudjuk ezt, de ez csak egy kis része a szánalmas helyzetnek. Mugabe tudja, hogy támogatást élvez. Tudja, hogy Afrikában számos államfő - jobban mondva diktátor társa - fogja pártját, akik a Mugabe botrányos politikájával kapcsolatos minden bírálatot a "neokolonializmus” vádjával intéznek el. E téren Dél-Afrika szerepe különösen álságos. Amíg az Afrikai Unió egyértelműen el nem ítéli, Mugabe büntetlenül folytatni fogja politikáját.
<P>
Mugabe tudja, hogy Kína is támogatja, amely át akarja venni Európa szerepét Afrikában, és ezt úgy szeretné elérni, hogy a korrupt államfőknek azt mondja, hogy Kína nem fogja háborgatni őket az emberi jogok és a felelősségteljes kormányzás miatt. A kínai rezsim nem csupán Tibetben, hanem Darfúrban és Zimbabwében is megmutatja valódi arcát. A mai vitának ez a lényege, azaz Kína és Afrika közös vétkessége, amelyet erőteljesebben el kell ítélnünk és ki kell emelnünk.
<SPEAKER ID="195" NAME="José Ribeiro e Castro" AFFILIATION="PPE-DE">
Tisztelt elnök úr! A zimbabwei események nevetségesek lennének, ha nem lennének olyan drámaiak, és nem válhatnának valóban igencsak tragikussá.
<P>
Mi a célja a választásoknak? A cél a kormány demokratikus megválasztása. Ez azt jelenti, hogy a választási folyamatnak szabadnak és tisztességesnek kell lennie, a szavazatokat meg kell számlálni, az eredményeket közzé kell tenni, és tiszteletben kell tartani az emberek választását. A Mugabe irányította Zimbabwében ez nem így történik.
<P>
Az, hogy nem teszik közzé az eredményeket, valamint az újraszámlálás módjának elrendelése teljesen abszurd. A nemzetközi közösségnek ezt figyelemmel kell kísérnie. Oda kell figyelnünk a vallási vezetők figyelmeztetéseire, akik a felelősségérzetünkre számítanak, mivel attól tartanak, hogy rendkívül heves, népirtással fenyegető válság alakulhat ki. Ez a helyzet a nemzetközi szervezetek - a SADC, az Afrikai Unió és az ENSZ - számára is próbatételt jelent, és ezeken a fórumokon nyomásgyakorlást kell alkalmaznunk.
<P>
Végül a kínai hajóval kapcsolatban a következőket szeretném elmondani: egyes hírek szerint lehetséges, hogy a hajó visszatér Kínába, ahogy arról Michel biztos úr kedden tájékoztatott bennünket. Megerősítésre van azonban szükségünk, és nyomatékosan kérem a Bizottságot, hogy gyakoroljon nyomást Kínára - ennek politikai döntésnek, nem pedig csak egy hajózási társaság döntésének kell lennie.
<SPEAKER ID="196" NAME="Bernd Posselt" AFFILIATION="PPE-DE">
(DE) Tisztelt elnök úr! A volt Rodéziában korábban látni lehetett egy idegenforgalmi plakátot, amely a következőkre buzdította az embereket: "Látogasson el Rodéziába és nézze meg Zimbabwe romjait”. Az utóbbi években megfordították ezt a szlogent, hogy egy kétélű viccet gyártsanak: "Látogasson el Zimbabwébe és nézze meg Rodézia romjait”. Manapság a plakát szövege a következő lehetne: "Látogasson el Zimbabwébe és nézze meg Zimbabwe romjait” - ami nem a híres kőépítményre utal, hanem a prosperitás és a demokrácia romba dőlt reményeire.
<P>
Úgy gondolom, hogy az Európai Unió kötelessége, hogy a jelenlegi helyzetet - amelyben a különféle manipulációk ellenére a zimbabwei ellenzék bátorsága végül is jelentős győzelmet hozott - felhasználja arra, hogy ebben a fontos afrikai államban fejlődjön a demokrácia és a jogállamiság. Az ott élők eleget szenvedtek már. Meg kell azonban találnunk azon támogatási módokat, amelyek nem értelmezhetők neokolonializmusként. Tehát fontos, hogy amit teszünk, az a szomszédos országok és a zimbabweiek támogatását is élvezze.
<P>
Ezért tartom örvendetesnek az Afrikai Nemzeti Kongresszus által megtett első pozitív lépéseket - jóllehet még többet kell tennie! Ezért örülök különösen annak, hogy a kikötői munkások példamutató bátorságot tanúsítottak. Nagyon világosan ki kell jelentenünk, hogy az Európai Unió, az Afrikai Unió és a különböző dél-afrikai hatalmak közös feladata annak biztosítása, hogy a választásokat követően most kialakult lehetőséget megfelelően kihasználják. Mugabe úr már elfoglalta helyét a történelemben; ez minden egyes nap elteltével egyre kedvezőtlenebbé válik.
<SPEAKER ID="197" NAME="Zita Pleštinská" AFFILIATION="PPE-DE">
(SK) Az ellenzék attól tart, hogy Robert Mugabe úgy dönt, hogy erőszakot alkalmaz annak érdekében, hogy elfedje a kormánypárt által a március 29-i választásokon elszenvedett vereséget: 36 tüntetőt tartóztattak le a választási eredmények késedelmes bejelentése elleni békés tiltakozás során.
<P>
Kína afrikai olaj iránti érdeklődése egy másik olyan probléma, amellyel a súlyos gazdasági válságban lévő ország szembesül, ahonnan egy jobb élet reményében több százezren távoznak. Kína a fegyverekért cserébe támogatja a korrupciót és a diktatórikus rezsimet, továbbá Robert Mugabe rezsimjének egyik legjelentősebb kereskedelmi partnere és segélyezője.
<P>
Egyetértek az Európai Parlament Zimbabwéról szóló állásfoglalásával, amely támogatja az ellenzéket, elítéli a Robert Mugabe támogatói által tanúsított gyakori rasszista megnyilvánulásokat és felkéri Kínát, hogy változtasson hozzáállásán.
<SPEAKER ID="198" NAME="Tunne Kelam" AFFILIATION="PPE-DE">
Tisztelt elnök úr! A zimbabweiek megérdemlik az igazságszolgáltatást és a jogállamiság érvényesülését. A múlt hónapban lezajlott választások az önkényuralom végének lehetőségét jelzik. Úgy gondolom, hogy maga az a tény, hogy Mugabe kormánya késlekedett az eredmények elismerésével és a szavazatok újraszámlálásával próbálkozik, jelzi - és bizonyítja -, hogy érzik, hogy vereséget szenvedtek.
<P>
Különösen aggaszt, hogy időközben általánosan elterjedt az erőszak, amely az ellenzék állítólagos támogatói ellen irányul - embereket vernek meg és gyilkolnak meg csupán azért, mert a kormányétól eltérő nézetet vallanak. Szeretném még azt is megemlíteni, hogy ez a rezsim nem tud külső támogatás nélkül fennmaradni, így a kínai tényező - az afrikai partoknál kikötő, fegyverekkel megrakott hajók - rendkívül szimbolikus.
<SPEAKER ID="199" NAME="Elnök">
Elméletben az eljárási szabályzat szerint a beszédidő "legfeljebb kétperces” lehet, de van egy harmadik felszólaló, és szívesen meghallgatnám.
<SPEAKER ID="200" NAME="Zbigniew Zaleski" AFFILIATION="PPE-DE">
(PL) Tisztelt elnök úr! A mai napon a képviselőtársaim által a zimbabwei kérdésről elmondottakat szeretném kiegészíteni azzal, hogy ez egy olyan probléma, amelyet nem hagyhatunk figyelmen kívül. Európa jelentős összegeket fektetett be Afrikában és ezt továbbra is folytatja azzal a jó szándékkal, hogy demokrácia jöjjön létre és növekedjen az emberek átlagos életszínvonala. Mugabe és Zimbabwe rossz példája megfertőzheti a hirtelen felemelkedett hivatalnokokat Afrikában, sőt még azon helyeken is, ahol demokrácia van, de az ellenzéket Kína vagy a szocialista tábor más képviselői látják el fegyverekkel, ez veszélyt jelent e demokráciák számára, és a mi feladatunk az, hogy megvédjük őket. Ezért nem engedhetjük, hogy Zimbabwe büntetlenül megússza ezt, és úgy gondolom, hogy ez helyes álláspont, amelyet Afrika-szerte meg kell hallani.
<SPEAKER ID="201" NAME="Androula Vassiliou">
a Bizottság tagja. - Tisztelt elnök úr! Érdeklődéssel követtem a vitát a Tisztelt Házban, és örülök az állásfoglalásnak, amelyről hamarosan szavazunk.
<P>
Mindenekelőtt szeretnék emlékeztetni a Bizottságnak a zimbabweiek iránti folyamatos elkötelezettségére. Ebben az értelemben azt is szeretném hangsúlyozni, hogy az Európai Unió továbbra is Zimbabwe legfontosabb adományozója, és készek vagyunk arra, hogy a jövőben is ellássuk ezt a feladatot.
<P>
Különösen a március 29-i választásokat követően kialakult zimbabwei helyzet nagy gondot jelent, és az Európai Parlamenthez hasonlóan a Bizottság is szorosan nyomon követi az eseményeket. Szorosan együttműködünk a tagállamokkal Zimbabwében és Európában is annak érdekében, hogy az Európai Unió szintjén koordináljuk az intézkedéseket.
<P>
Úgy gondoljuk, hogy a zimbabweieknek és a szomszédos országoknak van a legfőbb szerepük a válság megoldásában, következésképpen arra ösztönözzük Zimbabwe regionális partnereit, hogy vállaljanak döntő szerepet ebben a tekintetben. Ezért a Bizottság támogatja a jelenlegi regionális erőfeszítéseket és az április 13-i lusakai SADC-csúcstalálkozó következtetéseit, amelyek az elnökválasztási eredmények közzétételére szólítanak fel, valamint arra, hogy második forduló esetén a biztonságos környezet biztosítása érdekében a zimbabwei kormányhoz nyújtsanak be folyamodványt.
<P>
Ezenkívül örülünk annak, hogy a SADC újra választási megfigyelői küldöttséget küld ki a választási folyamat azonnali és a folyamat befejezéséig tartó figyelemmel kísérése érdekében, ugyanakkor sajnáljuk, hogy az EU nem kapott felkérést, hogy saját választási megfigyelői küldöttséggel vegyen részt.
<P>
A szegénységgel foglalkozó, április 19-i mauritiusi SADC-csúcstalálkozón való részvétele keretében Michel biztos megragadta az alkalmat, hogy találkozzon a SADC-tagállamok nagy részének elnökével vagy miniszterelnökével a zimbabwei válság megvitatása céljából. Megköszönte az általuk tett erőfeszítéseket és arra ösztönözte őket, hogy vállaljanak nagyobb kötelezettséget arra vonatkozóan, hogy elfogadható megoldások szülessenek.
<P>
Szeretném megerősíteni, hogy a Bizottság továbbra is kész élni a párbeszéd lehetőségével a zimbabwei válság megoldása érdekében. Ezalatt a Bizottság és a tagállamok továbbra is példátlan mértékű humanitárius segítséget nyújtanak a zimbabweieknek.
<SPEAKER ID="202" NAME="Elnök">
A vitát lezárom.
<P>
A szavazásra a viták után kerül sor.
