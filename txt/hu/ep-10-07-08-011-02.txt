<CHAPTER ID="011-02">
2. Venezuela, különös tekintettel Maria Lourdes Afiuni ügyére
<SPEAKER ID="414" NAME="Elnök">
A következő napirendi pont vita hét Venezuelával kapcsolatos állásfoglalási indítványról, különös tekintettel Maria Lourdes Afiuni ügyére.
<SPEAKER ID="415" NAME="Santiago Fisas Ayxela">
szerző. - (ES) Elnök asszony, Afiuni bírónő a venezuelai jogszabályok alapján eljárva és az ENSZ önkényes letartóztatásokkal foglalkozó munkacsoportjának véleményét követve kegyelmet adott Eligio Cedeñónak. Ez azt idézte elő, hogy a bírónőt egy szigorúan ellenőrzött börtönbe szállították, és olyan körülmények között tartják fogva, amelyek veszélyeztetik az életét. Chávez elnök úr nyilvánosan kérte a főügyészt, hogy a legmagasabb büntetési tételért folyamodjon, valamint hogy a Nemzetgyűlés hozzon új törvényt ítéletének visszamenőleges hatályú súlyosbítása érdekében.
<P>
Az Amnesty International és az ENSZ emberi jogi főbiztosa aggodalmát fejezte ki az üggyel kapcsolatban.
<P>
Ez nem elszigetelt eset, hölgyeim és uraim. Éppen ellenkezőleg, egy olyan rendszer tekintélyelvű és autokratikus irányba való elmozdulását jelzi, amely a látszólag demokratikus választások mellett betiltja az ellenzéki médiát, vagyonelkobzásokat rendel el, valamint letartóztatja politikai ellenfeleit, nem tisztelve az emberi jogokat és a jogállamiságot.
<P>
Ezért kérjük Afiuni bírónő azonnali szabadon bocsátását.
<SPEAKER ID="416" NAME="Renate Weber">
szerző. - Elnök asszony, ismét a venezuelai helyzetet tárgyaljuk ebben a Parlamentben - nem mert ezt akarjuk, hanem mert muszáj.
<P>
A dolgok nem javultak utolsó állásfoglalásunk óta, éppen ellenkezőleg. Maga a jogállamiság lesz semmivé most a bírókra és a bíróságra nehezedő óriási nyomás hatására, és ez egy egész sor emberi jog gyakorlását befolyásolja, a véleménynyilvánítás szabadságától - különösen a tömegtájékoztatás szabadságától - a magántulajdon szabadságáig.
<P>
A venezuelai alkotmány 26. cikke nagyon egyértelmű, kijelenti, hogy a bíróság független, valamint hogy az elnök biztosítja ezt a függetlenséget. Ennek ellenére Hugo Chavez elnök úr egyre többször egyszerűen nyilvános beszédeken keresztül szabja meg az ügyészeknek és a bíróknak, hogy hogyan járjanak el és hogyan döntsenek.
<P>
Számos bíró vált áldozatává ennek az elnöki viselkedésnek. Egyeseket eltávolítottak a hivatalukból, mások elhagyták az országot. Maria Lourdes Afiuni bírónő esete csak a legújabb és a legfeltűnőbb abban az értelemben, hogy a bírónőt börtönbe zárták és megvádolták az általa hozott döntés miatt. Hogyan járhatnának el az ő ügyével foglalkozó bírók függetlenül, amikor az ország elnöke ahelyett, hogy megvárná a tárgyalást, és hogy a bíróság elemezze a bizonyítékokat, nyilvánosan banditának nevezi Afiuni bírónőt, és a legmagasabb büntetés kiszabását kéri?
<P>
Maria Lourdes Afiuni olyan helyen töltötte az elmúlt hét hónapot, ahol testi épsége, sőt, még az élete is veszélyben van. 20 olyan női fogvatartottal van egy börtönben, akiket ő ítélt el az évek során rendkívül súlyos bűntettek miatt. Nem kétséges, hogy ezt az intézkedést azért hozták, hogy megalázzák és megfélemlítsék.
<P>
Mivel nem várok sokat a venezuelai bíróságoktól, megkérem Chavez elnök urat, hogy engedélyezze Afiuni bírónő szabadon bocsátását.
<P>
szerző. - (ES) Chávez elnök úr, Afiuni bírónőt azonnal szabadon kell bocsátani! Haladéktalanul tisztességes eljárásra van szükség az összes ahhoz szükséges biztosítékkal, hogy a bírónő képes legyen megvédeni magát az ügyész vádjaival szemben. Ez nem csak igazságos, hanem egy figyelemre méltó humanitárius gesztus is lenne az Ön részéről.
<SPEAKER ID="418" NAME="Véronique De Keyser">
szerző. - (FR) Elnök asszony, a venezuelai Maria Lourdes Afiuni esete a korrupció elleni küzdelemmel kapcsolatos, ami a hivatalos verziónak felel meg, vagy egy politikai ellenfél üldöztetésével, ahogy azt a New York Times tudósítója, Simon Romero jelenti?
<P>
A kérdést érdemes feltenni, mivel mindkét variáció gyakori a keményvonalas rendszerekben. Képviselőcsoportom mindazonáltal visszavonta a kompromisszumos szöveg aláírását, és kész benyújtani egy saját állásfoglalást. Úgy vélem, túlzásba estek, hölgyeim és uraim, és nem akarom arra használni ezt az ügyet - amelyet egyébként véleményem szerint tisztázni kell -, hogy az egész venezuelai rendszert kritizáljuk, amire Önök törekednek.
<P>
Miről is van itt szó? Egy kivételes eljárást alkalmazva Afiuni bírónő felmentett egy bankárt, akit azzal vádoltak, hogy 27 millió USA-dollárt lopott egy állami ügynökségtől egy hamis importszerződést felhasználva. A bírónőt ezután tartóztatták le és vették őrizetbe. Igaz, hogy fogva tartásának körülményei rettenetesek, mint minden venezuelai börtönben. Most azonban nem a börtönökről folytatunk sürgős vitát. Ezért a bírónő ettől még nem válik emberi jogi aktivistává - soha nem nyilvánított véleményt erről a kérdésről.
<P>
Önökhöz hasonlóan, én is, egy igazságos és gyors tárgyalásra szólítok fel, a védelem összes garanciájával együtt, a bírói apparátuson belüli korrupció elleni küzdelem folytatására, valamint a politika és az igazságszolgáltatás szigorú különválasztására. Ezekben az ügyekben egyetértek Önökkel, a többiben azonban nem.
<SPEAKER ID="419" NAME="Raül Romeva i Rueda">
szerző. - (ES) Elnök asszony, én ugyanazon a véleményen vagyok, mint De Keyser asszony. Amikor néhány nappal ezelőtt arra kértek minket, hogy sürgős ügyként tárgyaljuk az esetet, kijelentettem, hogy Afiuni bírónő ügye figyelmet érdemel. Lehet azonban, hogy nem sürgősségi állásfoglalás formájában. Talán egy levél formájában, amelyet a különböző képviselők aláírhatnának, aggodalmukat fejezve ki és részletezve kérésünket - vagy inkább amit kérnünk kellene, és amit még nem tettünk meg -, hogy a jogi garanciákat minden tárgyaláson, beleértve Afiuni bírónő ügyét is, tartsák tiszteletben.
<P>
Ez volt a szándék, és ezzel a szándékkal képviselőcsoportunk egy állásfoglalási indítványt is benyújtott, amelyben több olyan pontot is felvetünk, amelyek egybeesnek az elhangzott vélemények némelyikével, és amelyeket véleményem szerint fontos felidézni.
<P>
Eközben azonban úgy találtuk, hogy az emberi jogok megsértésének konkrét esetéről szóló állásfoglalás helyett, vagy e különleges helyzet helyett, amelyen a bírónő keresztülmegy, egy ürügyről van szó a venezuelai ellenzék részéről.
<P>
Senkinek nem kerülhette el a figyelmét, hogy hamarosan választások lesznek. Az sem kerülhette el továbbá senki figyelmét, hogy ezt az állásfoglalást politikai (politikai!) célokra fogják felhasználni Venezuelában.
<P>
Mindennemű vonzódás vagy politikai szimpátia hiányzik belőlem Chávez elnök úr iránt. Nem akarom azonban, hogy az Európai Parlamentet arra használják, hogy az ellenzék mellett kampányoljon, ami jelen esetben egy egyedi eset felhasználását jelenti egy teljes kormánypolitika hitelességének megrongálására, amellyel többé-kevésbé egyet lehet érteni, de amelyről folyamatosan vitát kell folytatni politikai szempontból. Ma nem erről folytatunk vitát, erre egy másik kontextusban kell sort keríteni, de nem ma, nem itt és nem most.
<P>
Az emberi jogok megsértésének eseteiről, a demokráciáról és a jogállamiságról szóló állásfoglalásoknak nagyon speciális feladatuk és nagyon speciális céljuk van, és Önök rengeteg időt töltöttek azzal, hogy ezt más célokra használták fel, amelyeknek semmi közük az emberi jogok megsértésével kapcsolatos egyedi és speciális esetekhez. Úgy tűnik számomra, hogy az egész Parlamentnek, az összes képviselőcsoportnak szüksége volt egy bizonyos időre, hogy elgondolkodjon ezen az emberi jogok érdekében.
<SPEAKER ID="420" NAME="Charles Tannock">
szerző. - Elnök asszony, úgy tűnik, Hugo Cháveznek, Venezuela elnökének abszolút demagógiája nem ismer határokat. Most az igazságszolgáltatás függetlenségét vette célba, mint abszolút hatalma elérésének következő akadályát. María Lourdes Afiuni Mora bírónő letartóztatása és bebörtönzése eddigi legmerészebb és legvakmerőbb kísérlete az eltérő vélemények elhallgattatására, valamint a hatalmi ágak szétválasztásának és a jogállamiságnak az aláásására.
<P>
Elképzelni sem tudom, hogyan remélhet ez a bírónő tisztességes eljárást. Chávez már banditának nevezte, megvesztegetés elfogadásával vádolta meg, és azt mondta, hogy 30 évre kellene börtönbe zárni. Azt is mondta, hogy Simón Bolívar lelövette volna, ami egy rendkívül felbujtó kijelentés Chávez egyre diktatórikusabb rendszerében, és véleményem szerint az erőszak felelőtlen bátorítása.
<P>
Chávez azonban megússza ezt a viselkedést, főleg mivel továbbra is az Egyesült Államok hisztérikus bírálója, és mint ilyen, népszerű sok baloldali ember körében Európában és itt a Parlamentben. Ez az ellentmondás folyamatosan aláássa az EU arra irányuló kollektív erőfeszítéseit, hogy rámutasson arra az aggasztó tendenciára, hogy a totalitarizmus egyre inkább teret hódít Venezuelában.
<P>
(Taps)
<SPEAKER ID="421" NAME="Bernd Posselt" AFFILIATION="PPE">
(DE) (Romeva i Rueda úrnak feltett "kék kártyás” kérdés az eljárási szabályzat 149. cikke (8) bekezdésének megfelelően) Elnök asszony, azt szeretném kérdezni Romeva úrtól, vajon tudja-e, hogy az eljárási szabályzat nem csak az emberi jogokról tesz említést, hanem a demokrácia és a jogállamiság is e vita tárgyát is képezik. Tudja-e továbbá, hogy Chávez úr veszélyt jelent a demokráciára és a jogállamiságra?
<SPEAKER ID="422" NAME="Raül Romeva i Rueda">
szerző. - (ES) Posselt úr, ez prioritás kérdése. Két hónappal ezelőtt pontosan ezt a kérdést vitattuk itt meg, egy Venezuelával kapcsolatos sürgősségi állásfoglalás kontextusában. Pontosan azt szeretném mondani, hogy egyértelművé kell tennünk, mi a fontos és mik a prioritások. Ha vitát kell folytatnunk Venezueláról a Külügyi Bizottságban, akkor tegyük azt, de ne használjuk ezt az ülést arra, hogy olyan dolgokat tegyünk, amelyeknek semmi közük az emberi jogok megsértésének alapvető, konkrét és aktuális eseteihez.
<SPEAKER ID="423" NAME="Joe Higgins">
szerző. - Elnök asszony, ez az állásfoglalás, amelynek célja az lenne, hogy az emberi jogokkal kapcsolatos venezuelai helyzettel foglalkozzon, a Parlament jobboldali pártjainak nagymértékű képmutatását leplezi le. Itt valójában nem az emberi jogok védelméről van szó, hanem Hugo Chávez kormánya megdöntésének előmozdításáról Venezuelában, és a jobboldali, nagyvállalkozás-párti ellenzék megsegítéséről, amely még mindig ellenőrzése alatt tartja a magánkézben lévő média, az ipar és az ingatlanok nagy részét, és amelynek egyes tagjai nyílt puccsot kíséreltek meg kevesebb mint 10 évvel ezelőtt.
<P>
A Chávez-kormány végrehajtott bizonyos progresszív intézkedéseket, amelyek javítottak a társadalom legszegényebb rétegeinek életkörülményein, de ez azt jelentette, hogy Chávez ellenezte azokat a neoliberális gazdaságpolitikákat, amelyeket az Európai Unió és az Egyesült Államok sok latin-amerikai országra rákényszerített: az olyan politikákat, mint például gazdaságuk deregulációja, liberalizációja és privatizációja, ami elsősorban az uniós és az egyesült államokbeli nagy multinacionális vállalatoknak kedvez. Ezért folyik most ez a rágalmazási kampány.
<P>
Követelem, hogy Afiuni bírónővel és az összes venezuelai fogollyal méltósággal bánjanak, és teljes mértékben tisztességes eljárást biztosítsanak számukra. Nekem és venezuelai szocialista kollégáimnak, például a Socialismo Revolucionariónak, komoly problémáink vannak Chávez politikájának egyes vonatkozásaival kapcsolatban: a bürokratizálódás irányába való egyre jelentősebb elmozdulással, és egy sztálinista-típusú irányzattal, hogy megpróbálják bemocskolni és lejáratni az ellenzéket, amelynek tagjait a venezuelai baloldal és a munkásmozgalom adja. Azt akarjuk, hogy a főbb erőforrások Venezuelában állami tulajdonban legyenek, de egy valódi, a munkások által ellenőrzött és irányított demokratikus rendszerben, amely megalapozza az ahhoz elégséges jólét és szolgáltatások meglétét, hogy a venezuelai emberek jelentős többségének megváltoztassa az életét, véget vetve az olyan szörnyű problémáknak, mint a szegénység és a bűnözés, ugyanakkor teljes demokratikus, szociális és emberi jogokat biztosítva mindenki számára.
<SPEAKER ID="424" NAME="Bogusław Sonik">
a PPE képviselőcsoport nevében. - (PL) Elnök asszony, ebben a Házban gyakran tesszük fel magunknak azt a kérdést, amelyet választókörzetünkben is kérdeznek tőlünk: milyen hatékonyak vagyunk az emberi jogok védelme terén? Kommunista képviselőtársamat hallgatva, aki azt mondja, hogy az itt elhangzott beszédek egy rendszer megbuktatását eredményezhetik, örülök, és azt szeretném, hogy a belorusz és zimbabwei diktatórikus rendszerek és minden más hasonló rendszer is bukjon meg amiatt, ami itt a Parlamentben elhangzik.
<P>
Szomorúsággal tölt el De Keyser asszony és Romeva i Rueda úr hozzáállása is. Két hónappal ezelőtt ugyanezt mondták - hogy ez nem a megfelelő fórum, és nem a megfelelő idő, hogy Venezueláról tárgyaljunk. Szerintem azonban ez a megfelelő idő és a megfelelő hely, és politikai hovatartozásunktól függetlenül meg kell védenünk ezeket az embereket. Chávez elnök úr és az ellenőrzése alatt álló apparátus folyamatosan követ el politikai üldöztetésnek és zaklatásnak minősülő tetteket a demokratikus ellenzék képviselői ellen. Ebben az összefüggésben követelem Afiuni bírónő szabadon bocsátását, és arra kérem az Unió külügyi és biztonságpolitikai főképviselőjét, hogy küldjön - azonnal befejezem - petíciót a venezuelai hatóságoknak, kifejezve az Európai Unió aggodalmát az emberi jogok, a demokratikus alapelvek és a közrend venezuelai megsértésével kapcsolatban.
<SPEAKER ID="425" NAME="Anneli Jäätteenmäki">
az ALDE képviselőcsoport nevében. - Elnök asszony, örülök, hogy az Európai Parlament felvette napirendjére Afiuni bírónő ügyét, és felemeli hangját az emberi jogok venezuelai megsértése ellen.
<P>
Mi több, arra buzdítom a venezuelai kormányt, hogy tartsa tiszteletben a venezuelai embereket, valamint a nemzetközi emberi jogi chartákat, és tegyen valódi lépéseket az igazi demokrácia megteremtésének érdekében, amelyben tiszteletben tartják az emberi jogokat és a jogállamiságot.
<P>
Afiuni bírónő esete szomorú figyelmeztetés abban a tekintetben, hogy Venezuela negatív hozzáállást tanúsít az emberi jogok iránt. Afiuni bírónő fogva tartása alapvető személyes jogainak megsértésének minősül, és nagyon komoly fenyegetést jelent az igazságszolgáltatás függetlenségére nézve.
<SPEAKER ID="426" NAME="Eija-Riitta Korhola" AFFILIATION="PPE">
(FI) Elnök asszony, egy korábbi alkalommal, hat hónappal ezelőtt már tárgyaltunk a demokrácia Venezuelában tapasztalható folyamatos eróziójáról. Különösen aggasztó, szembetűnő fejlemény, hogy a kormány támadásokat indít a sajtó és az Internet szabadsága ellen, valamint hogy újságokat, rádiócsatornákat, honlapokat és tévéállomásokat szüntetnek meg. Valószínűleg nincs tudomásunk mindenről, de ennek ellenére meg kell vizsgálnunk a helyzettel kapcsolatos problémákat és elveket. Afiuni asszony nyilvános üldöztetésével Chávez elnök úr az igazságszolgáltatás függetlenségét támadja annak ellenére, hogy neki kellene az első számú védelmezőjének lennie.
<P>
A hatalmi ágak szétválasztása a demokrácia és az alkotmányos jogállam alapja, és a tömegtájékoztatás szabadsága létfontosságú a demokrácia és az alapvető szabadságjogok tiszteletben tartása szempontjából. A szabad nyilvános véleménynyilvánítás a demokratikus folyamatban való részvétel biztosítéka, és lehetővé teszi a szabad és tisztességes választásokat és a felelősségteljes kormányzást. Remélhetőleg senki sem gondolja ezt itt másképp.
<SPEAKER ID="427" NAME="Monica Luisa Macovei" AFFILIATION="PPE">
Elnök asszony, a demokrácia veszélyben van Venezuelában, és szeretnék megemlíteni egy másik esetet, amely a véleménynyilvánítás szabadságának és a civil társadalomnak a kormány általi korlátozásával kapcsolatos.
<P>
Egy közelmúltbeli esemény, amely kihat az egész régióra, Venezuela 2010. júniusi kísérlete arra, hogy módosítsa a civil társadalomnak az Amerikai Államok Szervezetében való részvételéről szóló állásfoglalás-tervezetet. Venezuela nemzeti jogszabályoknak akarta alávetni a civil társadalom részvételét. Ez rossz precedenst teremt. Venezuela a korrupció elleni Amerika-közi Egyezmény végrehajtásáról szóló szerződés egy hasonló záradékát használta annak megakadályozására, hogy nem kormányzati szervezetek az országban tapasztalható korrupcióról számoljanak be.
<P>
A Bizottságnak és a Tanácsnak erősen és nyíltan támogatnia kell a civil társadalmat Venezuelában, és nagy figyelemmel kell követnie az elkövetkező parlamenti választásokat. A következő parlament legitimitása létfontosságú a demokrácia hanyatlásának időszakában. Végezetül én is szeretnék felszólítani a bírónő szabadon bocsátására.
<SPEAKER ID="428" NAME="Corina Creţu" AFFILIATION="S&amp;D">
(RO) Szeretném megismételni, hogy az emberi jogok védelme mindig is prioritás volt, és az is marad számunkra. Ezért természetes, hogy aggodalommal töltenek el minket azok a körülmények, ahogy az ilyen eljárásokat folytatják, valamint a fogva tartási rendszerek.
<P>
Úgy gondolom, biztosítanunk kell, hogy az eljárás igazságos, átlátható és a jogállamiság alapvető normáinak megfelelő legyen. Ugyanezen az alapon azonban nem tartom helyénvalónak, hogy belső harcok vonatkozásában ilyen eseteket használjunk ürügyül, amelyeket nem mindig ismerünk teljesen.
<SPEAKER ID="429" NAME="Miroslav Mikolášik" AFFILIATION="PPE">
(SK) Felháborít, ahogy Chávez elnök úr kormányozza Venezuelát. Baloldali kormányzásának stílusa a berlini fal leomlása előtti időszak legrosszabb kelet- és közép-európai kommunista kormányaira emlékeztet. Maria Lourdes Afiuni asszonyt jogtalanul börtönözték be, alapvető jogait megsértették, csakúgy, mint bírói döntéshozási szabadságát. Ebben az esetben egyértelmű, hogy az igazságszolgáltatás nem független, és Venezuela, valamint Chávez elnök úr gúnyt űz a demokráciából.
<SPEAKER ID="430" NAME="Gabriel Mato Adrover" AFFILIATION="PPE">
(ES) Elnök asszony, nem ez az első alkalom, hogy Venezueláról, valamint az emberi jogoknak ebben a gyönyörű országban tapasztalható megsértéséről beszélek, és attól tartok, nem is az utolsó.
<P>
Korábbi felszólalásomban újságírókra utaltam. Ma olyan bírókra utalok, mint Afiuni bírónő, és mint mindig, a venezuelai átlagemberekre, akik, ahogy az ott élő kanárik ezrei, csak békében és szabadságban akarnak élni. Ezek az emberek meg akarják védeni földjüket és ingóságaikat azon állandó bizonytalanság nélkül, hogy "mi fog történni holnap”.
<P>
Venezuela egykor menedék volt sokak számára. Ma sajnálatos módon olyan ország, ahol a véleménynyilvánítás szabadsága, valamint más szabadságok és jogok csupáncsak emlékek. Ma itt az emberi jogokról beszélünk, és arról, hogy ki sérti meg azokat. Szeretném, ha támogatásunkat fejeznénk ki Afiuni bírónő és minden Venezuelában élő iránt, valamint reményünket, hogy a politikai szabadság egyszer valósággá válik.
<SPEAKER ID="431" NAME="Kristalina Georgieva">
a Bizottság tagja. - Elnök asszony, az EU szorosan nyomon követi a venezuelai helyzetet. Ebben az összefüggésben szeretném megjegyezni, hogy osztjuk a María Lourdes Afiuni bírónő letartóztatásának körülményei, valamint a letartóztatásával kapcsolatban a venezuelai hatóságok által tett későbbi kijelentések miatt itt kifejtett aggályokat.
<P>
Fontos megjegyezni, hogy a bírák és ügyvédek függetlenségével foglalkozó különleges ENSZ-megbízott és az ENSZ önkényes letartóztatásokkal foglalkozó munkacsoportja az igazságszolgáltatás függetlenségére mért súlyos csapásnak minősítette María Lourdes Afiuni bírónő letartóztatását. ENSZ-szakértők ennél is tovább mentek, kijelentve, hogy az alkotmányban előírt feladatok gyakorlása miatti megtorlásoknak, valamint a bírói kar és az ügyvédek körében a félelemkeltésnek az egyedüli célja a jogállamiság aláásása és az igazságszolgáltatás megakadályozása, valamint amellett érvelve, hogy elengedhetetlen Afiuni bírónő azonnali és feltétel nélküli szabadon bocsátása. Az Emberi Jogok Amerika-közi Bizottsága védőintézkedést hozott María Lourdes Afiuni bírónő érdekében, hangsúlyozva az életének és fizikai sértetlenségének védelmével, valamint biztonságos helyre szállításával kapcsolatos felelősséget. Bár a venezuelai hatóságok azt jelentették, hogy a börtön többi lakójától elkülönítve helyezték el, ahogy itt már említették, az INOF (Instituto Nacional de Orientación Femenina) börtönben tartják fogva, amelynek lakói között vannak olyanok, akiket ő ítélt el.
<P>
A venezuelai hatóságokkal való párbeszédünk kontextusában mindig hangsúlyoztuk az emberi jogokkal kapcsolatos nemzetközi kötelességek és kötelezettségvállalások teljes mértékű tiszteletben tartásának fontosságát, beleértve a véleménynyilvánítás szabadságát, a jogállamiság tiszteletben tartását, és különösen az igazságszolgáltatás függetlenségének tiszteletben tartását. Ezeket a kérdéseket határozottan felvetettük a venezuelai hatóságokkal folytatott párbeszédünk során, és míg a hatóságok amellett érveltek, hogy ez a bebörtönzés összhangban van a venezuelai jogszabályokkal, mi - az ENSZ és az Emberi Jogok Amerika-közi Bizottsága, valamint saját értékelésünk alapján - úgy éreztük, hogy ez az eset komoly aggodalomra ad okot.
<P>
Aggódva kísérjük figyelemmel a politikai polarizáció újbóli megjelenésének tendenciáját. A szeptemberi parlamenti választásokat általában mérföldkőnek tartják az ország jövője szempontjából, és ideje, hogy az EU hangsúlyozza annak fontosságát, hogy ezeket a választásokat békés, átlátható és teljes mértékben demokratikus környezetben tartsák meg. Szeretném megragadni a lehetőséget, hogy hangsúlyozzam, az EU minden szereplőt arra biztat, hogy a tolerancia, a polgári gondolkodás és a vélemények sokszínűségének megbecsülése szellemében vegyen részt a választási folyamatban.
<P>
Szorosan figyelemmel fogjuk kísérni a venezuelai fejleményeket ebben az összefüggésben és azon kötelezettségvállalásunk alapján, hogy támogatjuk és erősítjük a demokráciát, valamint az emberi jogok és alapvető szabadságok előmozdítását mindenhol a világon, beleértve Venezuelát is.
<P>
(Taps)
<SPEAKER ID="432" NAME="Elnök">
A vitát lezárom.
<P>
A szavazásra rövidesen sor kerül.
<P>
Írásbeli nyilatkozatok (az eljárási szabályzat 149. cikke)
<SPEAKER ID="433" NAME="Cristian Dan Preda" AFFILIATION="PPE">
írásban. - (RO) Maria Lourdes Afiuni ügye megdöbbentő mindenki számára, aki védelmezi a demokratikus értékeket. Rávilágít arra, hogy a jogállamiság csak egy jelentését vesztett fogalom Venezuelában. Az igazságszolgáltatás átpolitizálása fokozódott, mióta Hugo Chávez hatalomra került. A bírói hatóságok nem merik felemelni a szavukat a kormány ellen. Amikor ez megtörténik, a következmények drasztikusak. Elfogadhatatlan, hogy egy bíró, miközben csak kötelességét teljesíti azáltal, hogy biztosítja az állampolgároknak az őket megillető alapvető jogokat, ilyen megtorlásnak legyen kitéve. A venezuelai kormánynak gyorsan szabadon kell bocsátania Afiuni bírónőt, és meg kell szüntetnie az igazságszolgáltatás függetlenségét érő támadásokat.
<P>
Ugyanakkor a szeptemberi parlamenti választások kontextusában is vizsgálnunk kell az ügyet. Véget kell vetni annak a gyakorlatnak, hogy kriminalizálják a kormányt kritizálók tevékenységét, valamint a véleménynyilvánítás szabadságának korlátozására irányuló összes kísérletnek. A Chávez-rendszer autoriter tendenciája rendkívül aggasztó, és úgy gondolom, nem szabad félnünk ezt kijelenteni.
