<CHAPTER ID="021">
A REACH elindítása (vita) 
<SPEAKER ID="274" NAME="Elnök">
A következő napirendi pont a Bizottsághoz intézett szóbeli kérdés a bevezetett anyagok REACH-rendelet szerint történő előzetes regisztrációjáról - (B6-0490/2008).
<SPEAKER ID="275" NAME="Guido Sacconi">
szerző. - (IT) Elnök asszony, hölgyeim és uraim! Nem fogom sok idejüket elrabolni, mert ez egy jól ismert témakör. A vegyi anyagok előzetes regisztrációjáról, egy előzetes szakaszról, valójában a REACH végrehajtásának első szakaszáról beszélünk, ami nagyon fontos. Azért fontos, mert ez lehetőséget kínál a társaságoknak arra, hogy jogot szerezzenek egy átmeneti rendszer alkalmazására, más szavakkal arra, hogy egyenletesen elosszák az anyagok regisztrálására előírt időt. Ez egy nagyobb igénybevételt támasztó eljárás, amely mindenekfelett és még ennél is fontosabb módon társaságcsoportok létrehozásához vezethet adatok megosztása céljából. Ez azt jelenti, hogy az azonos anyagok gyártói közösen nyújthatják be az adatokat.
<P>
Amint valamennyien nagyon jól tudjuk, olyan értelmű információkat kaptunk, hogy azokhoz a kezdeti előrejelzésekhez képest, amelyre a REACH-rendszer épült, az előzetes regisztrációk száma nem egyszerűen magas volt, hanem az előrejelzéseknél sokkal magasabb volt. Néhány százezerről beszéltünk, de az előzetesen regisztrált anyagok száma - a biztos úr minden bizonnyal közli majd velünk a pontos számadatokat - valószínűleg meghaladta az egymillió bejegyzést. Ez problémát okoz nekünk, mivel nagyon sok kérdést felvet ennek a robbanásnak vagy jelenségnek az okairól, ami még akár pozitív is lehet. Az a legfontosabb, amit tudunk, hogy ennek az adatáradatnak a kezelése, bár még csak előzetes alapvető információkról van szó, súlyosan próbára tette a Helsinkiben működő, újonnan megalakított Európai Vegyianyag-ügynökséget.
<P>
Kérdésünk tehát pontosan erre vonatkozik: tudni akarjuk, hogyan kezelték ezeket a problémákat, milyen struktúrát állítottak fel, ha ez problémákat okozott a társaságoknak, amelyek nagyon aggódtak, hogy jobb feltételek hiányában vajon képesek lesznek-e teljesíteni a határidőt. Az előzetes regisztrációk benyújtásának határideje december 1-jén éjfélkor lejárt. Azt is tudni akarjuk, milyen eredményekre vezetett a Bizottság elemzése és kezdeti értékelése erről a jelenségről, és milyen problémákat okozhat a rendelet végrehajtásának következő szakaszában.
<SPEAKER ID="276" NAME="John Bowis">
szerző. - Elnök asszony! Guido Sacconi úrhoz hasonlóan én is nagyon rövid leszek. Talán ez volt a legnagyobb dokumentáció, amellyel a Parlament az elmúlt évek során találkozott. Ez az egyik legnagyobb művelet, amelynek nekifogtunk, és amely döntő fontosságú az emberi egészség és biztonság szempontjából, mivel olyan vegyi anyagokat kezel, használ és fogyaszt, amelyek veszélyesek vagy kockázatosak lehetnek, tehát nagy elővigyázatosságot igényelnek.
<P>
Ezért állítottuk fel a REACH-rendszert. Ezért vezettük be az előzetes regisztráció eljárását, majd az ezt követő engedélyezési eljárást. Ezért aggódunk, amikor azt halljuk, hogy olyan mértékűre duzzadt, hogy csaknem megfojtja ezt az újonnan létrehozott ügynökséget.
<P>
Guido Sacconi azt mondta, hogy nem tudja biztosan az előzetes regisztrációk számát, de úgy gondolja, hogy egymillió fölött van. Elmondhatom Önöknek, hogy december 1-jén, amikor a folyamat lezárult, ez a szám a kétmilliót is meghaladta. 2 212 129 regisztráció érkezett be 65 655 társaságtól. Ilyen nagyságrendű volt ez az esemény.
<P>
A kérdés az, hogy miért volt ennyire sok? Gyanítom, hogy a válasz az, hogy nagyon sok cégnek azt tanácsolták, hogy tegyen óvintézkedéseket, nehogy később sokkal költségesebb eljárásokon kelljen végigmenniük.
<P>
De akkor is áll a következő kérdés: szeptemberben, amikor az első riasztásokat megkaptuk, képes volt-e a Bizottság közbelépni és segítséget nyújtani? Megfelelőnek tartja-e a Bizottság a regisztrációs eljárást, és milyen lépéseket akar tenni annak érdekében, hogy az Ügynökség által végrehajtott további műveletek zökkenőmentesek és hatékonyak legyenek?
<SPEAKER ID="277" NAME="Günter Verheugen">
a Bizottság alelnöke. - (DE) Elnök asszony, hölgyeim és uraim! Szeretnék köszönetet mondani Sacconi úrnak és a többi szerzőnek, mert kérdéseik lehetőséget adnak nekem arra, hogy beszámoljak az Európai Parlamentnek a REACH keretein belül lefolytatott előzetes regisztrációs eljárás meghökkentő eredményeiről. Az EU piacain hozzáférhető vegyi anyagok előzetes regisztrációja a REACH keretein belül lefolytatott első eljárás. A társaságok meghosszabbított regisztrációs időszakának előfeltételét képviseli, amelyet 2018-ig meghosszabbítottunk.
<P>
A REACH-rendeletben meghatározott előzetes regisztrációs időszak 2008. június 1-jén kezdődött és 2008. december 1-jén, más szavakkal hat hónappal később zárult le. A rendelet elfogadásakor azt feltételeztük, hogy körülbelül 200 000 vegyi anyag regisztrációjára kell számítanunk. Az előzetes regisztrációs időszak végén ez a szám egészen pontosan 2 236 625 regisztrációnak bizonyult. Sok ezer közös kérelem áll jelenleg is feldolgozás alatt, és ez a szám még jelentős mértékben megnövekedhet.
<P>
A végleges számot az Ügynökség december közepén fogja ismertetni. Természetesen mi is feltettük azt a kérdést, hogyan történhetett meg az, hogy a jogalkotás alapját képező becslések tízszeres nagyságra növekedtek. Az egyszerű válasz pontosan az, ami miatt a REACH-rendszert kidolgoztuk: mivel egyszerűen nem tudtuk - mivel senki sem tudta pontosan - hány vegyi anyag van forgalomban.
<P>
Kiderült, hogy a feladat nagyságát minden érintett alábecsülte. A becsléseket a tagállamoktól és az ipartól kapott adatok alapján állítottuk fel. Magától értetődik, hogy amikor kiderült, hogy a munkahipotézisek tévesek, ez eleinte problémákat okozott. Ez elkerülhetetlen volt. A REACH-rendelet szerint a Helsinkiben működő Ügynökség feladata volt az előzetes regisztráció formájának meghatározása és hogy ezt szabadon hozzáférhetővé tegye a saját webhelyén. A REACH IT-rendszer és az érintett anyagok előzetes regisztrációjára szolgáló nyomtatvány ez év június 1-jétől kezdve hozzáférhető volt a társaságok számára.
<P>
Október és november folyamán a társaságok arról tájékoztatták a Bizottságot, hogy az Ügynökség által működtetett REACH IT-rendszer csökkentett teljesítménnyel, néha pedig egyáltalán nem működik.
<P>
A Bizottság ezt követően nagyon gondosan figyelemmel követte az Ügynökség tevékenységét és megvitatta a szoftver továbbfejlesztését, sőt még egy vészhelyzeti tervet is kidolgoztunk. Az Ügynökség a teljes előzetes regisztrációs időszak alatt keményen dolgozott az IT-rendszer teljesítményének és hatékonyságának javításán. Az előzetes regisztrációs számadatok elmúlt hetekben tapasztalt gyors növekedésének figyelembevételével - egyes időszakokban ez akár 100 000 is lehetett egyetlen nap alatt - az Ügynökség további technikai intézkedéseket is végrehajtott és kibővítette kapacitását.
<P>
Ezek a változtatások lehetővé tették a rendszer elérhetőségének javítását és gyorsaságának növelését. A rendkívül magas számú egyidejű igények miatt az elérési csúcsidőszakokban ennek ellenére sem lehetett teljesen elkerülni, hogy a rendszer csak késve válaszoljon. Valójában az volt a helyzet - és néhány kérdés ehhez kapcsolható -, hogy az összes előzetes regisztrációs kérelemnek csaknem a felét az előzetes regisztrációs időszak utolsó két hetében nyújtották be, vagyis több mint egymillió regisztrációt nyújtottak be az utolsó két hét alatt.
<P>
Ezért az Ügynökség azt javasolta, hogy nehézségek esetén a csúcsidőszakokon kívül hajtsák végre az előzetes regisztrációt. Ezenkívül azt tanácsolta a társaságoknak, hogy vegyék igénybe a kollektív regisztrációra szolgáló formanyomtatványt, ami gyorsabb megoldást kínált. Az előzetes regisztráció utolsó szakaszában az Ügynökség felállított egy kiegészítő, gyors telefonos válaszadási szolgáltatást, hogy segítséget nyújtson bármilyen probléma felmerülése esetén. Ennek az intézkedésnek köszönhetően az előzetes regisztrációs kérelmek magas száma ellenére folyamatosan javult a REACH IT-rendszer reagálási ideje.
<P>
És végül, az előkészített alternatív eljárást csak az előzetes regisztrációs időszak utolsó napján vették igénybe és csak korlátozott mértékben volt rá szükség, mert a REACH IT-rendszer végül megfelelően működött. Feltételezésem szerint a felmerült nehézségek ellenére az összes érintett társaság képes volt előzetesen regisztrálni anyagait és a REACH első végrehajtási szakasza sikeresen zárult le.
<SPEAKER ID="278" NAME="Carl Schlyter">
a Verts/ALE képviselőcsoport nevében. - (SV) Elnök asszony! Szeretnék köszönetet mondani a biztos úrnak ezért a válaszért. Annak a ténynek a figyelembevételével, hogy az előzetes elképzelésekhez képest ilyen hihetetlenül magas volt azoknak a száma, akik előzetesen regisztrálni akarták anyagaikat, szerintem továbbra is elmondhatjuk, hogy az Ügynökség hatalmas mennyiségű munkát végzett el. Elvégre minden gond ellenére 2,2 millió embernek sikerült regisztrálnia - méghozzá 65 000 különféle vállalkozástól, Bowis úr szavai szerint. Kétségtelenül hasznos, hogy végre tisztában vagyunk azzal, hogy ilyen sokféle vegyi anyagot használunk. Talán ez némi idegességet és "jobb félni, mint megijedni” érzést jelez, és ennek eredményeként egyesek akkor is regisztráltak, ha ugyanazt az anyagot használják stb. Ezt azonban csak a későbbiekben tudjuk majd megállapítani.
<P>
Ennek következtében azonban szeretnék feltenni egy utólagos kérdést. Az előzetesen regisztrált anyagok magas számával éles ellentétben alig néhány anyag szerepel a legveszélyesebb anyagok jelöltlistáján. Ez a szám jelenleg alig 15, miközben van 27 perzisztens, bioakkumulatív és mérgező anyagunk (PBT) és 800 egyéb vegyi anyagunk, amelyeknek már szerepelniük kellene ezen a listán. Képzeljék el, mi történne, ha ez a szám hirtelen megemelkedne. A REACH jövőbeni eljárásaiban és amint közeledik a következő határidő, hogyan fog az Európai Vegyianyag-ügynökség megbirkózni a feladatokkal, ha döntenie kell? Véleményem szerint jelentősen fel kell emelnünk az Európai Vegyianyag-ügynökség személyzetének létszámát, ha azt akarjuk, hogy a REACH sikeres legyen. Azt hiszem, hogy ellenkező esetben a következő szakasz végén, amikor az Ügynökségnek meg kell hoznia bizonyos döntéseket, esélye sem lesz arra, hogy ezt kellő időben megtegye. Ezért valóban úgy gondolom, hogy a jelenlegi szakaszban gondoskodnunk kell az Európai Vegyianyag-ügynökség költségvetésének jelentős megnöveléséről.
<SPEAKER ID="279" NAME="Guido Sacconi" LANGUAGE="IT">
Elnök asszony! Én is szeretnék köszönetet mondani a biztos úrnak, mert úgy látom, hogy válaszai rendkívül meggyőzőek. Különösen megértem azt, hogy az előzetes regisztrációk számának ez a robbanásszerű megnövekedése nyilvánvaló módon ennek az ügynek egy fontos aspektusát tükrözi vissza, amint ezt ő maga is mondta. Éppen azért jelentkeztek ezek a problémák, mert a REACH túlságosan hatékonyan működött és leleplezett olyan anyagokat, amelyekről valójában nem is tudtunk, és amelyek elkezdtek felbukkanni.
<P>
Ha lehet, akkor szeretnék feltenni egy kérdést, amely talán idő előtti, mivel jelenleg valószínűleg nem állnak rendelkezésre a releváns adatok és ennek az ügynek az értékelése. Végeredményben mindig azt gondoltuk, hogy a rendszer hozzávetőlegesen 30 000 körüli anyagot fog tartalmazni. Az előzetes regisztrációk számának fényében Ön képes-e most vagy a közeljövőben meghatározni azoknak az anyagoknak a számát, amelyeket az előzetes regisztráció útján bevittek a rendszerbe? Kérdésemnek az az oka, hogy ennek a számnak a jelentős megnövekedésével szembenézve nyilvánvalóan el kell gondolkodnunk azon, hogy fognak működni a következő szakaszok.
<SPEAKER ID="280" NAME="Günter Verheugen">
a Bizottság alelnöke. - (DE) Elnök asszony! Nem tudok válaszolni arra a kérdésre, hogy miért volt ilyen roppant nagy különbség a becslések és a végeredmény között. Nem vagyok sem tudós, sem pedig adminisztratív tisztviselő. Önökhöz hasonlóan én is azokra a becslésekre támaszkodtam, amelyek ésszerűen pontosnak tűntek. Én azonban senkit sem hibáztatok, mert valójában ezt nem lehetett pontosan tudni. Ha pontosan tudjuk, milyen anyagokat kezelünk nap mint nap, nem lett volna szükség a REACH-rendszerre: pontosan azért volt szükség a REACH-rendszerre, mert nem ismertük pontosan ezt a számot.
<P>
E tekintetben ez az elsődleges eredmény, amelyről ma vitázunk, rendkívül meggyőző bizonyíték arra nézve, hogy szükség volt ennek a projektnek az elindítására - látom, hogy Sacconi úr bólint -, ez fényes bizonyíték arra nézve, hogy ez a jogszabály, amelyet a nyilvánosság rendkívül hevesen kritizált, végeredményben valóban szükséges volt.
<P>
A jelenlegi kezdeti szakasznak a célja nem a veszélyes anyagok listájának kibővítése. Nem is valaminek az engedélyezéséről szól. A kezdeti szakasz célja először is annak kiderítése, hogy pontosan mivel is állunk szemben, és hogy ilyen módon lehetőséget biztosítsunk a társaságoknak arra, hogy megtalálják azokat a gyártókat, amelyek előzetesen regisztrálták az anyagokat, amikor beszereznek készleteket ezekből az anyagokból. A rendszer a rendelet céljai szerint folyamatosan fog felépülni, és a folyamat során valószínűleg a veszélyes anyagok felsorolása is hosszabbá válik.
<P>
Természetesen továbbra is nyitva áll az a kérdés, hogy milyen problémák fognak felmerülni az ipar számára a REACH folyamatos használata során. Nagyon alaposan meg fogjuk vizsgálni ezt a kérdést az előzetes regisztráció megkapott elemzése alapján. Jelenleg azonban még nem lehet megmondani, hogy pontosan mit is jelent ez a magas szám. Valamivel több időre van szükségünk ehhez, és azt a megoldást javaslom, hogy később tájékoztatom a Parlamentet vagy a bizottságot az elemzés eredményeiről, és pontosan beszámolok a következő lépésekről.
<SPEAKER ID="281" NAME="Elnök">
A vitát lezárom.
