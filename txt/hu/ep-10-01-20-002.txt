<CHAPTER ID="002">
Az elnök közleménye
<SPEAKER ID="005" NAME="Elnök">
Szeretném közölni a tisztelt Házzal, hogy kaptam egy levelet az Európai Tanács elnökétől, Herman Van Rompuy-tól, amelyben tájékoztatott engem az Európai Tanács azon döntéséről, hogy konzultálni fognak az Európai Parlamenttel a spanyol kormánynak az Európai Parlament összetételére vonatkozó javaslatáról, valamint hogy kérni fogják a Parlament jóváhagyását, hogy e kérdéssel kapcsolatban ne kelljen konventet összehívni. Az Európai Parlament 18 újabb képviselőjéről van szó. Eljuttattam javaslatomat az Alkotmányügyi Bizottságnak, amely el is kezdett dolgozni az ügyön, és rövidesen kijelölik a téma előadóját is. A munka tovább fog folytatódni.
<P>
Arról is szeretném tájékoztatni Önöket, hogy a bolgár kormány egy új biztosjelöltet nevezett meg azután, hogy úgy döntött, visszavonja korábbi jelöltjét. Az Elnökök Értekezlete holnap hagyja jóvá a végleges ütemtervet, de az új biztosjelölt meghallgatásának legvalószínűbb időpontja február 3., a szavazás pedig február 9-re várható. Mindez természetesen Barroso úrtól és a bolgár kormány új jelöltjével folytatott megbeszéléseitől is függ. Semmi sem dőlt még el, de szerettem volna, ha a tisztelt Ház általánosságban értesül arról, hogy milyen lépések következnek. Mindenesetre az Európai Parlament teljes mértékben tisztában van a helyzettel. Nincsenek itt kivételes események, mindenben a demokratikus eljárásoknak megfelelően járunk el. Ezek az eljárások alapvetően fontosak számunkra, és elnökségem ideje alatt az Európai Parlament végig eszerint fog működni.
<P>
Arról is szeretnék szólni Önöknek, hogyan is képzeli el az Európai Parlament az együttműködést az Európai Unió és az Európai Tanács két és fél éves állandó elnökségével, és hogy miként alakul majd az együttműködés a soros elnökséggel. A soros elnökség, jelen esetben a spanyol elnökség, a hat hónapra szóló megbízatásának kezdetekor előterjeszt egy hat hónapos cselekvési tervet, majd az időszak végén jelentést tesz az elvégzett munkáról. Az Európai Tanács állandó elnöksége az európai csúcstalálkozókon fogja ismertetni a munkájának eredményeit. Amint azt Önök is tudják, minden hat hónapos ciklusban két csúcstalálkozó megrendezésére kerül sor, így az Európai Tanács elnöke minden ciklusban kétszer, évente pedig négy alkalommal ismerteti majd az eredményeket.
