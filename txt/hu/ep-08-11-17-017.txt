<CHAPTER ID="017">
Ügyrend
<SPEAKER ID="022" NAME="Elnök">
Szétosztottuk a mai ülés napirendtervezetének végleges változatát, amelyet az Elnökök Értekezlete készített 2008. november 13-i ülésén az eljárási szabályzat 130. és 131. cikke alapján. Kérelem érkezett a tervezet módosítására a következők szerint.
<P>
Szerda:
<P>
Az Európai Parlament Szocialista Képviselőcsoportja kérte, hogy a Tanács és a Bizottság az autóipar helyzetéről szóló nyilatkozata a holnapi napirendben kapjon helyet. Megjegyzendő, hogy ha ezt a napirendi pontot áthelyezzük, akkor a tagállamokban folytatott környezetvédelmi ellenőrzések minimumkövetelményeiről szóló ajánlás felülvizsgálatával kapcsolatban feltett, szóbeli választ igénylő kérdést át kell tenni a csütörtöki napirendbe.
<SPEAKER ID="023" NAME="Hannes Swoboda">
a PSE képviselőcsoport nevében. - (DE) Elnök úr, biztos vagyok benne, hogy itt a Házban mindenki tudatában van annak, milyen nehéz helyzetben van ma az Európai Unió autóipara, részben az Egyesült Államok autóiparának válsága miatt. Ezért nagyon is ésszerű lenne, hogy a Bizottság nyilatkozatot tegyen arról, miként is látja a válságot, milyen lehetséges megoldásokat lát, ideértve például az állami támogatásokat, milyen versenyszabályokat kell betartani és így tovább. Véleményem szerint ez fontos kérdés.
<P>
Hozzá szeretném tenni viszont, hogy nem áll szándékunkban gyengíteni vagy akár halogatni az autóiparra vonatkozó környezetvédelmi célkitűzéseket. Még mindig ragaszkodunk e környezetvédelmi célkitűzések megvalósításához és érvényre juttatásához, ugyanakkor arra is lehetőséget kell teremtenünk itt, hogy a Bizottság képviselőjével megvitassuk az autóipar gazdasági nehézségeit. Ez az egyik fontos ügyünk, és remélem, hogy támogatást nyerünk hozzá.
<SPEAKER ID="025" NAME="Koenraad Dillen" AFFILIATION="NI">
(NL) Elnök úr, az eljárási szabályzat alkalmazására irányuló kérelem keretében az eljárási szabályzat 7. cikkével összhangban sajnálatomnak adok hangot, hogy a Lehne-jelentést, amelyet eredetileg ma vitattunk volna meg, és amely kollégám, Frank Vanhecke úr mentelmi jogával foglalkozik, levették a ma esti ülés napirendjéről. Így nem kerül sor vitára, szemben az eredeti napirendben előirányzottakkal.
<P>
Másrészt tiltakozom amiatt, hogy Lehne úr a jelentés bizottsági vitáját követően megtagadta e jelentés elküldését a szóban forgó személynek, azt állítva, hogy azt a plenáris vita után bocsátják a rendelkezésére. Maga a téma azonban terjedelmes műsoridőt kapott a VRT belgiumi tévécsatornán, szóval úgy tűnik, hogy azt kiszivárogtatták. Ezért szeretném megtudni, hogy ugyanazon este a belga televízióban miként tudtak beszélni erről a bizalmas jelentésről, amelyet maga az érintett személy sem tudott átolvasni, és amely láthatóan korántsem olyan titkos.
<SPEAKER ID="026" NAME="Elnök">
Tudomásul vesszük a megjegyzését. Nem tudom és nem is fogom megnyugtatni Önt, csak azt mondhatom Önnek, hogy még azok a levelek is néha nyilvánosságra kerülnek, amelyeket magam írok, és amelyeket a személyzetem teljesen bizalmasan kezel. Ez a helyzet nem csak Önt érinti, mindenesetre igen sajnálatos. Tudomásul vettük megjegyzését, és meg fogjuk vizsgálni az ügyet.
