<CHAPTER ID="018">
A juh- és kecskeágazat jövője Európában (vita)
<SPEAKER ID="432" NAME="Elnök">
A következő napirendi pont Liam Aylward jelentése a Mezőgazdasági és Vidékfejlesztési Bizottság nevében a juh- és kecskeágazat jövőjéről Európában.
<SPEAKER ID="433" NAME="Liam Aylward">
előadó. - (GA) Elnök úr, a juh- és kecskeágazat nagyon fontos az európai gazdaság és környezet számára. A juh- és kecsketenyésztés még fontosabb a távoli területeken és a hegyvidékeken élők számára, ahol a gazdasági és mezőgazdasági perspektívák gyakran ettől függnek. Ennek nincs káros hatása a környezetre, és védi a vidéki tájat.
<P>
Mégis, az Európai Unióban ennek az ágazatnak a jövője mostanában gazdasági nyomás alatt áll. A juhtenyésztés 12,5%-kal csökkent 2000 óta. A gazdák felhagynak ezzel az ágazattal, mivel a munka nehéz, és a belőle származó jövedelem túl alacsony. A juhhús fogyasztása csökkenőben van, mert néhányan úgy érzik, hogy túlságosan drága, és nehézkes elkészíteni. Ez különösen igaz a fiatalabbakra. Ugyanakkor más országok versenye is egyre erőteljesebben megjelenik a piacon.
<P>
A juhhústermelés 2015-re 10%-kal csökkenni fog, ha csak nem teszünk valamit most. Az ágazatot a KAP állapotfelmérése kapcsán meg kell vizsgálni, és sürgősen intézkedni kell.
<P>
Elnök úr, mióta e jelentés előadójává neveztek ki 2007 júniusában, széles körű vitasorozatot indítottam az érdekelt felekkel, ideértve a gazdaszervezeteket, a juhfeldolgozó ágazat és a fogyasztói szervezetek képviselőit. Az Ernst and Young nagyon alapos tanulmányt állított össze a juh- és kecskeágazatról, amiért szeretnék köszönetet mondani. Konzultáltam a mezőgazdasági biztossal, Fischer Boel asszonnyal és több európai mezőgazdasági miniszterrel is, akik mindannyian nagyon támogattak e jelentés összeállításában. Előterjesztett javaslataimban mindvégig megpróbáltam reálisnak maradni.
<P>
Nagyon röviden szeretnék rámutatni a jelentés fő ajánlásaira.
<P>
Először, az új külterjes juhtartási rendszer bevezetése, amely lehetővé tenné a juhtenyésztőknek, hogy anyajuhonként részesüljenek kifizetésben, elismerve a juhtenyésztés fenntartásához kapcsolódó pozitív környezet sajátosságokat, és ezt nemzeti és európai uniós forrásokból kell majd társfinanszírozni.
<P>
Másodszor, további kifizetés a hagyományos hegyvidéki fajták után, hogy megőrizhessük a juhtenyésztést az érzékeny területeken.
<P>
Harmadszor, egy EU-rendelet a juhhústermékek címkézéséről, amely az egész EU-ban alkalmazandó védjegyet írna elő, amely lehetővé teszi a fogyasztók számára, hogy megkülönböztessék az EU-termékeket a harmadik országokból származóktól; ezt számos ismérv támasztaná alá, ilyenek például a farmbiztosítási rendszerek, valamint a származási ország jelzése, biztosítva, hogy a fogyasztók teljes mértékben tudják, hogy a termék honnan származik.
<P>
Negyedszer, a juhok kötelező elektronikus azonosító rendszere 2009. december 31-ére ütemezett bevezetésének felülvizsgálata. A végrehajtás nehézségei, a magas költségek és a nem bizonyított előnyök miatt azt javasoljuk, hogy bízzuk a tagállamokra, be akarják-e vezetni önkéntes alapon az elektronikus jelölést, vagy sem.
<P>
Ötödször, az élelmiszertermékek népszerűsítését szolgáló jelenlegi európai bizottsági költségvetés növelése, amelynek értéke 2008-ban 45 millió euró, és ebben pénzforrások elérhetővé tétele az EU juhhúságazata számára, valamint e költségvetés működésére irányadó gyakorlati szabályok megváltoztatása és egyszerűsítése, hogy a juhhústermékek számára is elérhetővé váljon ez a költségvetés.
<P>
Hatodszor, az Európai Bizottságnak javaslatot kell tennie az ágazatban az árak átláthatóságáról, tájékoztatást biztosítva a fogyasztók és termelők számára.
<P>
Hetedszer, az Európai Bizottság vizsgálja felül a meglévő importkvóták kezelésének rendszereit, biztosítva, hogy az EU-ban előállított juhhús ne legyen kitéve tisztességtelen versenynek, valamint hogy az Európai Unió élhessen az érzékeny termék státus választásának lehetősége a juhhústermékek esetében.
<P>
Nyolcadszor, támogatás az Európai Bizottságtól a kiskérődző ágazat számára kutatási és fejlesztési célra, a gazdaságok műszaki innovációjára és a termékinnovációra összpontosítva.
<P>
Kilencedszer, a közös agrárpolitika állapotfelmérésének felülvizsgálatában az egyszerűsítési folyamat részeként, ami a következő nyolc hónapban kerül sorra, az Európai Bizottságnak 14 nappal előre közölnie kell az állattenyésztő gazdákkal a helyszíni keresztmegfelelőségi ellenőrzéseket.
<P>
Végezetül, végrehajtási munkacsoport létrehozása az EU-ban, amely az Európai Bizottság, az elnökség és a Tanács tagjaiból állna. Ez a végrehajtási munkacsoport felügyeli a szükséges gyakorlati reformokat annak érdekében, hogy az európai juhágazatot életképessé, versenyképessé és nyereségessé tegye.
<P>
Kérem kollégáimat, hogy támogassák ezt a jelentést, mivel úgy vélem, ha azt végrehajtják, sokban hozzájárul majd a juh- és kecskeágazat megmentéséhez az Európai Unióban.
<SPEAKER ID="435" NAME="Antonio Tajani">
a Bizottság tagja. - (IT) Elnök úr, hölgyeim és uraim, én itt most Fischer Boel biztos asszonyt helyettesítem, aki természetesen sokkal jobban ismeri ezt az ágazatot, mint én.
<P>
Azonban, amint Mauro alelnök úr tudja, én Olaszországnak egy olyan régiójából származom, amelynek a történelme, sőt lételeme volt a juh- és kecsketenyésztés. a nevem is abból a lábbeliből származik, amelyet hajdanán a pásztorok viseltek. Ezért különösen nagy öröm számomra, hogy kifejthetem a Bizottság véleményét erről a témáról.
<P>
Szeretném azzal kezdeni, hogy köszönetet mondok Aylward úrnak azért, hogy kezdeményezte ennek a jelentésnek az előterjesztését. Amint Fischer Boel asszony a közelmúltban kifejtette, amikor a KAP állapotfelmérésével kapcsolatos javaslatokat terjesztette elő, a gazdák a vidéki táj őrei: ők védik közös természeti örökségünket, és vidéken sok helyütt még most is ők képviselik a gazdaság dobogó szívét.
<P>
Hozzátenném, hogy véleményem szerint ez különösen igaz a juhtenyésztőkre. Mindezek után azt hiszem, mindannyian egyetértünk abban, hogy a juh- és kecskeágazat külön figyelmet érdemel. Mégis fontos megkülönböztetni ebben az ágazatban két nagyon eltérő feltételrendszert: egyrészről az extenzív állattenyésztést, amely a környezet számára előnyösebb, de az azt gyakorlók számára kevésbé nyereséges, másrészről pedig az intenzív állattenyésztési rendszereket, amelyek versenyképesebbek, de környezeti szempontból kevésbé fenntarthatók.
<P>
Ezzel kapcsolatban fontos emlékeztetni arra, hogy KAP a közelmúltbeli reformjainak célja az volt, hogy az Európai Unió mezőgazdaságát hatékonyabbá és versenyképesebbé tegye, ugyanakkor biztosítsa annak fenntarthatóságát. Az állapotfelmérés most meg fogja erősíteni ennek a kettős célnak az érvényességét. Természetesen nem tarthatunk fenn olyan mesterséges korlátozásokat, amelyek megakadályozzák a gazdákat abban, hogy a növekvő keresletet kielégítsék, ugyanakkor olyan politikát kell folytatnunk, amely védi a környezetet.
<P>
Ezért a Bizottság a KAP állapotfelmérés részeként erőteljesebb és jobban célzott támogatásra tett javaslatot a környezeti szempontból érzékeny termelésre. Az ezen indokkal tett egyik javaslat az, hogy fenntartsuk a kapcsolt támogatást a juh és a kecske esetében. Javasoljuk ezenkívül, hogy rugalmasabban alkalmazzuk a 69. cikket, lehetővé téve különösen a juhágazat számára, hogy élvezhesse annak előnyeit.
<P>
Végül javasoljuk a vidékfejlesztési politika megszilárdítását annak érdekében, hogy megóvhassuk a környezetet és a vidéki tájat, valamint hogy munkahelyeket hozhassunk létre, ösztönözhessük a növekedést és az innovációt a vidéki területeken, különös figyelemmel a távoli és elnéptelenedő területekre, illetve azokra a területekre, amelyek erőteljesen függenek a mezőgazdasági termeléstől.
<P>
Végezetül, hölgyeim és uraim, meg vagyok győződve arról, hogy az új javaslatok számos lehetőséget kínálnak a juh- és kecskeágazat számára. Amikor a tárgyalások befejeződnek, és a Parlament és a Tanács levonja következtetéseit, az ágazatban termelők felelőssége lesz a lehetőségeknek a lehető legjobb kihasználása.
<SPEAKER ID="436" NAME="James Nicholson">
a PPE-DE képviselőcsoportja nevében. - Elnök úr, először is üdvözlöm az új biztost a pozíciójában. Már előre örülök annak, hogy együtt dolgozhatunk vele a következő években, és minden jót kívánok neki a nagy felelősséggel járó biztosi poszt átvételéhez. Tudom, hogy nem a saját területével foglalkozik ma, és Mariann Fischer Boel helyett szólal fel, de nem kétlem - és elfogadom, amit mond -, hogy háttérismeretei ezen a területen meglehetősen jók.
<P>
Sok politikushoz hasonlóan ő is ebből a Házból jött. Nagyon örülök annak, hogy egy olyan biztost látok itt, aki valóban volt képviselő, aki valóban tudja, hogy a képviselők mit gondolnak és mit éreznek. Így, biztos úr remélem, hogy ön nem veszi személyeskedésnek, amit ma este mondani fogok, hanem tájékoztatja majd Mariann Fischer Boelt arról, amit én valójában gondolok.
<P>
A juh- és kecskeágazatról szóló jelentés, amelyet a Ház elé terjesztettek, időben született, és az átfogóan foglalkozik az ágazat konkrét problémáival.
<P>
A juh- és kecskeágazat sok éven keresztül nem volt nyereséges. Az ágazatot demoralizálták az alacsony árak, az olcsó import és a gyapjú alacsony ára. A juhtenyésztés általában kevésbé kedvező adottságú hegyvidéki területeken jellemző, ahol más mezőgazdasági alternatíva nemigen van. A jövőjüket kereső fiatalok azt látják, hogy az ágazat által jelenleg biztosított jövedelemből nem tudnak megélni. Ezért hátat fordítanak a juh- és kecsketenyésztésnek.
<P>
A félidős felülvizsgálat semmilyen javulást nem hozott az ágazat pénzügyi életképessé tétele érdekében. A jelenlegi állapotfelmérés során külön figyelmet kell szentelni az ágazatnak, és meg kell vizsgálnunk, hogyan lehet a legjobban javítani az ágazat általános életképességét.
<P>
Azt kell mondanom, hogy a Bizottságnak az a javaslata, hogy vezessük be az elektronikus jelölést, lerombolja az ágazatot. Ha valaha is volt átgondolatlan javaslat, akkor ez az. Ez az ágazat egyszerűen nem engedheti meg magának ennek a költségeit. Legtöbbször - és ez tény - az elektronikus jelölés többe kerül, mint amennyit az állat valaha is érhet.
<P>
A Bizottság eloszlathatja a félelmeket, ha elfogadja a módosításunkat, amely szerint ezt a javaslatot 2012-ig el kell halasztani. Ez időt adna arra, hogy a jelöléssel kapcsolatos technológiát fejlődjenek és a költségek csökkenjenek. Csakis ekkor tudunk igazán javítani a nyomon követhetőségen, amit a Bizottság megkövetel.
<P>
Hadd térjek rá most a munkacsoportra irányuló javaslatra - úgy tűnik, mindig ezt a javaslatot kínálják megoldásként minden problémára, legyen az nemzeti vagy európai. A mezőgazdasági ágazat teli van szemetelve munkacsoport-jelentésekkel, amelyek sugárzó glóriával jelennek meg csak azért, hogy a történelem szemétdombján végezzék, kitűzött céljukat soha el nem érve.
<P>
Ezek a jelentések mindig jó szándékúak, de ha nem követjük nyomon őket, és nincs hozzá pénzügyi támogatás, az ilyen jelentések bukásra vannak ítélve.
<P>
Attól félek, hogy itt sem lesz más a helyzet. Sürgős szükség van a jelentés mögötti lendület kiaknázására. A Mezőgazdasági és Vidékfejlesztési Bizottságnak hathavonta jelentést kellene készítenie az ágazat állapotáról és arról, hogy mi történik az ágazat fejlesztése és javítása érdekében.
<SPEAKER ID="437" NAME="Bernadette Bourzai" LANGUAGE="FR">
Elnök úr, biztos úr, hölgyeim és uraim! Először is köszönetet kell mondanom az előadónak, Aylward úrnak a kiváló munkáért, a nekünk benyújtott, minden részletre kiterjedő jelentésértés, és azért, hogy konzultált a juh- és kecskeágazat szakértőivel.
<P>
A juh-, bárány- és kecskeágazat - válságok sorozatának következményeként - nehéz időkön ment keresztül az elmúlt tíz évben, beleértve a nagy területre kiterjedő állatbetegségeket is, de különösen a támogatások leválasztása miatt, amelynek következtében a juh- és bárányállomány határozott csökkenésnek indult, mivel a tenyésztők elhagyják az ágazatot. Az ágazat jelenleg különféle tényleges nehézségekkel néz szembe, és itt az ideje, hogy ezt észrevegyük, mert ez az ágazat kiváló minőségű hús és tej előállítására képes, és kulcsszerepet játszik a vidéki területek természetes fenntartásában és helyzetének javításában, amely magában foglalja a tűz és a természeti katasztrófák veszélyének csökkentését is.
<P>
Támogatom az előadó, illetve a Mezőgazdasági és Vidékfejlesztési Bizottság javaslatait a mezőgazdasági termékek előállításához és népszerűsítéséhez nyújtandó pénzügyi támogatással kapcsolatban. Úgy vélem, hogy szembesülve a külföldi importtal, amely már most az európai termelésnek csaknem negyedét teszi ki, fontos kidolgozni az európai minőségi jelölést, amelyet a helyi, illetve nemzeti eredetcímke mellett lehet használni.
<P>
Azt is gondolom, hogy az elektronikus jelölési rendszer bevezetése az európai intézmények által meghatározott határidőben csak akkor lehetséges, ha az Európai Unió először biztosítja a szükséges finanszírozást, mert az ágazat maga jelenlegi állapotában bizonyosan nem tudja ezt megtenni. Az előző felszólalótól eltérően én úgy gondolom, hogy egy végrehajtási munkacsoport létrehozása helyénvaló lépés, bár véleményem szerint ebben a munkacsoportban a szakmai szervezetek képviselőinek is ott kellene lenniük, hogy a földeken történő fejleményeket is szigorúan figyelemmel lehessen kísérni.
<P>
Végezetül, szeretném emlékeztetni önöket, hogy sürgősen, mindenképpen már a jövő évre cselekednünk kell, ha meg akarjuk menteni ezt az ágazatot, mert attól félek, hogy a 69. cikk alkalmazása, ami most már 68. cikknek felel meg, a válságban lévő ágazatok állapotfelméréseként egyszerűen túl későn kerül sorra.
<SPEAKER ID="438" NAME="Alyn Smith">
a Verts/ALE képviselőcsoportja nevében. - Elnök úr, én is gratulálok az előadónak ma este. Már akkor örömet okozott ennek a jelentésnek a támogatása, amikor először láttam azt, és ma este is támogatom azt a képviselőcsoportom nevében.
<P>
Nyilvánvaló, hogy Aylward úr nagyon széles körben tájékozódott az ágazatban - konzultált azokkal, akik tudják, miről beszélnek -, és ez átsüt az egész jelentésen, amely néhány más előadó számára a legjobb gyakorlat néhány példáját mutatja meg.
<P>
Két kérdést ragadnék meg. Az a javaslat, hogy jöjjön létre egy végrehajtási munkacsoport, feltétlenül alapvető fontosságú. Rendszeresen előhozakodunk számtalan "karácsonyi bevásárló listával” ebben a Parlamentben, és ezek nem szükségszerűen jutnak tovább a létező valóságig. Skócia és Európa juhtenyésztőinek ennél többre van szükségük, nekünk pedig arra van szükségünk, hogy rendszeresen frissített információt kapjunk arról, hogyan áll ez az ágazat, és mit kell tennünk az érdekében.
<P>
A második kérdés - ami nem lesz meglepetés a kollégáim számára - a juhok azonosítása és az elektronikus jelölés. Nagyra értékelném, ha a biztos, akit egyébként üdvözlök új tisztségében, talán friss szemmel, és nem holmi chipen keresztül vizsgálná ezt a kérdést, még akkor is, ha nem az ő tárcájához tartozik, és elfogadná, hogy ez a jó szándékú, de mélységesen elhibázott javaslat pontosan az, amire jelenleg az európai juh- és kecskeágazatnak egyáltalán semmi szüksége.
<P>
A javaslat három okból hibás: a javaslat nem gyakorlatias abban az értelemben, hogy ami működik Brüsszelben a flipchart táblán, az nem fog működni a legkeményebb télben Skóciában a hegy tetején; nem bizonyított: még e technológia iparosai is beismerik, hogy még sokat kell dolgozniuk rajta; és rosszul időzítették, mert a gazdasági következmények gazdák tömegeit juttatnák csődbe.
<P>
Tehát Aylward úr jelentése kiváló. Nagy örömmel támogatom azt, de még sokat kell dolgoznunk.
<SPEAKER ID="439" NAME="Zbigniew Krzysztof Kuźmiuk" AFFILIATION="UEN">
(PL) Elnök úr, biztos úr, én a Nemzetek Európájáért Unió képviselőcsoportja nevében veszem át a szót ebben a vitában, és négy kérdésre szeretném felhívni a figyelmet.
<P>
Először, a közös agrárpolitika 2003. évi reformja, amely a közvetlen kifizetéseket elválasztotta a termeléstől, azzal a következménnyel járt, hogy az EU területén tenyésztett juh- és kecskeállomány folyamatosan csökkent.
<P>
Másodszor, egyéb tényezők is hozzájárultak ennek az ágazatnak a hanyatlásához. Ide tartoznak az átlagosnál magasabb termelési költségek elsősorban az üzemanyag, a villamos energia és a takarmány összefüggésében. Ezenkívül indokolatlan mennyiségű húst importáltunk harmadik országokból, ahol a gazdákat nem kötik az állattenyésztés szigorú szabályai.
<P>
Harmadszor, ez a fajta állattenyésztés fontos szerepet játszik a természetes környezet megóvásában, ideértve a kevésbé termékeny föld természetes módszerekkel történő fenntartását és a biodiverzitás megőrzését is. Ez segít a tájvédelemben is. Ezenkívül juhot és kecskét ott tartanak, ahol a föld más mezőgazdasági tevékenységre nem alkalmas.
<P>
Negyedszer, sürgős cselekvésre van szükség, hogy az Európai Unió szintjén védelmet nyújthassunk a juh- és kecskeágazatnak. Ennek tartalmaznia kell különösen a termelők jövedelemtámogatási rendszerének bevezetését, hogy ösztönözzük őket az ilyen jellegű tenyésztés fejlesztésére.
<SPEAKER ID="440" NAME="Ilda Figueiredo">
a GUE/NGL képviselőcsoportja nevében. - (PT) Ismert, hogy a juh- és kecsketenyésztés rendkívül fontos, különösen a kevésbé kedvező adottságú és a hegyi területeken, mivel hozzásegíti az embereket, hogy megtartsák földjüket, természetes állapotában tartsák fenn a kevésbé termékeny területeket, és megóvják a tájat és az érzékeny ökoszisztémákat. Az én országomban ez például az erdőtüzek megelőzésében is szerepet játszik.
<P>
A termelés az Európai Unióban nem elegendő a kereslet kielégítésére, és az állatállomány folyamatosan csökken. Ezért létfontosságú, hogy olyan intézkedéseket fogadjunk el, amelyek segítenek a tenyésztők bevételeinek, és ezáltal a hús, a tej, a sajt és más termékek előállításának növelésében, ösztönözve a fiatal gazdákat, hogy dolgozzanak ebben az ágazatban, és támogatva a családi kis- és közepes gazdaságokat.
<P>
Támogató intézkedések - elsősorban pénzügyi intézkedések - egész sorára van sürgős szükség, figyelemmel a magas termelési költségekre, az állományt gyakran érintő állatbetegségekre, és a technikai támogatás hiányára a különféle területeken, különösen az egészségügyi és az állatorvosi támogatás hiányára.
<P>
Meg kell vizsgálnunk azt a hatalmas különbséget is, amely a termelőknek a közvetítők és nagy szupermarketet által fizetett alacsony árak és a végfelhasználók által fizetett nagyon magas árak között fennáll. Ez ezt jelenti, hogy a Bizottságnak és a tagállamoknak abszolút prioritást kell adnia az ágazat árai átláthatósága problémájának.
<P>
Ösztönöznünk kell azonban különösen a társulások megalakítását, garantálnunk kell a kisgazdaságok számára a tisztességes hús-, tej- és sajtárak felé történő elmozdulást, és helyi piacokat kell létrehoznunk, közelebb hozva egymáshoz a termelőket és a fogyasztókat.
<P>
Annak érdekében, hogy megállíthassuk a juh- és kecskehústermelés hanyatlását, amit az Európai Unióban 2003 óta tapasztalunk azóta, hogy a közös agrárpolitika reformját az egységes fizetési rendszerrel együtt bevezettük, és a támogatások már nem kapcsolódnak a termeléshez, az új felülvizsgálatnak meg kell változtatnia ezt a helyzetet azzal, hogy elfogadja a szükséges intézkedéseket. Ezek közé kell tartoznia az elektronikus azonosító rendszer bevezetése rendkívüli támogatásának, amelynek - amint ezt már elmondták - önkéntesnek kell maradnia, legalábbis ebben a fázisban, hogy ne jelentsen túlzott terhet a termelők számára.
<P>
Hangsúlyoznom kell a további kifizetések garantálásának fontosságát olyan termelők számára, akik ritka honos, hagyományos, illetve regionális juh- és kecskefajtákat tenyésztenek. Az ilyen jellegű termelést növelni kell a hegyekben és más sajátos területeken annak érdekében, hogy megóvhassuk a mezőgazdaság biológiai diverzitását és megtarthassuk ezeket az állatokat az érzékeny területeken.
<P>
Végül ismételten meg kívánom erősíteni az ilyen állatok tejéből készült hagyományos sajtok előállításának többféle intézkedésen keresztül történő támogatásának szükségességét. Életben kell tartanunk ezeket a kézműves tevékenységeket, amelyek a mai napig fennmaradtak, és amelyek kulturális örökségünk részét képezik, és garantálnunk kell, hogy a pásztorok és a juh- és kecskehús és tej más termelői továbbra is rendelkezzenek azzal a lehetőséggel, hogy sajtokat készíthessenek, és azokat közvetlenül árusíthassák a fogyasztóknak a helyi piacokon.
<P>
Köszönetet kell mondanom az előadónak a jelentéséért.
<SPEAKER ID="441" NAME="Jean-Claude Martinez" AFFILIATION="NI">
- (FR) Elnök úr, biztos úr, komoly témáról van szó, nevezetesen Európa juhainak és Európa pásztorainak fokozatos eltűnéséről. A világon 1 milliárd juh van, Európában azonban csak 97 millió, más szavakkal, kevesebb, mint 10%, és amikor az anyajuhokról van szó, a helyzet még rosszabb, mert belőlük már csak 67 millió van Európában. Az Egyesült Királyság kétségkívül illúziót kelthet a maga 15 milliós juhállományával, Spanyolország is az ő 16 milliójával, miközben Parish elnök úr Írországa 333%-os mértékben önellátó. Franciaországban azonban a 25 évvel ezelőtti mintegy 13 milliós állomány mára 8 millióra apadt, és ez még tovább csökken, 2015-re mindössze 5 milliós lesz az állomány. Franciaországban minden második elfogyasztott báránycombot külföldről hozzák be, de még ennél is rosszabb, hogy a szoptató anyajuhok eltűnnek.
<P>
Természetesen az okok jól ismertek: a takarmányárak hatalmas növekedése, a fogyasztás csökkenő szintje, a juhtenyésztő gazdák nehéz élete, a hurutos láz, a csökkenő árak, a támogatás szétválasztása és mindenekelőtt a juh- és bárányhús vámmentes importja Új-Zélandból. Új-Zélandból évente mintegy 227 000 tonna érkezik, azaz a francia termelési szint duplája. Nem a farkasok eszik meg a bárányokat, hanem az új-zélandi bárányok eszik meg az európaiakat. Másfél évszázaddal ezelőtt Új-Zélandon egymillió juh volt, ma 40 millió van. Ugyanebben az időszakban az állomány Franciaországban 30 millióról 8 millióra csökkent.
<P>
Mit tehetünk tehát? Egy jelentős európai tervre van szükségünk a juh- és bárányágazat számára, hajlandónak kell mutatkoznunk arra, hogy 15 eurós támogatást fizessünk minden egyes szoptatós anyajuh után, valamint a szarvasmarha-támogatás 125%-át kitevő juhtámogatást és kölcsönöket kell nyújtatnunk, hogy segítsük az istállók korszerűsítését, megfelelően elhelyezett közvágóhidakra, az állattenyésztők számára európai kockázatbiztosítási alapra, segítségnyújtási rendszerre van szükségünk, és miért ne, Erasmus-ösztöndíjakra van szükségünk, hogy a fiatal pásztorok Spanyolországban vagy Olaszországban tanulhassák meg a szakmát. Köszönöm, elnök úr. Ha van juhunk, van civilizációnk.
<SPEAKER ID="442" NAME="Neil Parish" AFFILIATION="PPE-DE">
Elnök úr, köszönöm szépen. Nos, Martinez úr, én tudtam, hogy az új-zélandi birkák sok mindenben bűnösök, de azt azért nem gondoltam volna, hogy más birkákat esznek, főleg nem európaiakat.
<P>
De komolyra fordítva a szót, köszönöm az előadónak ezt a nagyon jó jelentést. Szeretném megerősíteni Nicholson úr szavait, hogy nagyszerű dolog önt látni, biztos úr, és nagyon örülök annak is, hogy ön Olaszországnak egy juhtenyésztő területéről származik, így bizonyos vagyok benne, hogy képes lesz megvilágítani ezt az egész projektet.
<P>
A juhtenyésztés nagyon jó dolog nemcsak a gazdaságok, hanem a környezet szempontjából is, és manapság sokat beszélünk a nagyszerű mezőgazdasági környezetről. De a magasan fekvő területek, a hegyi területek, az általam képviselt dombos területek - Exmoor és Dartmoor és Bodmin Moor - azok, ahol a zöld tájat a juhtenyésztés tartja fenn.
<P>
A juh- és bárányhús nagyon egészséges vörös hús. Olyan hús, amelyet fűvel táplálnak, és most, amikor olyan korban élünk, amikor az emberek azt mondják, hogy 8 kiló gabonára van szükség egy kiló fehérje előállításához, ne felejtsék el, hogy a zöldtakarmánnyal táplált hús rendkívül értékes.
<P>
A piacra kell dobnunk ezt, mert ez egy egészséges hús, de ennek marketingre van szüksége, és azt mondom, amit az előadó mondott: a marketing rendkívül fontos.
<P>
Valójában én egyfajta legelő utáni kifizetést szeretnék a juhtenyésztőknek, azt, hogy ott tartsák a birkákat a hegyoldalon. Nem akarok kapcsolt támogatást, mert úgy vélem, hogy annak olyan hatása lehet, hogy több juhot tartanának, mint amennyi a táj fenntartásához szükséges. Itt meg kell találnunk a helyes számot, hogy fenntarthassuk a tájat és egyben a jó minőségű juhállományt, amit azután megfelelően tudunk a piacon értékesíteni.
<P>
Elektronikus jelölés: nem állunk rá készen. És amikor a felhőszakadásban már félúton járnak a hegyre fel, és megpróbálják leolvasni ezeket az újmódi jelzőberendezéseket, akkor a válasz az, hogy úgysem fog sikerülni. Nincs olyan rendszer még, amely megfelelően megállítani a számok ütközését a különféle juhokon. És ne felejtsük el, hogy önök itt sokmilliónyi juhról beszélnek az Európai Unióban. Egyszerűen nem állunk rá készen, és azt mondanám, hagyjuk ezt 2012-re vagy még későbbre.
<SPEAKER ID="443" NAME="Rosa Miguélez Ramos" AFFILIATION="PSE">
(ES) Elnök úr, az európai juh- és bárányágazat évek óta súlyos válságot él meg, ami már eljutott az összeomlás szélére, amint ezt már említették is.
<P>
Az ágazat hagyományosan alacsony nyereségességét csak súlyosbította a takarmányárak növekedése, valamint az ilyen termékek fogyasztásának csökkenése.
<P>
Aylward úr jelentése nagyon helyesen írja le az ágazatot, és hangsúlyozza annak kulcsszerepét a legérzékenyebb és legveszélyeztetettebb területek lakosságának támogatásában, és a természeti környezet fenntartásában.
<P>
Nyilvánvalónak tűnik, hogy sem a piac, sem a jelenlegi KAP-támogatás nem elegendő ahhoz, hogy életben tartsa ezt az ágazatot, különösen, mivel a jelenlegi szabályozott termelési költségek a versenyképesség-veszteséget okoznak az importtermékekhez képest, amelyeknek nem kell ugyanazoknak a követelményeknek megfelelniük.
<P>
Ha nem cselekszünk, fennáll az a súlyos veszély, hogy ezek a vállalkozások eltűnhetnek, együtt Európa számos vidéki területének egyik legfontosabb, ha nem az egyetlen ilyen gazdasági tevékenységével, ami súlyos problémákat okoz a földhasználat kezelésében.
<P>
Képviselőcsoportom támogatja az előadó jelentését, és ha benyújtottunk módosító indítványokat, az csak azért volt, hogy javítsunk rajta. Bennünket nemcsak a hagyományos fajták érdekelnek, amelyek minden bizonnyal veszélyeztetve vannak, hanem maga a tenyésztési szakma is, ami szintén veszélyben van.
<P>
Bár úgy tűnik, hogy Smith úr úgy véli, csak Skóciában vannak juhok, van néhány Spanyolországban is. Sőt, az Egyesült Királyság után mi vagyunk a második legnagyobb termelők, mint ahogyan már említették is, és úgy véljük, hogy az elektronikus azonosító rendszer az egyetlen módja a nyájak nyomon követhetősége biztosításának, és az egyetlen módja annak, hogy az EU címkézési rendszere teljesen megbízható legyen.
<P>
Képviselőcsoportom közösségi finanszírozási mechanizmusokat kér az elektronikus jelölés tervezett határidőre történő bevezetésének elősegítésére. Azt is kérjük, hogy a Bizottság foglalja bele az ezen ágazatra vonatkozó stratégiájába a pásztorok, a fejéssel foglalkozó szakemberek és a birkanyírók tevékenységének az újjáélesztését is, mivel ezek eltűnőben vannak.
<SPEAKER ID="444" NAME="Zdzisław Zbigniew Podkański" AFFILIATION="UEN">
(PL) Elnök úr, biztos úr, a juh- és kecskeágazat helyzete azt jelzi, hogy a közös agrárpolitika válságban van. Ez további bizonyíték arra, hogy az agrárpolitika nem felel meg az elvárásoknak, és hogy annak jelenlegi formában történő fenntartása az élelmiszerbiztonság elvesztéséhez vezet.
<P>
Megtapasztaltuk a gabonapiaci válságot, amikor szükségessé vált 2 900 000 hektár kivonása a pihentetett földterületek közül. Azután megjelent a tejpiaci válság, amelyet a restriktív politika és a gazdákra kirótt terhek okoztak. A tejkvótát gyorsan meg kellett növelni két százalékkal, ami nem teszi lehetővé, hogy megfeleljünk a kötelezettségvállalásoknak a jövőben.
<P>
Most úgy tűnik, hogy válság van a juh- és kecskeágazatban is. A lovak és számos termény helyzete is igen súlyos. Röviden, az agrárpolitikát meg kell változtatni, de nem az ipar nyomása alatt. Nem engedhetjük meg további terhel kivetését, és azt, hogy ezeket a tenyésztőknek és a fogyasztóknak kelljen kifizetniük. Itt például a juhok elektronikus jelölésére gondolok.
<SPEAKER ID="445" NAME="Mairead McGuinness" AFFILIATION="PPE-DE">
Elnök úr, szeretnék köszönetet mondani önnek, és szeretném üdvözölni a biztost. Ha még nem hallotta volna a biztos úr, a Ház nagyon egyértelmű üzenete az, hogy az elektronikus jelölés igen rossz ötlet, és azt el kell vetni. Ha ez a jelentés - köszönetet mondok Liam Aylwardnak a munkájáért - bármit is elér, akkor azt remélném, hogy némi realizmust érhet el a juhok elektronikus jelölésében. Hallották az indokokat - nem gyakorlatias, túl drága, és a juhtenyésztők egész egyszerűen nem fogadják el.
<P>
Az ír juhtenyésztők pillanatnyilag igen dühösek - amint tudják, most szavaztunk a Lisszaboni Szerződésről -, és meglehetősen praktikus lenne, ha a Bizottság azt mondaná, "Hallgassuk meg őket, és vessük el ezt az ötletet.” Ne is terjesszék elő.
<P>
Szeretnék néhány szót szólni a jelentésről, amely részletezi a juhágazat problémáit, és ezt különösen jól teszi. A juhtenyésztők számára az igazi megoldás a jobb piaci árakban van, és ha nem tudjuk ezt elérni, az ár egy jobb megosztását, akkor mi, fogyasztók fizetünk a bárányért. Ösztönöznünk kell a fiatalokat, hogy kezdjék el fogyasztani ezt a húst, ami, amint hallották, egészséges termék. Így a marketingkezdeményezésekre vonatkozó intézkedésekre van szükség, mert ezek nagyon fontosak.
<P>
Engem aggaszt a 69. cikk. Egyszerűen kereszttámogatásokat adunk a gazdák között, és nem vagyok bizonyos benne, hogy ez nagyon tetszene azoknak a gazdáknak, akiktől a pénzt elvesszük.
<P>
Támogatom a környezethez kapcsolódó támogatás gondolatát, de egy kicsit aggódom. Volt már ilyen ezelőtt is, és problémák keletkeztek a hegyekben emiatt. Ekkor - találják ki, hogy mi történt - szétválasztottuk a támogatásokat, remélve, hogy megoldjuk a problémát, most pedig szeretnénk megint összekapcsolni őket. De a juhágazatnak további támogatásokra van szüksége, hogy a gazdák folytassák működésüket, különösen az érzékeny területeken.
<P>
Áttérve a munkacsoportra: nem vagyok nagy híve a munkacsoportoknak, de szívesen támogatom ezt a gondolatot, ha az előadó, amint ő maga mondta, ragaszkodik hozzá, és biztosítja, hogy a munkát valóban elvégezzék. Megkérhetném a biztost, hogy tisztázza, a Bizottságnál, hányan dolgoznak a juhhúson, ha egyáltalán? Úgy gondolom, nagyon kevesen. Azt hiszem, van egy ilyen személy, de szeretném tudni.
<P>
Röviden, Írországban nem jók a tapasztalatok a juhstratégiáról szóló jelentésről. Mintegy másfél évvel ezelőtt nagy csinnadratta közepette 28 millió eurót ígértek az ír gazdáknak. Nos, tudják, mi történt? A mai napig 9000 eurót sikerült kifizetni. Remélem, hogy ez a jelentés valamivel többet tud elérni.
<SPEAKER ID="446" NAME="Giovanna Corda" AFFILIATION="PSE">
- (FR) Elnök úr, biztos úr, szeretnék először is gratulálni az előadónak, Aylward úrnak az általa végzett munkáért, melynek célja az európai juh- és kecskeágazat újraélesztése. Ezek az ágazatok súlyos veszélyben vannak, mert termelési szintjük évek óta folyamatosan csökkennek.
<P>
A termelők szívesebben állnak át másfajta termékekre, mert az árak olyan drámai módon csökkentek, és már nem tudnak kellő jövedelmet garantálni. Sőt mi több, az európai fogyasztók - különösen a fiatalabb generáció - elvesztette érdeklődését az ilyen jellegű termékek iránt. Fel kell élesztenünk ezeket az ágazatokat, mert nemcsak a hús, hanem a tej és a sajt is a föld természetes termékei, és ezeket népszerűsítenünk kell. Létfontosságú, hogy számos más ok miatt is fenntartsuk ezeket az ágazatokat.
<P>
Az első a tejágazat, ami hasonlóan a húságazathoz hagyományt és olyan készségeket jelent, amelyeket a jövőben is tudnunk kell kínálni fogyasztóinknak. Másodszor, ez a két ágazat foglalkoztatást biztosít azoknak, akik a termékek előállításában, feldolgozásában és értékesítésében vesznek részt. Nem szabad elfeledkeznünk, hogy a juh- és kecskegazdaságok gyakran az elszigetelt hegyi területeken vagy szigeteken helyezkednek el. Én tudom, mert Szardínián születtem, ez egy olyan régió, amit igen jól ismerek, ahol a több lábon állás lehetőségei nagyon korlátozottak. Sőt mi több, a juhok és a kecskét igen jótékony szerepet játszanak a környezet védelmében is. Ezért kell biztosítanunk, hogy ezek az állattenyésztő gazdaságok fennmaradjanak, és a juh- és kecsketermékek piaca újjáéledjen.
<SPEAKER ID="447" NAME="Czesław Adam Siekierski" AFFILIATION="PPE-DE">
(PL) Elnök úr, biztos úr, úgy vélem, hogy az előttünk lévő jelentés számos olyan rendelkezést tartalmaz, amelyet ha végrehajtunk, igen jótékonynak bizonyulna az európai juh- és kecskeágazat szempontjából. Én különösen értékesnek tartom azt az intézkedést, amely a hegyi régiókban és azokon a területeken, ahol a juhtenyésztés a mezőgazdasági tevékenység egyetlen formája, további támogatást vezet be.
<P>
Ez az ágazat nem igazán vonzó, és már hosszú ideje súlyos problémákat tapasztal. A termelés és a fogyasztás csökkenését az import és a termelési költségek növekedése kísérte. Ezenkívül a kéknyelvűség nevű állatbetegség jelenlegi kitörése, illetve az ebből adódó, az állatok mozgására, illetve értékesítésére vonatkozó korlátozások további társadalmi, gazdasági nehézségeket okoztak.
<P>
Hangsúlyozni kell, hogy az ágazat problémái egyebek mellett a támogatások és a termelés szétválasztásából adódnak. Javaslatot kell tenni olyan támogatási instrumentumokra, amelyek segíthetnek az unió juh- és kecskeállományának újjáépítésében. Nem tudok elképzelni olyan helyzetet, amikor a juhok teljesen eltűnnek a hegyi tájakról, ezek egyszerűen az ilyen táj részei.
<P>
Az ágazat pénzügyi helyzetét tekintve nehéz igazolni a juh és a kecske esetében az elektronikus jelölés bevezetését. Az új chipek bevezetésének költségét megint csak az EU gazdáinak kellene viselnie. Úgy vélem, ehelyett inkább arra kellene összpontosítaniuk, hogy miként növelhetnék a bárány- és kecskehús fogyasztását. Táplálkozási szempontból mindkettő nagyon előnyös.
<SPEAKER ID="448" NAME="Marios Matsakis" AFFILIATION="ALDE">
Elnök úr, az én hazám, Ciprus juhtenyésztői számára a tavalyi év fő problémáját azok a zavaró, és amint kiderült, úgy tűnik, hamis eredmények jelentették, amelyek a járványos láb- és körömfájás diagnózisára vonatkoztak, és amit az Egyesült Királyságban lévő állati betegségek referencialaboratóriuma adott ki. Ezt a laboratóriumot a Bizottság referencialaboratóriumként használja. Az általa kiadott eredmények miatt állatok ezreit ölték le, ami a sziget sok juhtenyésztőjének katasztrófát jelentett.
<P>
Megjegyzem, ez a laboratórium ugyanaz, ahonnan a vírus kiszabadult néhány hónappal korábban, betegség kitörését okozva az Egyesült Királyságban, az ottani gazdák számára pusztító következményekkel.
<P>
Szeretném megkérni a Bizottságot, hogy még egyszer, ezúttal kritikusabban vizsgálja az állati betegségek diagnosztizálására igénybe vett referencialaboratóriumok színvonalát, és győződjön meg arról, hogy tudományos hitelességük a szükséges legmagasabb szintet érje el.
<SPEAKER ID="449" NAME="Wiesław Stefan Kuc" AFFILIATION="UEN">
(PL) Elnök úr, biztos úr, nagyon sajnálom, hogy ezt kell mondanom, de Aylward úr jelentése valójában inkább az európai juh- és kecskeágazat megmentéséről, mint jövőjének biztosításáról szól.
<P>
Alig vettük észre, amikor a juhok és a kecskék - hasonlóan a lovakhoz - gyakorlatilag eltűntek tájainkról. Már nem halljuk a csengők hangját vagy a kutyák ugatását. A helyi nyersanyagokból származó termékek is eltűnőben vannak. Én olyan termékekre utalok itt, mint a tej, a hús, a gyapjú és a bőr.
<P>
Úgy vélem, még mindig van esély ezen állatok tenyésztésének megmentésére, legalábbis bizonyos területeken. Ha nem hajtjuk végre legalább az előadó által javasolt intézkedéseket, ezeket a teremtményeket a jövőben már csak állatkertekben láthatjuk majd. Ha a termelés nem nyereséges, természetesen megvásárolhatjuk az ellátásunkhoz szükséges termékeket Új-Zélandról, Ausztráliából és más országokból. Küzdenünk kellene azonban azért, hogy saját faunánkat megmentsük, amelynek a juh és a kecske is része. Fontos erre figyelemmel lenni.
<SPEAKER ID="450" NAME="Antonio Tajani">
a Bizottság tagja. - (IT) Elnök úr, hölgyeim és uraim, úgy tűnik, ma este itt mindannyian olyan régiókból származunk, ahol van legeltető gazdálkodás, és élénk az érdeklődés a juh- és kecskeágazat iránt. Emiatt tájékoztatnom kell és fogom is kollégáimat, Fischer Boel asszonyt és Androulla Vassiliou asszonyt mindarról, amit ma itt a Házban elmondtak, és valamennyi, a képviselők által előterjesztett kérésről.
<P>
McGuinness asszony, én teljes mértékben megértem a Parlamentnek a jelölés érzékeny kérdésével kapcsolatos álláspontját. Amint mondtam, tájékoztatom a felelős biztost a ma este több képviselő által is kifejtett nézetről. Megértem a Parlament aggályait, és remélem, hogy Fischer Boel biztossal együtt kedvező megoldást találunk majd.
<P>
Hiszem és bízom abban, hogy ha a Parlament és a Tanács is lezárja a vitát, az állapotfelmérés megfelelő választ ad az előadó és e vita során sok képviselő által felvetett, a juh- és a kecskeágazat jövőjére vonatkozó aggályra.
<P>
Néhány kérdésre a megoldás már a közeljövőben várható. Dolgozunk egy, a dohai fejlesztési napirend mezőgazdasági vonatkozásairól szóló megállapodáson, amelyet még a nyári szünet előtt véglegesíteni kell. Ennek jobban meg kell világítani az előadó által az érzékeny termékekre vonatkozóan felvetett kérdést.
<P>
Ami a népszerűsítést illeti, mindannyian nyitva állunk a konstruktív javaslatok előtt, de amint már említettem, elköteleztük magunkat az egyértelműen azonítható minőségű közösségi termékek célzott támogatásának elve mellett.
<P>
Egy másik felvetett kérdés az ágazat jövőjére vonatkozik, amit én személyesen, de a többi biztos is abszolút létfontosságúnak tart az Európai Unió gazdasága, de mindenekelőtt bizonyos hegyvidéki régiók és a különösen nehéz hidrogeológiai rendszerű régiók gazdasága számára.
<P>
Ezért szeretnék reagálni arra a javaslatra, hogy hozzunk létre egy csoportot a Bizottság és a tagállamok képviselőiből, hogy kísérjék figyelemmel az ágazati fejleményeket. Mondanom sem kell, hogy az ilyen csoport létrehozását illetően a tagállamok és más érintettek megjegyzéseit és javaslatait mindig üdvözli a Bizottság, amelynek azonban véleményem szerint még nyitottabbá kell válnia az egész Európai Unióból érkező kérések előtt. Ám a Bizottságon belül már léteznek különféle testületek, amelyek felelősek ezért az ágazatért.
<P>
A Juh és Kecske Irányító Bizottság véleményeket ad ki az ágazathoz kapcsolódó jogszabályokról. A juh- és kecskeágazat előrejelző csoportja piaci szakértőkből áll; ez évente kétszer ül össze, hogy megvitassa a piaci trendeket és előrejelzéseket. Az ő értekezleteik következtetéseit továbbítják a Juh- és Kecskehús Tanácsadó Bizottságnak, amely szintén évente kétszer ül össze, és az egész ágazatot képviseli a termelőktől a fogyasztókig. Ez az utóbbi csoport témák széles skáláját vitatja meg, és a napirendi pontokra a testület tagjai tehetnek javaslatot.
<P>
Nekem úgy tűnik, hogy még egy munkacsoport létrehozása további adminisztrációs terheket jelentene, és bizonyos értelemben megkettőzné a meglévő irányítási rendszer funkcióit; sőt, ellentétes lenne a KAP egyszerűsítésének céljával.
<P>
Ezzel együtt is készen állok arra - és úgy vélem, hogy ezen a ponton Fischer Boel biztos asszony nevében is szólhatok -, hogy megvizsgáljam a jelenlegi kereteken belül fennálló esetleges lehetőségeket.
<SPEAKER ID="451" NAME="Liam Aylward">
előadó. - Elnök úr, hanyagság volt részemről, hogy nem üdvözöltem az új biztost, hogy köszönetet mondjak neki, és jókívánságaimról biztosítsam. Természetesen szeretnék köszönetet mondani valamennyi ma esti felszólalónak, különösen az árnyékelőadóknak a hozzájárulásukért.
<P>
Szeretnék köszönetet mondani a szlovén elnökségnek is az elmúlt hat hónapban nyújtott támogatásért, amelynek során egyetértettek azzal, hogy a juhágazat fejlődésének kérdését felveszik a Mezőgazdasági Miniszterek Tanács márciusi napirendjére. Ez lehetőséget adott a közösség mezőgazdasági minisztereinek, hogy tárgyalhassanak a válságról.
<P>
Köszönettel tartozom a Mezőgazdasági és Vidékfejlesztési Bizottság elnökének, Neil Parishnek is, aki nagyon segítőkész és támogató volt.
<P>
Röviden szeretnék utalni a módosításokra és a ma este felvetett ügyekre. Hallottam a bizottság nézetét a végrehajtási munkacsoporttal kapcsolatban. Most már tudom, hogy igazam van, mert ők ellenzik. Nagyon nehezen tudok egyetérteni a 2. módosítással. Tettek nekem néhány javaslatot. Ha megfelelően meg tudjuk szövegezni, akkor ezzel nem lesz nehézség, de nem kívánom elvenni az élét annak, mennyire fontos, amit itt most elérni próbálunk.
<P>
Az elektronikus azonosításra vonatkozó nézeteim mindig egyértelműek voltak. Ellene vagyok - nem utolsósorban a magas költsége miatt -, de azért is, mert az előnyeit nem bizonyították, és a végrehajtása nehézségekbe ütközik. Mindig azt mondtam azonban, hogy valamennyi tagállamnak lehetőséget kell adni arra, hogy ezt a rendszert önkéntesen bevezesse. Ezért nem tudom támogatni a 4. módosítást, de támogatom a PPE-DE képviselőcsoportja által benyújtott 1. módosítást, amely a rendszer végrehajtását legkorábban 2012-ig elhalasztja.
<P>
Az összes többi javasolt módosítást elfogadom. Végigmegyek rajtuk, de el tudom fogadni a 6., a 7., a 8., a 9., a 3. és az 5. módosítást.
<P>
Úgy vélem, érdemes rámutatni, hogy 2003 óta állítjuk, hogy a közös agrárpolitika minden nehézséggel vagy hátrányokkal szembesülő ágazata a KAP állapotfelmérésének összefüggésében elsőbbséget kap. A most következő állapotfelmérés során arra kérem a mezőgazdasági biztost, gondoskodjon róla, hogy a juh- és kecskeágazat érdekeivel átfogó módon foglalkozzanak.
<P>
Végül megragadnám ezt az alkalmat, hogy minden jót kívánjak a francia elnökségnek a következő hat hónapra. Ők nagyon fontos szerepet játszanak majd ebben a jelentésben. Találkoztam a francia mezőgazdasági miniszterrel, Barnier úrral, aki már elkötelezte magát, hogy a Mezőgazdasági Miniszterek Tanács novemberi értekezletén megvitatják ezeket az ágazatokat. Bízom benne, hogy ő, aki jól tájékozott emberként érti a juh- és kecskeágazat előtt álló kihívásokat, mindent meg fog tenni annak biztosítására, hogy e jelentés szükséges javaslatait a juh- és kecskeágazat jövőjére vonatkozóan végrehajtsák a KAP állapotfelmérésének keretében.
<SPEAKER ID="452" NAME="Elnök">
A vitát lezárom.
<P>
A szavazásra 2008. június 19-én, csütörtökön kerül sor.
<P>
Írásbeli állásfoglalások (142. cikk)
<SPEAKER ID="453" NAME="Andrzej Tomasz Zapałowski  " AFFILIATION="UEN">
írásban. - (PL) A juhtenyésztés egyike azon állattenyésztési ágazatoknak, amely a közelmúltban a sertés-, illetve szarvasmarha-tenyésztéshez képest kevés figyelmet kapott.
<P>
A juhtenyésztés azonban különösen fontos a kedvezőtlen földrajzi feltételekkel rendelkező országok számára. Fontos azokban a régiókban, ahol a történelmi hagyományok okán a juhtenyésztés és a bárányhús fogyasztása nagyon fontos a lakosság számára.
<P>
Gondoskodni kell annak biztosításáról, hogy ez az ágazat ne omoljon össze. Ez különösen releváns most, amikor az élelmiszerárak égbeszökő emelkedésének tanúi vagyunk. Egyszerűen nem engedhetjük meg magunknak, hogy megfékezzék ezek termelését.
<P>
Teljes mértékben támogatom az előadó javaslatát, hogy vezessük be a hagyományos hegyvidéki fajtákat célzó további támogatásokat, hogy védelmet nyújthassunk a juhoknak az érzékeny területeken. Azt a javaslatot is támogatom, amely szerint a juhhúst EU-logóval azonosítsuk, hogy megkülönböztethető legyen harmadik országok termékeitől. Kötelességünk segíteni Európa polgárait abban, hogy megkülönböztethessék a jó élelmiszert attól, ami esetleg nem felel meg az európai szabványoknak.
