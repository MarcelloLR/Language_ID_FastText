<CHAPTER ID="008">
A szavazáshoz fűzött indokolások
<P>
A szavazáshoz fűzött szóbeli indokolások
<SPEAKER ID="108" NAME="Charles Goerens" AFFILIATION="ALDE">
(FR) Elnök úr, az elnök tegnap - igen helyesen - lelkesen beszélt a közösségi módszer tiszteletben tartásáról. Ez a módszer biztosítja, hogy a döntéshozatali folyamatokban az elejétől fogva részt vehessen az összes tagállam és közösségi intézmény.
<P>
Ahogyan a G4-ek kezelték a bankválságot és pénzügyi válságot 2008-ban, az éppen az ellenkezője volt a fent említett módszer tiszteletben tartásának, amelyre Barroso elnök úr tegnap délután felszólított. 2008-ban hiába vártuk, hogy Barroso elnök úr rendet tesz.
<P>
Természetesen az Európai Unióhoz tartozik Franciaország, az Egyesült Királyság, a Németországi Szövetségi Köztársaság és Olaszország- mind a G4 tagjai-, de az Európai Unióhoz tartozik Ausztria, Belgium, Észtország, Lettország, Románia, Lengyelország, Magyarország, Luxemburg és még más országok is, amelyeket 2008-ban kizártak a döntéshozatali folyamat egy fontos fázisából.
<P>
Barroso elnök úr, 2008-ban is érvényesítenie kellett volna a közösségi módszer tiszteletben tartását, amiről tegnap beszélt. Ezért nem tudom támogatni a jelölését.
<P>
Elnök úr, engedjen meg egy személyes megjegyzést! Nehéz úgy beszélni, hogy közben ekkora lárma van.
<SPEAKER ID="109" NAME="Crescenzio Rivellini" AFFILIATION="PPE">
(IT) Elnök úr, hölgyeim és uraim a felszólalásom után egy pár szót nápolyi nyelven fogok mondani (ez a rész nincs rögzítve ebben a dokumentumban, mivel a nápolyi nyelv nem hivatalos nyelv). Nem a helyi színezet miatt teszem ezt, hanem azért, hogy felhívjam a politikusok és a média figyelmét sürgető helyzetünkre: a Dél-Olaszországban kialakuló vészhelyzetekre. Barroso elnök úrra szavaztam, nem utolsósorban azért, mert remélem, hogy ő egész Európa elnöke lesz, azaz Dél-Olaszországé is.
<P>
Dél-Olaszország a mediterrán térség közepén helyezkedik el, és így Európa kapuja, azaz különböző világokat köt össze. Történelmének, földrajzi helyzetének és hagyományos vendégszeretetének köszönhetően fontos szerepet játszhat az egész öreg kontinens életében. Dél-Olaszországot ugyanolyan tisztelettel kell kezelni, mint Európa más területeit, és most, amikor Dél-Olaszország nehézségekkel küzd, Európának ugyanolyan határozottan kell beavatkoznia, mint amikor a keleti blokk 150 millió polgárát uniós polgárrá tette. Ez nagy áldozatot kívánt, és ha ma egy gdański munkás 28-szor annyit keres, mint korábban, azt Olaszország és Dél-Olaszország gazdasági erőfeszítéseinek is köszönheti.
<P>
(A felszólaló nápolyi nyelven folytatja)
<SPEAKER ID="110" NAME="Daniel Hannan" AFFILIATION="ECR">
Elnök úr, talán már hozzászoktunk az imént lefolytatott rituálé ürességéhez. Megszoktuk az EU struktúráját, így már nem is látjuk, milyen visszás és felháborító az, hogy a legfelsőbb végrehajtó és jogalkotási hatalom egy felelősségre nem vonható és nem választott bürokratikus szerv kezében van. A tagállamok törvényeinek többsége az Európai Bizottságtól származik, akikre senki nem szavaz, és akiktől senki nem szabadulhat. Az egyetlen dolog, ami próbálja a demokratikus hatalom látszatát kelteni, az a rituálé, amit éppen most folytattunk le itt, a Parlamentben, és amelyről, nem tehetek róla, de a régi KGST-idők ülései jutottak eszembe, amikor mindannyian felálltunk, és gratuláltunk magunknak ahhoz, hogy gépiesen elfogadtuk a határozatot.
<P>
Semmiféle személyes problémám sincs José Manuel Barrosóval. Ha föderalista elnököt akarunk a Bizottság élére - és látom, hogy ez a Parlament akarata -, akkor ugyanúgy lehet ő az elnök, mint bárki más. Rendes tagnak tűnik - és mint minden brit politikus, én is hajlok a portugálok támogatására, és tudatában vagyok régi szövetségesünkkel ápolt kapcsolataink fontosságának -, de van valami komikus abban, ahogy azt tettetjük, hogy bármi köze lehet a demokráciához egy olyan rendszernek, amely a jogalkotás monopóliumát olyan emberek kezébe adja, akikre nem szavazhatunk, és akiktől lehetetlenség megszabadulni.
<SPEAKER ID="111" NAME="Syed Kamall" AFFILIATION="ECR">
Elnök úr, mint előttem felszólaló képviselőtársamnak, nekem is fenntartásaim vannak azzal kapcsolatban, hogy Barroso urat újra a Bizottság elnökévé választották.
<P>
Hiszen ő bárki másnál jobban el van kötelezve a további európai integráció mellett, gyakran az európai népek akarata ellenére is. De eljött az ülésünkre, az ECR képviselőcsoportjának ülésére, és elmondta, hogy az intelligens szabályozás mellett van.
<P>
Most természetesen sok kétely felmerül azzal kapcsolatban, hogy mit jelent az "intelligens szabályozás”. Sokan úgy gondolják, hogy az intelligens szabályozás rossz szabályozást jelent, vagy azt, hogy semmiféle szabályozás nem lehet nagyon intelligens.
<P>
Azonban szeretném megkérni az elnök urat, hogy ha valóban az intelligens szabályozás mellett van, akkor gondoskodjon arról, hogy a Bizottság minden irányelvnél hajtson végre megfelelő gazdasági hatásvizsgálatot. Jövőre fog a Parlament elé kerülni az alternatív befektetési alapok kezeléséről szóló irányelv. A Bizottság eddig nem végzett megfelelő gazdasági hatásvizsgálatot - azt állítják, hogy nem lehet ilyen vizsgálatot végezni.
<P>
Ilyen körülmények között hogyan fog megvalósulni az intelligens szabályozás? Kérem Barroso urat, hogy ezt gondolja át újra.
<SPEAKER ID="113" NAME="Andrew Henry William Brons" AFFILIATION="NI">
Elnök úr, ellenzem az erdőtüzekről szóló közös állásfoglalásra irányuló indítványt, annak ellenére, hogy egyetértek azzal, hogy az európai országoknak önkéntes alapon együtt kellene működniük az erdőtüzek által okozott döbbenetes károk megelőzése, leküzdése és helyreállítása érdekében.
<P>
Azonban ellenzem, hogy olyan uniós szervek jöjjenek létre, amelyek hatalmat gyakorolnak a tagállamok felett azokban a térségekben, ahol a szükségesnél nagyobb mértékben kell foglalkozni ezzel a problémával. Felhívom a figyelmet a közös állásfoglalásra irányuló indítvány 3., 7. és 8. bekezdéseire.
<P>
Ez a javaslat visszaél az átélt megdöbbentő tragédiákra adott, csodálatra méltó, humanitárius válaszokkal, annak érdekében, hogy további lépéseket tegyen a "Europe Aid” nevű európai védelmi erő létrehozása felé, ahogy azt a Barnier-jelentés javasolta.
<SPEAKER ID="114" NAME="Philip Claeys" AFFILIATION="NI">
(NL) Elnök úr, ezen állásfoglalás végső szavazásán tartózkodtam, bár tettem ezt némi fenntartással és számos kétséggel, mivel a szöveg kétségkívül sok pozitív elemet tartalmaz, olyan dolgokat, amelyeket senki nem ellenezhet. Gondolok itt például a tagállamok polgári védelmi intézkedései megerősítésének előmozdítására a szakértők és a munkamódszerek cseréje által. Az elmúlt nyár során ismét megtapasztaltuk, hogy az erdőtüzek olyan méreteket ölthetnek, hogy szükség van az együttműködésre, de ez az együttműködés már létezik a tagállamok között. Az együttműködést természetesen tovább lehet mélyíteni, de vitatható például, hogy van-e értelme egy külön uniós erő létrehozásának. Ha létrehozunk egy ilyen erőt, akkor egyszerűen forrásokat veszünk el a tagállamoktól, és létrehozunk egy új uniós szervet a maga alkalmazottaival, tovább növelve a bürokráciát.
<P>
A szavazáshoz fűzött szóbeli indokolások
<SPEAKER ID="117" NAME="Maria da Graça Carvalho" AFFILIATION="PPE">
írásban. - (PT) Barroso elnök úrnak köszönhetően Európa világelső lett az éghajlatváltozás elleni küzdelemben. Az Európai Unió az egyetlen olyan nemzetközi szervezet, amely világos, következetes tárgyalási pozíciót alakított ki a koppenhágai konferenciára. A következő Bizottság Barroso elnök úr által ismertetett politikai iránymutatásaiból egy ambiciózus, modern Európa képe rajzolódik ki, ahol központi szerepet kap az éghajlatváltozás elleni küzdelem és a tudásháromszög.
<P>
A kihívások, amelyekkel szembe kell néznünk, összetettek, a válaszoknak pedig szükségképpen holisztikusnak kell lenniük. Ezért a 2010 utáni időszakra Barroso elnök úr egy összehangolt és egy irányba mutató megközelítést javasol, amely magában foglalja a lisszaboni stratégiát, az energia- és éghajlat-politikát, valamint a szociálpolitikát. Egy új európai ipari stratégiára, modern szolgáltató ágazatra és dinamikus vidéki gazdaságra alapozva a növekedés és a társadalmi kohézió új forrásait javasolja.
<P>
Ezért Barroso elnök úr prioritást tulajdonít a reálgazdaságnak és a reálgazdaság modernizálásának a tudományos kutatás és technológiai fejlesztés, az innováció és a fenntarthatóság elvének segítségével. A Bizottság Barroso elnök úr vezetésével, az Európai Parlamenttel és a Tanáccsal szövetségben, elő fogja mozdítani egy virágzó, fenntartható és szociálisan fejlett Európai Unió létrehozását.
<SPEAKER ID="118" NAME="Françoise Castex" AFFILIATION="S&amp;D">
írásban. - (FR) A politikai következetesség érdekében és a választópolgárokra való tekintettel Barroso úr újraválasztása ellen szavaztam. Barroso úr, aki felhasználta bizonyos uniós tagállamok támogatását George W. Bush iraki háborújában, mandátuma öt éve alatt soha nem volt képes megújítani az Európai Uniót, vagy megerősíteni azt a nemzeti önérdekkel szemben. Képtelen volt felnőni a pénzügyi, gazdasági és társadalmi válság jelentette feladathoz.
<P>
Ebben az öt évben csak annyit tett, hogy a pénzügyi kapitalizmus önfejű elképzeléseit támogatta ahelyett, hogy javaslatot tett volna egy olyan új szabályozásra, amelyre Európának a 21. században szüksége van. Az Európai Bizottság politikáját új irányba kell terelni. Barroso úr nem a megfelelő ember erre a feladatra. Programja nem felel meg a jelenlegi válság mértékének: hiányzik belőle az európai gazdaságélénkítési terv, a foglalkoztatási paktum, a pénzügyi piacok szabályozása és hatékony felügyelete, valamint az erőteljesebb és gyorsabb eszköz a jelenlegi egyensúlyhiány korrigálására. Szükség van egy közszolgáltatásokról szóló irányelvre, valamint új irányra van szükség a Bizottság fizetéspolitikájában. Ha meg akarjuk menteni az európai szociális modellt, sokkal ambiciózusabb szociális menetrendre van szükség.
<SPEAKER ID="119" NAME="Diogo Feio" AFFILIATION="PPE">
írásban. - (PT) Örömmel mondhatom, hogy portugálként és az Európai Parlament tagjaként José Manuel Durão Barrosónak az Európai Bizottság elnöki tisztségére való újraválasztása mellett szavaztam. Hiszem, hogy sok politikai, pénzügyi és társadalmi nehézséggel teli előző mandátuma során nyújtott teljesítménye, valamint elnöki posztján szerzett tapasztalatai igazolják a kormányok támogatását és a Parlament újbóli bizalmát.
<P>
Helytelenítem a számos próbálkozást - amelyek közül nem is volt mindegyik nyílt vagy komoly -, amelyek arra irányultak, hogy megakadályozzák újraválasztását, és feltűnt, hogy sokan azért próbálkoztak, mert frusztrálta őket, hogy nem tudnak hiteles alternatívával előállni, és hogy ostoba érvekre alapozzák próbálkozásaikat. Sajnálom, hogy még portugál képviselőtársaim között is voltak olyanok, akik az egyszerű és következetlen utat választották.
<P>
Remélem, hogy a második Barroso-Bizottság össze tudja majd kapcsolni a technikai ügyekben szerzett jártasságát azzal a bizonyos "valami különlegessel”. Azt is remélem, hogy tiszteletben fogják tartani és alkalmazni fogják a szubszidiaritás elvét, és inkább a megbízható, kis lépések biztonságát választják, ahogy azt Jean Monnet javasolta, nem pedig a gyors eredményt hozó megközelítést, amely az európai projekt és európai álom valódi előmozdítását illetően sokat ígér, de abból kevés válik valóra. Hiába célozzuk meg a csillagos eget, csak úgy érhetünk oda, ha szépen lassan lépegetünk előre. Tehát válasszuk a helyes utat!
<SPEAKER ID="120" NAME="José Manuel Fernandes" AFFILIATION="PPE">
írásban. - (PT) Üdvözlöm a szavazás eredményét, amelynek köszönhetően újra dr. José Manuel Durão Barroso lesz az Európai Bizottság elnöke. Portugália büszke arra, hogy egy ilyen elismert képességekkel és kvalitásokkal rendelkező portugál vezeti a Bizottságot, mint dr. Barroso. És még büszkébb az első mandátuma idején, 2004 és 2009 között elvégzett nagy horderejű munkájára. Az Európai Parlament ezt a munkát ismeri el ezzel a szavazással. Valójában nagyon nagy többség által lett megválasztva, nagyobb által, mint azt a Lisszaboni Szerződés megköveteli.
<P>
Az elmúlt öt év során dr. Barroso erős és alapos vezetőnek bizonyult. Az energiaügyi és az éghajlat-változási csomag, a szolgáltatási irányelv és a vegyi anyagok szabályozása: ez csak néhány példa a sikereire és vezetői képességeire. Élharcos volt a jelenlegi gazdasági válság leküzdését célzó megoldások és konkrét javaslatok kidolgozásában is. Az Európai Parlament ezzel a szavazással azt az üzenetet közvetítette, hogy Európa erős, és erős vezetője van. Ezért bizalommal és reménnyel telve léphetünk előre egy virágzóbb és szolidárisabb Európa irányába.
<SPEAKER ID="121" NAME="João Ferreira" AFFILIATION="GUE/NGL">
írásban. - (PT) A Bizottság következő mandátumára vonatkozó, most előterjesztett politikai iránymutatások nyilvánvalóvá teszik a Bizottság elnökének azon szándékát, hogy folytatni akarja a most befejeződő mandátum iránymutatásainak fő vonalait. Ezek az iránymutatások okozták a jelenlegi mély gazdasági és társadalmi válságot, amelynek tragikus következményei - munkanélküliség, egyenlőtlenség, szegénység és kirekesztés - könyörtelenül sújtják az európai munkavállalókat és népeket.
<P>
Portugáliában az ezekből az iránymutatásokból eredő politikai intézkedések végrehajtásának következménye az alapvető termelő ágazatok - mezőgazdaság, halászat és ipar - elpusztítása vagy teljes megnyomorítása; a munkavállalók jogainak megsértése, a bérek leértékelése és ennek megfelelően a munkanélküliség és a munkahelyek bizonytalanságának növekedése; egyenlőtlen jövedelemeloszlás, ami most már világosan eltér az uniós átlagtól; és a dereguláció, liberalizáció és privatizáció politikájának kudarca, amely politika megfosztotta az alapvető ágazatokat közszolgálati feladataiktól, és közösségi létünk alapvető aspektusait is elüzletiesítette. Ezen iránymutatások fenntartása azt jelenti, hogy állandósul a jólét koncentrációja, hogy a konvergencia helyett a divergencia lesz jellemző, és inkább előbb, mint utóbb egy további, egyelőre látens, rendszerszintű válság kitörésével és pusztító hatásaival kell számolnunk.
<SPEAKER ID="122" NAME="Lidia Joanna Geringer de Oedenberg  " AFFILIATION="S&amp;D">
írásban. - (PL) Mindannyian azt szeretnénk, ha Európa erősebb lenne, és az emberek jobban élnének! A "következő Bizottság politikai iránymutatásai” alapján, amelyet most mutatott be a Parlamentnek, úgy gondolom, hogy ön is ezt akarja. De a Bizottság jövőbeli elnökével szemben nagyobbak az elvárások: azt várjuk el tőle, hogy mondja meg, hogyan szándékozik elérni ezeket a célokat, nem pedig azt, hogy egyszerűen csak felsorolja a kihívásokat.
<P>
A célok valójában olyan sokrétűek, hogy fennáll annak a veszélye, hogy az egyik cél megvalósítása kizárja a másikat, és kétségtelenül el fog jönni az az idő, amikor választanunk kell, hogy melyik prioritás "fontosabb”. Például mit választana, ha az európai gazdasági versenyképesség célja és a magas foglalkoztatási ráta célja ütköznének? Az ön által nekünk elküldött szöveg ezt nem tisztázza.
<P>
Az a benyomásom, hogy ez a dokumentum egyszerűen egy kívánságlista azokról a dolgokról, amelyeket az előző ciklusban nem sikerült megvalósítani. A kérdés az, hogy miért nem?
<P>
Szeretnék beszélni programjának az internetről szóló pontjáról. Megemlíti az internet fontos szerepét Európa gazdasági fejlődésében és társadalmi kohéziójában, és ígéretet tesz arra nézve, hogy az új Bizottság ki fog dolgozni egy "európai digitális menetrendet”. Azt szeretném tudni, hogyan szándékozik átültetni ezt az ötletet a gyakorlatba, és milyen újdonságokat fog tartalmazni a menetrend a korábbi kezdeményezésekhez képest?
<SPEAKER ID="996" NAME="Bruno Gollnisch" AFFILIATION="NI">
írásban. - (FR) Európa nemzeti mozgalmait képviselő barátaimmal együtt egyike vagyok annak a 219 európai parlamenti képviselőnek, akik Barroso úr ellen szavaztak. Rokonszenves és művelt ember, de mindenekelőtt az Európai Unió kudarcának a szimbóluma. Nem sikerült megmentenie gazdaságainkat és munkahelyeinket a tisztességtelen globális versenytől; nem sikerült segítenie az európai országoknak kilábalni a válságból; nem sikerült megreformálnia a pénzügyi rendszert a spekuláció megfékezése érdekében; nem sikerült biztosítania a demokráciát; nem sikerült biztosítania az élelmiszer-önellátást; és nem sikerült megfékeznie országaink gyorsuló dezindusztrializációját sem.
<P>
Egyszóval nem sikerült demonstrálnia, hogy Brüsszel Európája más lenne, mint egy olyan gépezet, amely ledarálja, elszegényíti és rabszolgasorba juttatja a nemzeteket és népeket. Ha közelebbről vesszük szemügyre, Barroso úr megválasztása is egy szimbólum: annak a szimbóluma, hogyan működik Európa. Mekkora felháborodást keltene vajon az, ha valamelyik ország államfőjét választanák meg a szavazatok 50%-ánál alig valamivel több szavazattal egy olyan választáson, ahol ő az egyedüli jelölt? Pedig a Bizottság elnöke politikája révén nemcsak egy országot, hanem 500 millió európai életét fogja befolyásolni.
<SPEAKER ID="123" NAME="Sylvie Guillaume" AFFILIATION="S&amp;D">
írásban. - (FR) Ma Barroso úr ellen szavaztam, mégpedig három alapvető okból. Először is az elmúlt öt évben nyújtott teljesítménye miatt: elnöksége gyenge volt, konzervatív és liberális, a válsággal szemben cselekvésképtelen, képtelen volt ösztönözni az összehangolt fellendülést, és kizárólagos módon az államfők vagy kormányok kívánságait vette figyelembe. José Manuel Barroso semmi esetre sem mozdította elő egy erős Európa létrejöttét. A második ok az, hogy nem adott megfelelő választ az Európai Parlament Szocialisták és Demokraták Progresszív Szövetsége Képviselőcsoportjának követeléseire: nem dolgozott ki hiteles gazdaságélénkítési tervet, sem foglalkoztatási paktumot, sem szabályozást, felügyeletet vagy hatékony eszközöket a pénzügyi piacok egyensúlytalanságának korrigálására, és nem tett kötelezettségvállalást a közszolgáltatások védelméről szóló keretirányelvet illetően. A harmadik ok pedig a szavazópolgárok üzenete, amelynek az európai választásokon adtak hangot, és amely arra utal, hogy nem akarnak többé egy olyan meggyengített, érthetetlen Európát, amelyben a kompromisszumot tekintik a politikai vezetés legfőbb erényének.
<SPEAKER ID="124" NAME="Jacky Hénin" AFFILIATION="GUE/NGL">
írásban. - (FR) Az Európai Bizottság elnökének megválasztása kiemelkedően fontos esemény, és az EU polgárainak joguk lenne tudni, hogyan szavaztak képviselőik.
<P>
Én személyesen ellenzem és helytelenítem a titkos szavazást, amely a felelősségre vonhatóság teljes hiányához vezet.
<P>
Ezenkívül, mivel nem tudok közös alapra helyezkedni a Barroso úr által javasolt politikával, kijelentem, hogy nem fogom támogatni kinevezését a Bizottság elnökévé.
<SPEAKER ID="125" NAME="Cătălin Sorin Ivan" AFFILIATION="S&amp;D">
írásban. - (RO) Az ötéves ciklus (2004-2009) végén az Európai Bizottság tevékenységeinek értékelése nem tünteti fel kedvező színben Barroso elnök urat. E tényt alapul véve szükségesnek tűnik tartózkodni a szavazástól, különösen azért, mert a nemleges szavazat buta politikai döntés lenne, hiszen nincs más alternatíva, igennel szavazni pedig azt jelentené, hogy feltétlen és indokolatlan bizalmat fejezünk ki egy elégtelen program iránt.
<P>
Úgy vélem, hogy Barroso elnök támogatása a tagállamok részéről vitathatatlan bizonyítéka annak a ténynek, hogy Barroso nem volt erős elnök, hanem inkább a nemzeti érdekeket tekintette prioritásnak, ami azt jelenti, hogy a nemzeti vezetők döntöttek az elnöksége alatti iránymutatásokról. Az Európai Bizottságnak olyan elnökre van szüksége, aki támogatja a közösségi politikák kidolgozását, folytonosan az integrációra törekszik, és előmozdítja az egyesült Európa koncepcióját. Az Európai Bizottság elnöke semmiféle módon sem lehet a nemzeti érdekek szószólója. Szociáldemokrata nézőpontból Barroso elnök nem hajtotta végre a mandátuma elején, 2004-ben tett kötelezettségvállalások nagy részét. A Bizottság sok kötelezettségvállalás iránt - köztük a szociális Európa megszilárdítása iránt - igen kevés érdeklődést mutatott. Következésképpen úgy döntöttem, hogy nem szavazok Barroso elnök újbóli kinevezése mellett.
<SPEAKER ID="126" NAME="Astrid Lulling" AFFILIATION="PPE">
írásban. - (FR) Barroso úrnak az Európai Bizottság elnöki posztjára való kinevezése mellett szavaztam.
<P>
Négy okból döntöttem így.
<P>
Az Európai Bizottság egyhangúlag Barroso urat javasolta jelöltnek.
<P>
Véleményem szerint egy demokráciában a választások győzteseinek joguk van választani valakit maguk közül.
<P>
Nincs más választási lehetőség, csak Barroso úr, más komoly alternatíva nem merült fel.
<P>
A leköszönő elnököt illető kritikák figyelmen kívül hagynak egy alapvető tényt, nevezetesen azt, hogy a Bizottság javaslatokat tehet, de ezeket a tagállamok alkalmazzák.
<P>
Támogatásom bizonyos elvárásokkal is együtt jár.
<P>
Második hivatali ciklusában Barroso úrnak kicsit függetlenebb szellemben kell gondolkodnia, nem utolsósorban a nagy tagállamokat illetően, és tettei egyedüli célja az kell, hogy legyen, hogy a Közösség általános érdekét szolgálja.
<P>
Sajnálattal látom, hogy a Bizottság kezd átalakulni a biztosok konglomerátumává, akik saját tetszésük szerint cselekszenek. Arra szeretném kérni Barroso urat, hogy befolyása segítségével állítsa meg ezt a folyamatot.
<P>
Szeretném, ha ez az intézmény mint a "Szerződések őre” visszakapná eredeti erejét, más szóval azt a képességét, hogy utat mutasson a projektek elindításával.
<SPEAKER ID="127" NAME="Willy Meyer" AFFILIATION="GUE/NGL">
írásban. - (ES) Barroso úr, az Európai Bizottság elnöke felelős a jelenlegi európai helyzetért, a pénzügyi, gazdasági, élelmezési és környezeti válságért. Eddig senki nem ismerte be, hogy Barroso hibázott, helyette inkább az Egyesült Államokat okolják. A Bizottság eddig egy olyan Európát próbált felépíteni, amely a privatizáción és a szociális állam megszüntetésén alapul.
<P>
A Bizottság elfogadta a Lisszaboni Szerződést, amely 3%-os gazdasági növekedést és 20 millió munkahely megteremtését ígérte 2010-ig. Világos, hogy ez a stratégia kudarcot vallott. Ennek ellenére a Bizottság e stratégia folytatását javasolja, és azt, hogy folytassuk ezeket a politikákat, amelyek a válságot okozták. Ez a válság nem járvány, hanem egy adott politikával játszott kockajáték eredménye: az Európai Bizottság által elfogadott politikáról van szó. Külpolitikai programja nem is utal a Szaharára vagy Palesztinára. Ezek a problémák nemcsak, hogy nem prioritások, de az EU azt tervezi, hogy kiemelt státuszt ad a Marokkói Királyságnak, valamint Izraellel is javítja kapcsolatait.
<SPEAKER ID="128" NAME="Maria do Céu Patrão Neves" AFFILIATION="PPE">
írásban. - (PT) A Barroso elnök által az elmúlt öt évben végzett munkát nagymértékű gyakorlatiasság és komolyság jellemezte, valamint állhatatosság abban, hogy kitartott Európa legfőbb érdekei mellett.
<P>
Csak néhány példa, amely indokolja, hogy miért helyes, ha továbbra is ő lesz az Európai Bizottság elnöke: Európa az egész világon úttörő szerepet tölt be az éghajlatváltozás elleni küzdelem terén; időszerű, hogy az európaiak erőteljesebben avatkozzanak be az óceánok kérdésébe egy az európai tengerpolitika elindításával; képes arra, hogy pénzügyi szempontból konszenzust hozzon létre a 27 tagállamból álló Európában.
<P>
Gazdasági növekedés, befektetés az innovációba és a képzésbe, küzdelem a munkanélküliség ellen: ezek Európa további integrációjának fontos pillérei, és ezek Barroso úr prioritásai is a jövőre nézve.
<P>
Egy olyan időszakban, amikor a világ gazdasági és pénzügyi helyzete egyáltalán nem a legjobb, Európának erős vezetőre van szüksége, aki életet tud lehelni az európai projektbe.
<P>
A fenti okokból és sok más okból kifolyólag úgy gondolom, hogy Barroso úr az ideális elnök az EU irányítására a következő hivatali ciklusban.
<SPEAKER ID="129" NAME="Frédérique Ries" AFFILIATION="ALDE">
írásban. - (FR) 381képviselőtársammal együtt én is támogattam Barroso úr kinevezését a Bizottság elnökévé. Döntésemnek számos oka van, az egyik az, hogy bizonyos személyek nagyon igazságtalan vádakkal illetik a jelöltet. Néhányan új Delors-tervet emlegetnek, és közben elfelejtik, hogy megváltoztattuk a világot... és Európát. A 12 tagállam Európája, Kohl és Mitterrand Európája többé nem létezik, és kétségtelen, hogy soha többé nem is fog.
<P>
Barroso úr volt az első elnök, aki egy 25, majd 27 tagállamot képviselő Bizottság élén állt, és mint ilyennek, neki jutott az a kényes feladat, hogy kezelje a 2004-es bővítést, és ezt a mandátumát a konszolidáció jellemezte. Második mandátumát az ambíció fogja jellemezni. Remélem, valóban így lesz, és szeretném feltételezni róla, hogy így lesz. Nem akarom a bűvészinas szerepét játszani, nem akarok várni - na, nem Godot-ra, hanem - egy másik, hipotetikus jelöltre, hiszen a Tanácsnak nem áll szándékában másik jelöltet állítani. Nem akarok várni, és nem akarom tovább gyengíteni intézményeinket, valamint azt a jó hírnevet, amellyel Európa még mindig bír az európaiak körében. Szóval igen, el fogjuk várni tőle, hogy betartsa az ígéreteit, például az éghajlatváltozás és a megkülönböztetés elleni küzdelmet, valamint a sürgős és összehangolt cselekvést a gazdasági és társadalmi válság kapcsán. Helytelen lenne tovább halogatni a szavazást. Hiba lenne egy fantomjelöltre várni.
<SPEAKER ID="130" NAME="Nuno Teixeira" AFFILIATION="PPE">
írásban. - (PT) Egy erős, ambiciózus elnök a Bizottság élén alapvető fontosságú ahhoz, hogy Európa visszanyerje vezető szerepét a világon azáltal, hogy egyensúlyra törekszik egyrészt a gazdasági és politikai célok, másrészt a társadalmi és területi kohézió között. A prioritásokat tárgyilagosan meg kell határozni, de anélkül, hogy figyelmen kívül hagynánk az európai projekt eredeti értékeit.
<P>
Számos kihívás vár ránk, például a közösségi költségvetés reformja, amelyet Európának úgy kell megoldania, hogy megmutatja: képes a világon vezetőként fellépni olyan különféle területeken, mint például az éghajlatváltozás elleni harc és a pénzügyi piacok szabályozása. Egy olyan időszakban, amikor számos tagállamban nő a munkanélküliség, alapvető fontosságú, hogy fenntartható kivezető utat keressünk a jelenlegi gazdasági és társadalmi válságból. Ez a cél kell, hogy egyesítse a tagállamokat a szolidaritás elve és az európai egységes piac megerősítése mentén.
<P>
Támogatom José Manuel Durão Barroso kinevezését az Európai Bizottság elnökévé, mivel úgy gondolom, hogy olyan kvalitásokkal rendelkezik, amelyek lehetővé fogják tenni számára, hogy továbbra is sikeresen megfeleljen az általunk iránta támasztott elvárásoknak, továbbá úgy gondolom, hogy az a tény, hogy övé lehet az elnöki tisztség, megtisztelő Portugália számára, és tudom, hogy egy olyan kicsi, elszigetelt, távoli és legkülső régiónak, mint Madeira, előnyös, ha van valaki a Bizottságban, aki teljes mértékben megérti egy ilyen régió problémáit.
<SPEAKER ID="131" NAME="Frank Vanhecke" AFFILIATION="NI">
írásban. - (NL) Barroso úrnak az Európai Bizottság elnökévé történő újbóli kinevezése ellen szavaztam, mivel az elmúlt öt évben ő egy olyan Bizottság szimbóluma volt, amely figyelmen kívül hagyta a Lisszaboni Szerződés demokratikus elutasítását, és tette ezt olyannyira lenéző és különösen arrogáns stílusban. Ezenkívül Barroso úr újra és újra a tömeges bevándorlás új hulláma mellett érvelt, és folyamatosan alulértékelte a Törökország esetleges csatlakozásával járó problémákat.
<P>
Az is sokat elárul, hogy Barroso úr tegnap megtagadta a választ egy brit képviselő jogos kérdésre, amely arra irányult, hogy mik a szándékai az emberi jogok biztosának kérdésében - egy EU-n belüli biztosról van szó. A Nagy Testvér Európa bevonul, de úgy tűnik, senki nem tudhat róla, az európai parlamenti képviselők sem.
<SPEAKER ID="132" NAME="Derek Vaughan  " AFFILIATION="S&amp;D">
írásban. - Habár nem szokásom tartózkodni, a Bizottság elnökének megválasztásával kapcsolatos mai szavazás esetében úgy éreztem, hogy a tartózkodás a helyes választás. Elismerem, hogy Barroso úr tett néhány engedményt, például a társadalmi hatásvizsgálatok kérdésében. Azonban Barroso úr nem mutatott elkötelezettségét az S&D képviselőcsoport számára fontos javaslatok előmozdításában - például a kiküldött munkavállalókról szóló irányelv megerősítésében, amely irányelv alapvető fontossággal bír a walesi munkavállalók védelme szempontjából. Állásfoglalást szeretnénk hallani az újonnan kinevezett biztosoknak adott tárcákról, valamint világos magyarázatot Barroso úr részéről a következő testület szerkezetéről. Nem hiszem, hogy Barroso úr ígérete a társadalmi egyenlőtlenségek elleni harcról elég messzire mutatna, és emiatt, valamint a fent említett okokból úgy döntöttem, hogy tartózkodom a szavazástól.
<SPEAKER ID="133" NAME="Bernadette Vergnaud" AFFILIATION="S&amp;D">
írásban. - (FR) Barroso elnök úr újbóli megválasztása ellen szavaztam, mindenekelőtt azért, mert hiszek a hiteles európai politikában, amellyel nem összeegyeztethető egy olyan Bizottság, amelyet a nagy üzlet vágya mozgat. Azt is hiszem, hogy nem lehet úgy kampányolni, hogy az európai vezetés új formájáról beszélünk csak azért, hogy aztán szabad kezet adjunk a liberalizmus bajnokának, akinek programjából hiányzik az ambíció és az értékek. Egy olyan embernek, aki a "jobb szabályozás” eszméjét használja ürügyül ahhoz, hogy "liberalizáljon” mindent, amit én szocialistaként védeni próbálok: a közszolgáltatásokat, a munkavállalók szociális védelmét, az egészségügyet, a pénzügyi gazdaság szabályozását, a fogyasztóvédelmet, valamint a környezet védelmét az ipari érdekcsoportok hatalma ellen. Tekintettel saját és választópolgáraim meggyőződésére, úgy érzem, hogy ezeket az értékeket nem lehet megkérdőjelezni olyan hátsó gondolatok és cselek érdekében, amelyeknek célja, hogy nevetséges engedményeket szerezzünk a konzervatívoktól, akik a tagállamok, az Európai Parlament és a Bizottság nagy részét vezetik, és akik nem fognak nyugodni addig, amíg elő nem mozdítják deregulációs politikájukat.
<SPEAKER ID="134" NAME="Dominique Vlasto" AFFILIATION="PPE">
írásban. - (FR) Habár az Európai Bizottság elnökéről tartott szavazás titkos, szeretném a nyilvánosság előtt is kifejezni politikai családunk tagja, José Manuel Barroso iránti támogatásomat, és szeretnék szívből gratulálni neki újbóli megválasztásához. Mivel az uniós választásokat az Európai Néppárt (Kereszténydemokraták) Képviselőcsoportja nyerte meg, teljesen természetes, hogy a jövőbeli Bizottság elnöke is a mi sorainkból kerül ki. A megosztott baloldal és a zöldek - akik azonban nem állítottak jelöltet - nyugtalansága ellenére Barroso urat újból megválasztották a Bizottság elnökévé. Üdvözlöm azt is, hogy ismételten megerősítette elkötelezettségét az iránt, hogy szorosan együttműködjön a Parlamenttel, és ennek során mindig számíthat majd elkötelezettségünkre és támogatásunkra, ha európai projektünkre vonatkozó javaslatok kerülnek szavazásra. A Parlament és a Bizottság most késlekedés nélkül munkához fog látni, és ez a legfontosabb ezekben a nehéz időkben, amikor sok kihívással kell gyorsan foglalkoznunk minden európai javára. Ezenkívül, mivel Európa részt vesz a G20- és az éghajlatváltozásról szóló tárgyalásokon, Európának egyesítenie kell erőit: a mai tiszta, egyértelmű szavazás is Európa erejét bizonyítja a többi világhatalom előtt.
<SPEAKER ID="995" NAME="Jean-Pierre Audy" AFFILIATION="PPE">
írásban. - (FR) Az Európai Parlamentnek a 2009 nyarán pusztító erdőtüzekről szóló, 2009. szeptember 16-i állásfoglalása mellett szavaztam. Ezt az állásfoglalást számos másikat előzte meg, amelyek mind hangsúlyozzák az elmúlt néhány évben gyorsan növekvő számú természeti és ember által okozott európai katasztrófák gyakoriságát, súlyosságát, összetettségét és hatásait. Az erdőtüzek jelenségét tovább súlyosbítja a vidék elnéptelenedése, a hagyományos tevékenységek folyamatos megszűnése, az erdőgazdálkodás hiányosságai, a csupán egyetlen fafajtából álló, hatalmas területű erdőségek, a nem megfelelő fafajok telepítése, a hatékony megelőzési politika hiánya, a gyújtogatás esetén kiszabott túlságosan enyhe büntetések, valamint az illegális építkezést tiltó és az újraerdősítést biztosító jogszabályok nem megfelelő alkalmazása. Sajnálatos, hogy a Parlament felszólításai ellenére a Bizottság nem tett lépéseket az európai polgári védelmi erő létrehozására, és üdvözlöm barátom, Barnier úr tevékenységét, aki már régóta javasolja ezen erő létrehozását. Végül pedig, mivel a magán biztosítótársaságok biztosításai nem vonatkoznak erdőtüzekre, a magánszektor cselekvésképtelenségével szembesülve szükséges lenne megfontolni egy kollektív állami/magán eszközt az erdőknek a viharkárok és tűzkárok elleni biztosítására.
<SPEAKER ID="994" NAME="Carlos Coelho" AFFILIATION="PPE">
írásban. - (PT) Sajnálatos módon Dél-Európában egyre gyakoribbá és egyre intenzívebbé válnak a szélsőséges aszályok és az erdőtüzek. Jelentős károk keletkeztek: emberek vesztették életüket (11 ember halt meg csak idén nyáron), csökkent a gazdasági tevékenység, környezeti károk keletkeztek főként az elsivatagosodás arányának növekedése miatt, hiszen az utóbbi évtizedben kb. 400 000 hektárnyi európai erdő pusztult el évente.
<P>
Az éghajlatváltozás is hozzájárul a természeti katasztrófák számának növekedéséhez, de sok esetet még mindig nem lehet előre jelezni, illetve sok esetben bűncselekményről van szó. Így a kockázatértékelési eljárások, a tűzmegelőző rendszerek és a tűzoltó berendezések fejlesztése céljából szükség van a tudományos kutatások előmozdítására, valamint a szükséges pénzügyi forrásokat is rendelkezésre kell bocsátani.
<P>
Szükségünk van a természeti katasztrófák elleni küzdelmet célzó európai stratégiára, továbbá nagyobb együttműködő képességet és koordinációt kell megvalósítani a különböző közösségi eszközök között. A szolidaritás biztosítása céljából fokozni kell a tagállamok közötti együttműködést és koordinációt, e katasztrófák elleni küzdelem érdekében pedig biztosítani kell további, gyorsan mobilizálható erőforrások elérhetőségét.
<P>
Felhívom a Tanács elnökségét, hogy az átláthatóság növelése és a források vészhelyzet esetén történő mobilizálásának rugalmasabbá tétele érdekében sürgősen hozzon határozatot az új Szolidaritási Alap szabályozásáról.
<SPEAKER ID="136" NAME="Diogo Feio" AFFILIATION="PPE">
írásban. - (PT) Dél-Európa már sokszor elszenvedett olyan katasztrófákat (aszályt és tüzeket), amelyek emberéleteket követeltek, fenyegették a gazdaságot és a helyi ökoszisztémát, valamint hozzájárultak nagy kiterjedésű, egykor népes, megművelt és gondozott területek fokozatos elnéptelenedéséhez. Ez nem csak egy-egy ország problémája, ez a probléma és súlyos következményei határokon átnyúló jellegűvé váltak, és egyértelműen európai szintű választ igényelnek.
<P>
Mint ahogy azt már korábban mondtam, az Európai Uniónak haszna származik abból, ha katasztrófák idején is egyesíti erőit, és ha képes mobilizálni olyan forrásokat, mint például a Szolidaritási Alap, valamint olyan rendszereket és módszereket, amelyek megszüntethetik e katasztrófák okait, és enyhíthetik következményeit, emellett pedig rugalmas, gyors és megfelelő módon képesek reagálni a katasztrófákra.
<P>
Az Európai Bizottságnak vezető szerepet kell vállalnia a megoldások keresésében és a legjobb gyakorlatok megvalósításában, de az Európai Bizottság mellett az egész erdészeti ágazatot is fel kell szólítani a tapasztalatcserére, a megoldások kidolgozására, valamint olyan utak keresésére, amelyek segítenek diverzifikálni az erdőkkel kapcsolatos tevékenységeket.
<P>
Egy portugál gyermekvers szerint a fák a barátaink. Az Európai Uniónak osztoznia kell ebben a barátságban, azaz védenie kell a vidéki térségek jövőjét.
<SPEAKER ID="137" NAME="João Ferreira" AFFILIATION="GUE/NGL">
írásban. - (PT) Az állásfoglalás mellett szavaztam. Ennek oka az, hogy tényleges szolidaritásra és a pénzügyi források közvetlen mobilizálásra van szükség annak érdekében, hogy sürgősen meg tudjunk birkózni azzal a társadalmi és környezeti szempontból is tragikus helyzettel, amely az idei nyár erdőtüzei által érintett területeket és közösségeket sújtja.
<P>
Azonban úgy gondolom, hogy az állásfoglalásnak nagyobb hangsúlyt kellene helyeznie azokra az intézkedésekre, amelyek hozzájárulnak a tüzek problémájának megelőzésére irányuló megközelítéshez, továbbá bizonyos közösségi politikák hatásaira, különösen a közös agrárpolitikára gondolok, amelyek arra ösztönzik az embereket, hogy elhagyják a földeket és a termelő tevékenységet.
<P>
A KAP következményeit - különösen az olyan országokban, mint Portugália - a tüzek okai közé sorolhatjuk, amelyek most már minden évben hatalmas területeket pusztítanak el. Ugyanakkor úgy gondolom, hogy a tagállamok közötti, az erdőtüzek leküzdésére irányuló lehetséges és kívánatos együttműködést nem szabad arra használni, hogy a tagállamok szuverenitásának fontos tényezőit próbáljuk megszüntetni, gondolok itt a polgári védelemre és a saját területükön történő ellenőrzésre és beavatkozásra.
<SPEAKER ID="993" NAME="Sylvie Guillaume" AFFILIATION="S&amp;D">
írásban. - (FR) Idén nyáron ismét erdőtüzek pusztítottak Dél-Franciaországban. Európai szomszédainkhoz hasonlóan a mi polgáraink is kénytelenek voltak megküzdeni a tűzzel, a katasztrófák pedig anyagi károkat és emberi szenvedést okoztak. Ezért támogattam egy független, állandó európai reagáló erő felállítását, amelynek feladata lenne a tüzek és más katasztrófák által sújtott tagállamok és régiók megsegítése. Ugyanekkora szükség van - és ez ügyben a Bizottsághoz is fordultunk - egy olyan stratégiára, amely a megelőző intézkedésekre és a sérült ökoszisztéma helyreállítására szánt finanszírozásra támaszkodva segít megőrizni nemzeti parkjaink gazdag ökoszisztémáját, legyen az akár Bauges, Ardèche vagy Lubéron. Indokolt lehet a KAP igénybevétele is az erdőtüzek terjedésének megelőzése érdekében, amit bizonyos területeken gyakran a túlzott mértékű aljnövényzet okoz. Végezetül pedig támogattam az EU Szolidaritási Alapjának mobilizálást is, mivel az alaphoz való hozzáférést a Tanács még mindig akadályozza, holott nagyon nagy szükség lenne rá.
<SPEAKER ID="138" NAME="Eija-Riitta Korhola  " LANGUAGE="FI">
Elnök úr, a 2009 nyarán pusztító erdőtüzekről szóló hétfői vitában elmondtam, hogy az éghajlatváltozás meg fogja változtatni a természeti feltételeket is. Ez tagadhatatlan tény. Azonban ez a tény nem magyarázza a természeti katasztrófákat, különösen nem akkor, ha ugyanaz a jelenség pár éven belül újra és újra visszatér. Jobban fel tudunk készülni a várható katasztrófákra, és fel is kell készülnünk. Ezért voltam ma kénytelen képviselőcsoportom álláspontja ellen szavazni az 5. módosítást illetően, és hogy teljesen őszinte legyek, ez az álláspont nagy fejtörést okoz nekem. Tényleg itt az ideje, hogy a tagállamok tükörbe nézzenek. Teljesen jogosnak tűnik, ha azt mondjuk, hogy az erdőtüzek okozta pusztítás megelőzhető lett volna, ha bizonyos tagállamok hatékonyabb megelőző intézkedéseket dolgoztak volna ki és alkalmaztak volna, valamint ha keményebben dolgoztak volna azon bűncselekmények megszüntetésén, amelyek célja földterületek megszerzése beépítés céljából.
<P>
A politikai közösségünk nem hunyhat szemet a tények fölött. Ez senki számára nem lenne előnyös, különösen, ha az erdőtüzek okozta emberi tragédiákra gondolunk. Felmerült, hogy az erdőtüzek száma növekedésének egyik oka az éghajlatváltozás, és való igaz, hogy Európának fel kell készülnie arra, hogy már nemcsak júniustól szeptemberig kell erdőtüzekre számítani, mint eddig. A nyár előbb kezdődik, melegebb és szárazabb, különösen délen, ezért nő az erdőtüzek veszélye. A tüzek problémájának gyökere azonban nem a természeti feltételek progresszív változásában keresendő, hanem másutt. Egy dolog alkalmazkodni a változó környezethez; és teljesen más dolog elfogadni a kialakult rossz gyakorlatot, és felkészületlenül várni.
<SPEAKER ID="139" NAME="Willy Meyer" AFFILIATION="GUE/NGL">
írásban. - (ES) Görögországban 130 000 olajfa, valamint sokhektárnyi szőlő, sok állat, méhészeti telepek, raktárépületek, istállók és nagyszámú üvegház és ház pusztult el a tüzekben. Spanyolországban 95 769 hektárnyi terület égett le az erdőtüzekben, amelyeknek 11 halálos áldozata volt, és becslések szerint 395 millió euró kárt okoztak.
<P>
A tüzek által a helyi gazdaságokban, a termelő tevékenységben és a turizmusban okozott társadalmi, gazdasági és környezeti kár tetemes, és szükségessé teszi az érintett polgárok támogatását, valamint a korábbi környezeti feltételek visszaállítását, mégpedig úgy, hogy közösségi és nemzeti szinten is haladéktalanul beavatkozunk.
<P>
Sürgetjük a Bizottságot, hogy késlekedés nélkül mobilizálja a jelenlegi Szolidaritási Alapot, és tegye elérhetővé azokat a forrásokat, amelyek az érintett területek rehabilitációs terveinek, e területek termelési potenciálja visszaállításának és a leégett területek teljes újraerdősítésének támogatásához szükségesek.
<P>
Az erdőirtás oka részben az újabb utak és vasútvonalak építése. A Bizottságnak intézkedéseket kell hoznia annak érdekében, hogy az uniós forrásokból finanszírozott állami munkák az állami tulajdonú erdők fejlesztését, gondozását és növelését célzó közberuházásokra is tartalmazzanak összegeket.
<SPEAKER ID="140" NAME="Andreas Mölzer  " AFFILIATION="NI">
írásban. - (DE) Sajnálatos módon 2009 nyarát Dél-Európában pusztító erdőtüzek jellemezték, amelyek hatalmas anyagi és ökológiai károkat okoztak. Világos, hogy az erdők nyilvántartásba vételének hiányosságai vagy elmaradása, illetve a nem megfelelően meghatározott földhasználat bátorítja azokat a gyújtogatókat, akik hasznot akarnak húzni az erdők pusztításából. Ezért fontos volt, hogy ebben az állásfoglalásra irányuló indítványban felszólítsuk a tagállamokat e nyilvántartások felülvizsgálatára vagy módosítására.
<P>
Az újraerdősítésen kívül szükség van a szakértők, a tűzoltó brigádok és az egyéb, a beavatkozásokban részt vevő csoportok közötti együttműködésre mind vészhelyzetek esetén, mind pedig a megelőzésben. Ez az állásfoglalásra irányuló indítvány ésszerű javaslatokat tartalmaz, például arra nézve, hogyan lehet a tagállamokat katasztrófa esetén a szolidaritás elvével összhangban támogatni. Ezért a 2009 nyarán pusztító erdőtüzekről szóló közös állásfoglalásra irányuló indítvány mellett szavaztam.
<SPEAKER ID="141" NAME="Frédérique Ries" AFFILIATION="ALDE">
írásban. - (FR) Egyenesen ki kell mondani, hogy a természeti katasztrófák megelőzése és az éghajlatváltozáshoz való alkalmazkodás nem könnyű feladat. Bár az Európai Unió más régióknál valamivel jobban áll a megerősített polgári védelmi mechanizmus létrehozásának és a Szolidaritási Alap jelentette pénzügyi háttérnek köszönhetően, de még így is több mint 600 000 hektárnyi terület pusztul el évente.
<P>
Nemcsak a Földközi-tenger medencéjében pusztító erdőtüzekről beszélek, amelyek közül a legrosszabbak a 2009 nyarán az Athén közelében lévő hegyekben tomboló tüzek voltak. Véleményem szerint két javaslat van, amelyek alapvető jelentőséggel bírnak a helyzet javításában. Először is, teljes egészében végre kell hajtani Barnier úrnak az európai polgári védelmi erőről szóló 2006-os jelentését. Még mindig várunk az európai zöldsisakosokra, hogy legyen végre tartalma is a polgári védelem polgárok által megszavazott európai politikájának. Másodszor pedig fontos, hogy a Bizottságnak joga legyen felülvizsgálni, hogy mi történik a katasztrófák helyszínén. Enyhén szólva meglepő lenne, ha uniós támogatásokat fizetnének ki olyan esetekben, amelyekben a tüzet esetleg gyújtogatók okozták azzal a céllal, hogy beépíthetővé tegyék a területet.
<SPEAKER ID="142" NAME="Joanna Senyszyn" AFFILIATION="S&amp;D">
írásban. - (PL) Az erdőtüzekről szóló állásfoglalás mellett szavaztam. Az erdőtüzek idén eddig több mint 200 000 hektárnyi erdőt pusztítottak el az Európai Unióban. Ez több, mint amennyit 2008-ban egész évben elpusztult! Lengyelországban az erdőtüzek kockázata a legnagyobbak közé tartozik Európában. 2009 áprilisában volt a legmagasabb a tüzek száma az elmúlt öt év viszonylatában.
<P>
Sürgős és hatékony intézkedéseket kell hoznunk az éghajlatváltozás ellen, hiszen ez az erdőtüzek egyik okozója. Az elfogadott állásfoglalás másik fontos témája az uniós mechanizmusok koordinálása az éghajlatváltozás megelőzése, és különösen a Szolidaritási Alap hatékony felhasználása érdekében, hogy minimalizáljuk a tüzek következményeit.
<P>
Létre kell hoznunk egy európai reagáló erőt, amely természeti katasztrófák esetén képes gyorsan cselekedni. Ez a tagállamok intézkedéseinek pénzügyi és szervezeti kiegészítését jelentené. Remélem, hogy a tüzek hatásainak leküzdéséről szóló európai parlamenti állásfoglalást az Európai Bizottság megfelelően át fogja gondolni, és felhasználja azt saját cselekvéseinek megerősítésére ezen a területen.
<SPEAKER ID="992" NAME="Catherine Stihler  " AFFILIATION="S&amp;D">
írásban. - Üdvözlöm az erdőtüzekről szóló mai vitát. A szép természeti tájak pusztulása mindannyiunk számára veszteséget jelent. Szolidaritást kell mutatnunk képviselőtársaink iránt, és segítenünk kell az érintett országoknak.
<SPEAKER ID="143" NAME="Nuno Teixeira" AFFILIATION="PPE">
írásban. - (PT) A közelmúltban készült tanulmányok kimutatták, hogy Madeira szigetén a helyi kormány által támogatott újraerdősítések és a környezetvédelmi szervezetek kezdeményezéseinek eredményeképpen az erdős területek majdnem 5000 hektárral nőttek az elmúlt 36 évben, ami annál is inkább figyelemre méltó, mert az országos trend éppen ellenkező irányú. Ezt a felbecsülhetetlenül értékes örökséget védeni kell, és tény, hogy fel kell készülünk az erdőtüzekre való reagálásra, ugyanakkor alapvető fontosságúnak érzem a kiegyensúlyozott forráselosztást is a tüzek megelőzése, észlelése és a tűzoltás területei között. Az állásfoglalás mellett szavaztam, mivel úgy gondolom, hogy ezt a politikát európai szinten is lehet támogatni a szolidaritás stratégiája révén, amely koordinálni kívánja a tüzekre adandó válaszokat, valamint a veszélyes magatartásformák hatékony megelőzését.
<P>
A megközelítésnek az erdős területek megtisztításába, az őshonos fajok telepítésébe és a vidéki területek újbóli benépesítésébe be kell vonnia mind a hatóságokat, mind az erdős területek tulajdonosait, különös tekintettel a legkülső régiókra. Bűncselekmények esetén nemzeti szinten megfelelő büntetést kell kiszabni. A meglévő vagy új (például az EU Szolidaritási Alapja) strukturális alapok felhasználásával kapcsolatos eljárások végrehajtásának rugalmassága lehetővé teszi majd, hogy gyorsabban reagáljunk az érintettek problémáira, akik tüzek vagy más katasztrófák következtében elvesztették földterületeiket, otthonaikat és állatállományukat.
<SPEAKER ID="144" NAME="Frank Vanhecke" AFFILIATION="NI">
írásban. - (NL) Tartózkodtam a 2009-es erdőtüzek következményeiről szóló kompromisszumos állásfoglalás végső szavazásán. Tettem ezt azért, mert úgy látom, hogy a parlamenti képviselők többsége úgy gondolja, hogy az erdőtüzek elleni európai szintű küzdelemnek nem a támogatásra és koordinációra kell szorítkoznia, hanem valamiféle külön európai tűzoltó erőt kellene létrehozni, azaz egy újabb európai szervet, amely óriási összegekbe kerülne, és mindez csak azért, hogy a mások által már elvégzett munkát még egyszer elvégezzék.
<P>
Mindenesetre ez jó példa arra a tényre, hogy az euroföderalisták nem annyira kontinensünk hatékony és kompetens irányításával vannak elfoglalva, hanem inkább azzal, hogy kinyilvánítsák, mindent európai szinten kell szabályozni - az oly gyakran emlegetett és ünnepelt szubszidiaritás elve ellenére.
