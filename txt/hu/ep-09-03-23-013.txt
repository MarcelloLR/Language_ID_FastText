<CHAPTER ID="013">
Egyperces felszólalások fontos politikai kérdésekben
<SPEAKER ID="022" NAME="Elnök">
A következő napirendi pont egyperces felszólalások fontos politikai kérdésekben.
<SPEAKER ID="023" NAME="Erna Hennicot-Schoepges" AFFILIATION="PPE-DE">
. - (FR) Elnök úr, szeretném az Európai Parlament figyelmét felhívni arra, hogy Fehéroroszország elnöke, Lukasenko úr Prágába érkezett. Lukasenko elnök látogatása vajon összeegyeztethető-e az általunk képviselt értékekkel? Vajon tárgyalhat-e az Európai Unió egy olyan elnökkel, aki határozatlan időre és felhatalmazás nélkül minden hatalmat magához ragad? Vajon milyen képet alkot magáról úgy az Európai Unió, hogy beleegyezik egy olyan elnök fogadásába, aki több politikai ellenfelét eltávolíttatta, és korlátozza polgárainak jogait? Milyen képet alkot magáról Uniónk az Obama-kormány szemében, amikor az Egyesült Államok egy polgára raboskodik egy fehéroroszországi börtönben, és valószínűleg meghal, ha nem teszünk valamit sürgősen? Úgy vélem, erre a meghívásra soha nem szabadott volna sort keríteni.
<SPEAKER ID="024" NAME="Antonio Masip Hidalgo" AFFILIATION="PSE">
(ES) Elnök úr, El Muselről szeretnék szólni, az általam képviselt régió, Asztúria legfontosabb kikötőjéről.
<P>
Alapvető fontosságú, hogy a Bizottság forrásokat szabadítson fel e kikötő többletköltségeire. Tajani biztos úr átlátta ezt, csakúgy, mint elődje, Barrot úr is; mindketten felismerték azon jelentős funkcionális és környezeti kihívásokat, amelyekkel El Muselnek szembe kell néznie.
<P>
A válság közepette, mivel alapvető szükség van az olyan üzemekre, mint amilyenek El Muselben működnek, itt az idő, hogy túllépjünk az elhúzódó, túlzott bürokratikus korlátokon, itt az idő, hogy merjünk nagyot álmodni, és kipréselni azt a finanszírozást, amely oly fontos Asztúria számára, Észak-Spanyolország számára, valamint az európai gazdaság élénkítéséhez. Hadd ismételjem meg, az európai gazdaság élénkítéséhez, és Spanyolország megtiszteltetésének érzi, hogy részt vehet ebben az élénkítésben.
<SPEAKER ID="025" NAME="Metin Kazak" AFFILIATION="ALDE">
(BG) A legutóbbi Európai Tanács ülésének eredménye jó példa arra, hogy miként valósítható meg az Európai Unió egyik alapelve: a szolidaritás.
<P>
Az 5,6 milliárd EUR összegű támogatás segít az öreg kontinens lakóinak abban, hogy leküzdjék a pénzügyi és gazdasági világválság hatásait. A Bulgária tekintetében jóváhagyott, az energiabiztonság biztosításához, a szélessávú internet telepítéséhez és a mezőgazdasághoz rendelt 105 millió EUR a kormány válságkezelő programjának támogatását és az abba vetett növekvő bizalmat tükrözi.
<P>
Életbevágóan fontos országom számára, hogy az Európai Bizottság jóváhagyja és az Európai Parlament támogassa a kompenzáció 2013-ig kért meghosszabbítását a Kozluduy atomerőmű harmadik és negyedik blokkjának korai bezárása tekintetében. Bulgáriát érte a legnagyobb veszteség a közelmúltbeli orosz-ukrán gázvita miatt. Ezért fontos a valamennyi uniós tagállammal szemben tanúsított egyenlő bánásmód elvének betartása.
<P>
Számítok a Bizottság elnöke, Barroso úr támogatására, és arra kérem képviselőtársaimat az Európai Parlamentben, hogy engedjék az igazság és a szolidaritás érvényesülését Európában.
<SPEAKER ID="026" NAME="Eoin Ryan" AFFILIATION="UEN">
Elnök úr, az ír bank- és pénzügyi rendszert érő orvtámadásokról és a rendszerre bizonyos körökben tett megjegyzésekről szeretnék beszélni.
<P>
Az ír rendszer az EU által diktált jogi és szabályozási politikai keretirányelv szerint működik. Az ír rendszer csak annyira erős vagy gyenge, amennyire az uniós keretrendszer is az. Amint mindannyian tudjuk, a szabályozó rendszer általánosan megbukott. Írország nem jobb, vagy rosszabb, mint bármely más hely.
<P>
Tiltakozom az Írországot Londonból, New Yorkból és a német sajtóból ért ellenséges megjegyzések ellen. Ezeken a helyeken is szembesültek a szabályozási és banki kihívásokkal és problémákkal, és ezek sok esetben sokkal súlyosabbak voltak az Írországban tapasztaltaknál. Egyes uniós szomszédaink folyamatos támadásai inkább előítéleten, semmint objektív tényeken alapulnak, és nagyon keveset tesznek az uniós szolidaritásért egy olyan időszakban, amikor Európa hatalmas pénzügyi és gazdasági kihívások előtt áll.
<SPEAKER ID="027" NAME="László Tőkés" AFFILIATION="Verts/ALE">
(HU) Világszerte közismert a Rosia Montana Gold Corporation, kanadai-román vegyesvállalat azon terve, hogy az erdélyi Verespatakon Európa legnagyobb külszíni aranybányáját hozza létre. Az Európai Parlament már 2004. decemberi határozatában mélységes aggodalmának adott hangot a természeti katasztrófával fenyegető projekttel kapcsolatban. Az Icomos 2005. évi közgyűlése viszont az ősi település történelmi örökségét vette védelmébe.
<P>
A botrányok sorozata által kísért vállalkozás annak a ciántechnológián alapuló kitermelésnek az alkalmazására készül, mely 2000-ben a Tisza folyót teljes hosszában megmérgezte. Verespatak épített örökségét is tönkretették, lakosságát szociális nyomorba döntötték. A jelek szerint a román kormány a beruházás átmeneti tilalmának a feloldására készül.
<P>
Kérem az Európai Parlamentet, hogy lépjen közbe Verespatak megmentésére, természeti környezetének megvédése érdekében. Az Európai Bizottság viszont járuljon hozzá a tönkretett város és környezete rehabilitációjához.
<SPEAKER ID="028" NAME="Georgios Toussas" AFFILIATION="GUE/NGL">
. - (EL) Elnök úr, a következő pár napban lesz:
<P>
10 éve, hogy a NATO, valamint az Európai Unió mind balközép, mind jobbközép kormányai mocskos háborút indítottak Jugoszlávia népei ellen;
<P>
?- 6 éve, hogy az USA és önkéntes szövetségesei háborút indítottak Irak ellen, és elfoglalták azt; ez a háború megközelítőleg 1,5 millió iraki életébe került;
<P>
60 éve, hogy létrejött a NATO, az imperialista hadigépezet, amely a békét fenyegeti világszerte, és 60. születésnapján ünnepélyes csúcstalálkozóra készül Strasbourgban.
<P>
Washingtonban tíz évvel ezelőtt, 1999. április 23-24-én a NATO tagországok vezetői aláírták a NATO 50. évfordulójának nyilatkozatát, amely jóváhagyta ezt az új doktrínát. Így az új NATO-stratégiát elfogadták, amely hivatalosan is felülírja a nemzetközi jog alapszabályait. A NATO számos más büntetendő intervenciót hajtott végre Afganisztánban, Irakban, Iránban és a Közel-Keleten.
<P>
A NATO csúcstalálkozó előestéjén a francia hatóságok Strasbourg belvárosát tiltott zónává nyilvánították, és aktiválták a schengeni egyezményben biztosított eszközt, hogy megakadályozzák a béke mellett tüntetők belépését Franciaországba. Jelentős erőket mozgósítottak a hadseregtől és a rendőrségtől, hogy fellépjenek a tüntetők ellen. Ezek az intézkedések, amelyek nyilvánvalóan sértik a demokratikus alapjogokat, kellően illusztrálják, hogy az imperialisták és a NATO mennyire félnek az emberektől.
<P>
Az embereknek reagálniuk kell a NATO bűnös imperialista fellépésének 60. évfordulóját jelző ünnepségekre és fiesztákra azzal, hogy erősítik az anti-imperialista békemozgalmat, erősítik azt a mélyről fakadó igényt, hogy a NATO-t feloszlassák...
<P>
(Az elnök félbeszakítja a felszólalót)
<SPEAKER ID="029" NAME="Kathy Sinnott" AFFILIATION="IND/DEM">
Elnök úr, a képviselőcsoportok közötti csoportosulások hosszú és rendkívüli múltra tekintetnek vissza e Parlamentben. A képviselőcsoportok közötti csoportosulásokban a képviselők felülemelkedhetnek a politikai megosztottságon, hogy egy adott kérdést megtárgyaljanak.
<P>
A legrégebbi - a fogyatékokkal foglalkozó - képviselőcsoportok közötti csoportosulás olyan szemmel ellenőrzi a Parlament elé kerülő jogszabályokat, hogy biztosítsa a fogyatékkal élők érdekeinek figyelembe vételét, és a fogyatékkal kapcsolatos kérdésekben tájékoztassa a többi képviselőt.
<P>
Értékes munkájuk ellenére e csoportosulások parkolópályára kerültek az elmúlt évben, és hatékonyan lehetetlenülnek el azon belső házszabályok miatt, amelyek értelmében e csoportosulások számára nem biztosítanak tárgyalót és időpontot a strasbourgi ülés alkalmával.
<P>
Úgy vélem, ezt a kérdést minél hamarabb, a következő ciklus előtt rendeznünk kell, máskülönben e csoportosulások a múltat jelentik majd, és a Parlament sokkal szegényebb lesz eltűnésük miatt, emellett az európaiakat sem szolgálja ki megfelelően.
<P>
(Taps)
<SPEAKER ID="030" NAME="Desislav Chukolov" AFFILIATION="NI">
(BG) Hölgyeim és uraim, az elmúlt években Bulgáriában egy elítélhető gyakorlat ütötte fel a fejét, a szavazatvásárlás.
<P>
Ezt minden egyes politikai csoport alkalmazza, kivéve a Támadás nevű hazafias pártot. Még a magukat a kormánypártok alternatíváiként meghatározó pártok is fizetnek a szavazóknak, amint azt a Pleven közeli Brest faluból jelentették egy pár napja.
<P>
Az elkövetkezendő választások országunkban lehet, hogy a jelenkori bolgár történelem legtisztességtelenebb, legátláthatatlanabb választásai lesznek. A török etnikai és alkotmányellenes párt, az MRF óriási összeget, mintegy 60 millió eurót rendelt ahhoz, hogy a lehető legtöbb parlamenti képviselőre tegyen szert, akik Törökország érdekeit képviselik mind az Európai Parlamentben, mind a Bolgár Köztársaság Nemzetgyűlésén.
<P>
Abszolút valós a veszélye annak, hogy a következő Európai Parlamentben olyan képviselők ülnek majd, akik vásárolt szavazatokkal szereztek mandátumot. A Támadás Párt üzenete tehát: "Ne legyen Törökország az EU-ban”, és arra hívjuk fel Pöttering elnök urat, hogy ösztönözze arra a bolgár hatóságokat, hogy választási törvények elfogadása révén gondoskodjanak arról, hogy ez a cselekmény ne valósulhasson meg az elkövetkezendő választások során.
<SPEAKER ID="031" NAME="György Schöpflin" AFFILIATION="PPE-DE">
(HU) A történet világos: pár száz méterre a magyar határtól egy Heiligenkreuz nevű osztrák faluban egy osztrák cég egy óriási kapacitású hulladékégetőnek a megépítését szorgalmazza. A magyar oldalon Szentgotthárd városa ezt a tervezett létesítményt elfogadhatatlannak tartja környezetvédelmi és egyéb okokból.
<P>
Az elmúlt két év során magyar oldalról gyakori tiltakozások hangzottak el, de az osztrák fél erről nem hajlandó tudomást venni. A következmény: növekvő osztrákellenesség, és ez már-már a két ország hagyományosan jó viszonyát is kezdi befolyásolni.
<P>
Kérjük az osztrák felet, hogy vizsgálja felül a tervet a magyar szempontok figyelembevételével és állítsa azt le.
<SPEAKER ID="032" NAME="Gyula Hegyi" AFFILIATION="PSE">
Elnök úr, januárban a Bizottság támadta a géntechnológiával módosított kukoricát (MON 810) érintő magyar moratóriumot. A moratóriumot a magyar tudósok közössége, valamennyi politikai párt és a magyar társadalom is támogatja. A márciusi Európai Tanácsban Magyarország és Ausztria óriási többséget szereztek e moratórium fenntartása mellett, a bizottsági határozat ellenére. A huszonhét tagállamból huszonhárom támogatta Magyarországot a Bizottsággal szemben.
<P>
Ez azt mutatja, hogy legfőbb ideje újragondolnunk a GMO-k engedélyezésének módszerét az Európai Unióban. Úgy vélem, és ez a tanácsi szavazás során egyértelműen ki is derült, hogy a legtöbb tagállam hasonlóan gondolkodik: hogy a tagállamok hatáskörébe kellene tartoznia a GMO-k engedélyezésének. Remélem, hogy a következő, újonnan megválasztott parlament új rendeletet hoz a GMO-k engedélyezéséről, a szubszidiaritás és az átláthatóság szellemében. A Bizottságnak együtt kellene működnie a Parlamenttel és a tagállamokkal, nem diktálnia nekik.
<SPEAKER ID="033" NAME="Jean Marie Beaupuy" AFFILIATION="ALDE">
. - (FR) Elnök úr, egyik képviselőtársunk az imént a képviselőcsoportok közötti csoportosulásokról beszélt.
<P>
E Parlamentben több mint 20 ilyen csoportosulás működik, munkájuk nyilvánvaló volt e lassan a végéhez közeledő parlamenti ciklusban. Több tucat szöveg változott előnyére, és több tízezer embert, Elnök úr, és több száz intézményt fogadott a Parlament e csoportosulások munkájának köszönhetően. Ha továbbra is elnyomjuk e csoportosulásokat azáltal, hogy még tárgyalót sem kapnak, egyre több demonstráció lesz.
<P>
Elnök úr, Ön nagy tapasztalattal, nagyon nagy tapasztalattal rendelkezik Parlamentünkben. Ne engedje, hogy a következő ciklusban többé-kevésbé titkos alcsoportok üljenek össze. Mi, a képviselőcsoportok közötti csoportosulások szintjén nem félünk az átláthatóságtól, ezért kérjük, hogy egészen nyíltan értékelje e csoportosulásokat ebben a ciklusban. Ily módon bizonyítékot szerzünk hasznosságukról.
<P>
Elnök úr, remélem e csoportosulásokkal kapcsolatos kérésünk, és az Önhöz az elmúlt években címzett levelek meghallgatásra találnak.
<SPEAKER ID="034" NAME="Ewa Tomaszewska" AFFILIATION="UEN">
. - (PL) Elnök úr, tagadhatatlan, hogy Európában demográfiai válság zajlik. Az ebből eredő munkaerőhiány fenyegeti az uniós tagállamok gazdasági fejlődését. A válság aláássa a nyugdíjrendszerek hatékonyságát, és komoly problémákat okoz az európai egészségbiztosítási és szociális ellátórendszerekben.
<P>
Eközben a Bizottság nem értette meg a negatív demográfiai tendencia családtámogatásokkal történő visszafordítására irányuló törekvésünket. Különösen tiltakoztak a kisgyermekeknek szánt termékeket, például a pelenkákat terhelő HÉA csökkentésének szükségessége ellen. Az egyes országokat büntetni az ilyen megoldásokért azt jelenti, hogy nem veszünk tudomást az előttünk álló veszélyről, de akár a rosszhiszeműség jele is lehet. Egyik sem fogadható el.
<SPEAKER ID="035" NAME="Ilda Figueiredo" AFFILIATION="GUE/NGL">
(PT) Botrányos, hogy az egyetlen százszázalékos portugál tulajdonban lévő gumiabroncs-gyár jó néhány hónapja áll, ezzel 300 közvetlen munkahelyet veszélyeztet a szociálisan hátrányos helyzetű térségben, Vale do Ave-ban. Ebben a térségben tapasztalható a legmagasabb munkanélküliség az Európai Unióban, miután a textiliparban több vállalkozás is bezárt és munkahelyek szűntek meg.
<P>
A Camac dolgozói Santo Tirsoban és az őket képviselő szakszervezet a nyilvánosság elé tárta e súlyos helyzetet, és rámutatott arra, hogy a társaság nem tartozik sem a bankoknak, sem az államnak, és tulajdonképpen több tízezer eurót hitelez az HÉA-visszatartások miatt. A fő hitelezők maguk a munkások, akiknek nem fizették ki a bérét, mivel a társaság nem tudta kivédeni az angol font értékcsökkenésének következményeit - márpedig termékeinek nagy részét Nagy-Britanniába exportálja -, és a gyártási eljárás során használt nyersanyag-költségek emelkedését.
<P>
A társaság fizetésképtelenségi kérelmét követően március 30-ig várják a megoldást. A portugál kormánynak és az Európai Bizottságnak sürgősen reagálnia kell a figyelmezetésre és a dolgozók elégedetlenségére, hogy megelőzze a munkanélküliség növekedését és a nyomort egy olyan térségben, ahol nincsenek alternatív munkahelyek.
<SPEAKER ID="036" NAME="Philip Bushill-Matthews" AFFILIATION="PPE-DE">
. - Elnök úr, a parlamenti eljárások felülvizsgálta és reformja napirendre kerül, és tudom, hogy ez a téma különösen kedves az Ön szívének.
<P>
Hangsúlyozhatom én is a képviselőcsoportok közötti csoportosulások néhány képviselőtársam által már felvetett fontosságát. Jómagam az öregedéssel foglalkozó csoportosulás társelnöke vagyok, és amint azt bizonyára Ön is tudja, ebben az évben az 50 év feletti szavazók aránya most először meghaladja az 50 év alattiakét. Az öregedés kérdése tehát nem csak a Parlamentben helyet foglaló embereket érdekelheti, hanem az azon kívülieket, azaz választópolgárainkat is.
<P>
Szeretnék szót emelni Önnél, Elnök úr, annak érdekében, hogy éljen az őszinteség és tisztesség eszközeivel, amelyek eddig is fémjelezték elnökségét, annak biztosítása érdekében, hogy e csoportosulások munkáját mostantól megkönnyítik, és nem akadályozzák majd. Kérem, meg tudja Ön ezt ígérni nekünk?
<SPEAKER ID="037" NAME="Elnök">
Mindig nagyszerű érzés a brit konzervatívokat az európai hajó fedélzetén látni és teljes mértékben magunk mellett tudni. Nagyon köszönöm, és megígérem, hogy rendesen fogok viselkedni.
<SPEAKER ID="038" NAME="Proinsias De Rossa" AFFILIATION="PSE">
Elnök úr, a környezetvédelmi jog, különösen a vízminőséggel kapcsolatos jog írországi megsértésére szeretném felhívni a figyelmet. A vízminőséget érintő új uniós felmérés szerint Írországban az emberek majdnem kétharmada tartja súlyos problémának a vízminőséget, és a fele úgy látja, hogy a vízminőség 2004 óta romlott.
<P>
8% véli úgy, hogy folyóink, tavaink és parti vizeink minősége nem javult az elmúlt öt évben. A Bizottság immár hét éve vizsgálja, hogy az ír kormány megfelel-e az Európai Bíróság 2002. évi azon határozatának, amely kimondja, hogy Írország megsértette a vízminőséggel kapcsolatos jogszabályokat.
<P>
Meg kell találnunk a módját, hogy az általunk az európai polgárok érdekében elfogadott jogszabályokat a tagállamok ténylegesen be is tartsák. A Bizottság, amely az Unió rendőre, időben kell, hogy fellépjen a jogkövetés biztosítása érdekében.
<SPEAKER ID="039" NAME="Kinga Gál" AFFILIATION="PPE-DE">
. - (HU) Az új tagállamokban kiélezett helyzetben még mindig működnek a régi, jogállamban elfogadhatatlan reflexek a hatalom részéről. A magyar nemzeti ünnep alkalmával elfogadhatatlan mértékben sértettek politikai szabadságjogokat Budapesten. Az ünnepségek környékét totálisan lezárták, mint annak idején a diktatúrákban. A felelős kormány követeléséért, a miniszterelnök leváltását követelő bekiabálásért elvezetés, embertelen és megalázó bánásmód járt a rendőrségi intézkedések részeként most néhány napja.
<P>
A hétvége óta tapasztalhatjuk, ahogy a hatalom a demokráciát is semmibe veszi, hiszen egymásnak átjátszott hatalmi pozíciókkal igyekeznek megakadályozni, hogy előrehozott választások legyenek. Mi, rendszerváltó fiatalok nem ilyen demokratikus jogállamról álmodtunk, és valahogy úgy érezzük, így kezdődnek a puha diktatúrák.
<P>
Hasonlóan a múlt reflexeit juttatták eszünkbe a román hatóságok, mikor a Magyar Köztársaság elnöke a román hatóságok javallata ellenére csakis magánemberként, gépkocsival utazhatott a másfél milliós magyar közösség március 15-i ünnepségére. Az elnöki repülőgép leszállási engedélyét mondvacsinált ürüggyel ugyanis visszavonták Romániában arra hivatkozva, hogy a látogatás ártana a két ország partnerségi kapcsolatainak. Történik mindez 2009-ben két szomszédos uniós tagállamban.
<SPEAKER ID="040" NAME="Csaba Sándor Tabajdi" AFFILIATION="PSE">
. - (HU) A múlt heti EU-csúcs megerősítette az Európai Parlament által is megfogalmazott azon alapelveket, hogy az Unió nem tolerálja a protekcionizmust, nem engedi a közös piac elért vívmányainak lebontását. Elnök úrnak is gratulálok, hiszen jelen volt az Európai Tanács ülésén.
<P>
Nagyon fontos döntések születtek többek között abban az ügyben, amelyet egy évvel ezelőtt Gyurcsány Ferenc magyar miniszterelnök javasolt és a Rasmussen-jelentésben a Parlament támogatott, hogy hozzunk létre egy pénzpiaci bankfelügyeleti rendszert. Erről elvi döntés született ezen a csúcson, és ez egy nagyon fontos előrelépés.
<P>
Nagyon fontos előrelépés az egész Unió számára, de különösen Közép- és Kelet-Európa számára, a balti államok számára, hogy a bankok a leánybankjaikat, a régióban lévő leánybankjaikat nem hagyhatják magukra, és a kapott támogatásokat továbbítaniuk kell.
<P>
Az Európai Unió szolidaritásának egy igen fontos megnyilvánulása, hogy az eurózónához nem tartozó tagországok fizetési mérlegéhez adott támogatást megduplázták 25 milliárd euróról 50 milliárdra. Ez mindannyiunk közös érdeke, és az egész Európai Unión érdeke is.
<SPEAKER ID="041" NAME="Aurelio Juri" AFFILIATION="PSE">
. - (SL) Legutóbbi ülésünkön fontos tengerjogi csomagot fogadtunk el, amely javítja a tengeren bekövetkezett balesetek esetén követendő eljárást.
<P>
Amint tudjuk, a tenger nagyon sokat ad nekünk, de ezzel együtt kockázatokat is rejt. Ha súlyosabb baleset történik, a part mentén élők fizetik meg az árát. Ezért a fellépés legjobb módja a megelőzés, különösen az a fajta megelőzés, amely a forgalommal érintett terület érzékenységének megfelelően szabályozza a tengeri közlekedés mértékét és jellegét.
<P>
Ezért szeretném feltenni a következő kérdést a Bizottságnak, és különösen a közlekedésért felelős biztosnak, Tajani biztos úrnak, akihez az anyanyelvén, olaszul fogok szólni.
<P>
.(IT) Elnök úr, hölgyeim és uraim, (...) hogyan egyeztethetők össze a tengerbiztonsági új jogszabály célkitűzései a Trieszti öbölben tervezett két metán-termelő újragázosító üzemmel; ezt a térséget ugyanis erős hajóforgalom és magas városi koncentráció jellemzi, a tenger pedig sekély, legfeljebb 20 m, a tengerfeneket nem lehet bolygatni, mivel higannyal telített. Ha megépülnek a terminálok, létesítményenként egy metánszállító hajó közlekedik majd arra hetente. Tudjuk, hogy ezek a hajók milyen kockázatot jelentenek az ilyen térségekben.
<SPEAKER ID="043" NAME="Bogusław Rogalski" AFFILIATION="UEN">
. - (PL) Elnök úr, ma különösen arra szeretnék összpontosítani, hogy az izraeli hadsereg miként kísérli meg a palesztin nemzet megsemmisítését a szemünk láttára. E kérdésben nem maradhatunk közömbösek.
<P>
Zavarba ejtő az izraeli média jelentése, a katonák azon beszámolója, hogy arra kaptak utasítást, hogy civilekre is lőjenek, idős asszonyokat is beleértve. A Haarec nevű hírlap közzétette az egyik parancsnok által az alárendeltjeinek adott írásbeli utasítást. A parancsnok arra szólította fel az embereit, hogy lőjék le azokat is, akik a sebesült palesztinoknak segítséget nyújtanak. Végül ezek a katonák azt is megtanulták, hogyan mutassák ki a palesztin élet abszolút értéktelenségét. Ennek bizonyítéka az izraeli katonák által viselt hátborzongató póló, amelyen egy várandós arab nő és a következő felirat szerepel: "kettőt egy csapásra”.
<P>
Nem hallgathatunk tovább itt ebben a kérdésben. Egyik nemzet sem jobb vagy rosszabb a másiknál. A palesztinok ma a segítségünket és a támogatásunkat kérik. Fel kell nőnünk a feladathoz, és kezelnünk kell a problémát.
<SPEAKER ID="044" NAME="Anna Záborská" AFFILIATION="PPE-DE">
. - (SK) Két évvel ezelőtt, elnök úr, szomorú és elborzasztó híreket hozott nekünk. Németországban egy fiatalember megölt 15 fiatalt, majd saját magát. Gyilkosságot követett el, gyászba és reménytelenségbe sodorva ezzel sok-sok embert, köztük saját családját is. Az ő családja is elveszített egy gyermeket, és az ő világuk is fenekestül felfordult.
<P>
Hadd idézzem a német elnöknek az áldozatok temetésén mondott szavait: "Nagyon súlyos kérdéssel állunk szemben. Vajon eleget teszünk-e magunk és gyermekeink megvédése érdekében? Eleget teszünk-e a veszélyben lévők védelmében? Eleget teszünk-e a békéért országainkban? Fel kell tennünk magunknak a kérdést, hogy mit tehetnénk jobban a jövőben, és mit tanulhatunk ebből az eseményből. Segítsünk mind a szülőknek, mind gyermekeiknek abban, hogy távol tartsák magukat a veszélytől.”
<P>
Szeretném ezért felhívni az Európai Parlamentet és az Európai Bizottságot még egyszer arra, hogy támogassa az Európa szerte zajló, "Tudja, hol van a gyermeke?” kampányt. Amint már elmondtam ebben a házban, tegyünk meg mindent annak érdekében, hogy ilyesmi ne fordulhasson elő többet.
<SPEAKER ID="045" NAME="Silvia-Adriana Ţicău" AFFILIATION="PSE">
(RO) Az Európai Unió mindenekelőtt szociális Európa. Szükségünk van gazdasági fejlődésre, de munkahelyekre, tisztességes bérekre és nyugdíjakra, egészségügyi és oktatási szolgáltatásokhoz való hozzáférésre is, és ezeknek ezen felül jó minőségűeknek kell lenniük.
<P>
A gazdasági válságban sok társaság került nehéz helyzetbe, és sokan veszítik el munkájukat.
<P>
Romániában az Arcelor Mittal galaţi and hunedoarai telephelyein több ezren válnak felváltva gyakorlatilag munkanélkülivé, és kapják meg fizetésük csak 75%-át, vagy bocsátják el őket. Hasonló esetek fordulnak elő más országokban, és a különböző ipari ágazatok más társaságainál is.
<P>
Arra kérem a Bizottságot, mérlegelje egy olyan tanácsi határozat kidolgozását, amely felülvizsgálja az Európai Szociális Alaphoz és az Európai Globalizációs Alkalmazkodási Alaphoz való hozzáférés kritériumait. Ezt ipari és vállalati szinten kell elvégezni, nem regionális és helyi szinten, hogy gyorsan lehessen pénzeszközöket mobilizálni a válságba került munkavállalók megsegítésére.
<P>
Hiszem, hogy Európa többet tehet, és többet is kell tennie a nehézségekkel küzdő dolgozókért.
<SPEAKER ID="046" NAME="Edit Bauer" AFFILIATION="PPE-DE">
. - (HU) Arra a jogcsorbító eljárásra szeretném felhívni a figyelmet, melyet a szlovák kormány alkalmaz a kisebbségek nyelvi jogainak visszaszorítására. A kormány a múlt héten fogadta el azt az államnyelvről szóló törvénymódosítást, mely a kormány szerint nem érinti a kisebbségek nyelvhasználatát, de a törvényjavaslat nem erről tanúskodik.
<P>
Két példát szeretnék felhozni. A javaslat 8. paragrafus 4. bekezdése az egészségügyi és szociális intézményekre vonatkozik, és azt mondja, hogy a kisebbséghez tartozó személy két esetben használhatja ezekben az intézményekben saját anyanyelvét: akkor, ha nem beszéli az államnyelvet, vagy akkor, ha ez az intézmény olyan településen van, ahol a kisebbségek aránya meghaladja a 20%-ot. Tehát az orvos azt fogja megkérdezni a betegtől először, hogy milyen nyelven beszél, csak azt követően kérdezheti meg, hogy mi a baja, mert különben a törvény megsértését a javaslat szerint 100-tól 5000 euróig büntetik.
<P>
Nem jobb a helyzet a tájékoztatás területén sem, mert a rádióadásokban - a közszolgálati rádiót kivéve - először a kisebbség nyelvén, utána pedig az egész adást lefordítva kellene sugározni.
<P>
Elnök úr, egyetlen kérdésem van: számíthat-e a kisebbség Európa támogatására?
<SPEAKER ID="047" NAME="Jelko Kacin" AFFILIATION="ALDE">
. - (SL) Trieszthez közel, az olasz-szlovén határtól nem messze, Bazovicában áll egy emlékmű az első európai antifasiszták tiszteletére, immár 1945 szeptembere óta. Négy szlovén hazafit, Bidovecet, Marušičot, Milošt és Valenčičet egy fasiszta különbíróság 1930-ban halálra ítélte az első trieszti perben.
<P>
Az emlékművet eddig mintegy tizenhat alkalommal rongálták meg és mázolták le, legutóbb éppen egy hete. A vandalizmus e cselekedete annak a politikai, gazdasági, kulturális és oktatási nyomásgyakorlásnak a része, amelyet az olaszországi szlovén etnikai közösséggel és a Szlovén Köztársasággal szemben alkalmaznak.
<P>
Egy egész sereg ilyen cselekmény, beleértve a szlovén emlékművek, a szlovén iskolák és a szlovén nevet viselő regionális táblák bemázolása mélységesen sérti a szlovén származású olasz állampolgárokat és a Szlovén Köztársaság szlovén polgárait.
<P>
Eddig azonban senki nem követelt felelősségre vonást e bűncselekményekért. Nehezen hiszem, hogy az olasz rendőrség annyira tehetetlen lenne, hogy ne találta volna meg az elkövetőket, vagy hogy hiányozna a politikai akarat a megtalálásukhoz. Amikor tizenhatszor egymás után nem lehet az elkövetők nyomára akadni, az túl soknak tűnik.
<SPEAKER ID="048" NAME="Dimitar Stoyanov" AFFILIATION="NI">
(BG) Hölgyeim és uraim, a legutóbbi ülésen, a Törökországgal folytatott megbeszélésekkel összefüggésben szóba került, hogy Törökország nem ismeri el az örmény népirtást. Önöknek azonban talán nincs tudomásuk egy másik, eddig szintén el nem ismert, a törökök által ötszáz éven át elkövetett népirtásról: a bolgár népirtásról.
<P>
Megosztom Önökkel ennek néhány részletét egy akkori amerikai újságíró, MacGahan szavain keresztül; az időpont 1876 áprilisának négy napja:
<P>
"Mindegy, hogy ez az információ tárgyilagos vagy sem, hiszen ismereteink szerint 15 000 embert öltek meg négy nap alatt, ez a számadat pedig borzalmas. E szám felkerekítése sem tudja fokozni az esemény borzalmát, amelyet Önök is kolosszálisnak tartanak majd, ha teljes körűen megismerik e brutális mészárlás valamennyi veszedelmes és elítélendő részletét. Maga a francia konzul is hallotta, hogy a basibozukok micsoda örömmel adták elő lelkes közönségüknek, hogy amikor gyermekek fejét vágták le, kíváncsian nézték, amint kis testük elzuhan és továbbgurul, mint a levágott csirkéké.”
<P>
Ez a néhány sor csak négy napot mutat be az oszmán törökök által a rabszolgasorba taszított bolgárokkal szemben ötszáz éven át elkövetett leplezetlen népirtásból. Mi, a Támadás Párt képviselői követeljük ennek elismerését és Törökország bocsánatkérését, mielőtt bármilyen megbeszélést kezdenénk Törökország Európai Uniós tagságáról.
<SPEAKER ID="049" NAME="Ioannis Gklavakis" AFFILIATION="PPE-DE">
. - (EL) Elnök úr, a közös agrárpolitika amellett, hogy agrárpolitika és gazdaságpolitika, a 2003 és 2008 közötti felülvizsgálat eredményeként nagyon is szociális politika, és véleményem szerint ez így helyes. Erősödtek például az élelmiszersegélyezési programok, kezdeményezések történtek az iskolai gyümölcs- és zöldségellátással kapcsolatban, - véleményem szerint megint csak helyesen -, és programokat hajtanak végre a szélessáv bevezetésére és a vidék élénkítésére.
<P>
Határozott agárpolitikára van ugyanakkor szükségünk napjaink igényeinek kielégítésére, mivel a közös agárpolitika keretében a gazdálkodók támogatást kapnak, és vidéken maradnak. Ezért kérjük egyesült erővel, hogy a közös agrárpolitika forrásait ne rendeljék más politikákhoz. Az agárpolitika forrásait növelni kell:
<P>
ha biztonságos élelmiszereket akarunk, mert csak a biztonságos élelmiszer lehet európai élelmiszer, vagy legalábbis így kellene lennie;
<P>
ha megfelelő élelmiszereket akarunk, mert csak így leszünk képesek a válságok leküzdésére;
<P>
ha védeni szeretnék környezetünket, amikor is az élelmiszert az európai gyakorlattal összhangban kell megtermelni;
<P>
ha azt szeretnénk, hogy a gazdálkodók ne költözzenek el vidékről, segítenünk kell nekik;
<P>
ha biztosítani szeretnénk a fogyasztók egészségét, európai élelmiszerekkel kell ellátnunk őket.
<P>
Zárásként szeretném felhívni az Európai Uniót arra, hogy emelje költségvetését, mivel ez jelenti Európa jövőjét. Ha erőteljes gazdálkodó szektort szeretnénk, növelnünk kell a közös agrárpolitika forrásait is.
<SPEAKER ID="050" NAME="Chris Davies" AFFILIATION="ALDE">
Elnök úr, több mint egy hónapja, hogy látogatást tett Gázában, de az izraeli kormány által közölt számadatok szerint semmi nem változott: az ellenőrző pontokon még mindig nem engedik át az újjáépítéshez, iskolákhoz, iparhoz szükséges anyagokat. A bombázás befejeződött, de a blokád folytatódik.
<P>
Talán itt lenne az ideje, hogy ez a Parlament próbára tegye és befolyásolja a közvéleményt azáltal, hogy kiállítást tart azokból a pólókból, amelyeket egyik képviselőtársunk már megemlített, a katonák tervezte ruházatokból, mint amilyen a Givati brigád orvlövészeié is, amelyen a várandós palesztin nő, és a következő felirat szerepel: "kettőt egy csapásra”. Az izraeli újságokból más, még rasszistább, még extrémebb, még gonoszabb mintákat is megismerhetünk. Ez a kiállítás annak a kérdésnek a feltevésére ösztönözheti a képviselőtársakat, hogy jelen körülmények között vajon folytatnunk kell-e vagy sem az EU-izraeli társulási megállapodásról szóló tárgyalásokat.
<SPEAKER ID="051" NAME="Elnök">
Davis úr, legutóbbi, szerdai ülésén az euro-mediterrán parlamenti közgyűlés, amelyen jómagam elnököltem, állásfoglalást fogadott el a tragikus közel-keleti helyzetről. Szeretném Önt erre emlékeztetni. Megéri áttanulmányozni ezt az állásfoglalást. Köszönöm észrevételeit.
<SPEAKER ID="052" NAME="Péter Olajos" AFFILIATION="PPE-DE">
. - (HU) Nem először vagyok kénytelen megszólalni a szlovákiai Tőketerebesre tervezett gigantikus, évi 4 millió tonna szén-dioxid-kibocsátású széntüzelésű erőmű miatt. Ez az erőmű a határ magyar és szlovák oldalán egyaránt széles körű tiltakozást váltott ki, ennek ellenére az illetékesek újra elindították az erőmű engedélyezési folyamatát.
<P>
A határ túloldalán a magyar kormány kiadta a "Válságkezelés és növekedés” címet viselő stratégiáját, amelyben válságkezelés címen Magyarország jelenleg is legnagyobb szén-dioxid-kibocsátóját, az évente több mint 6 millió tonna szennyezést kibocsátó Mátrai Erőművet egy új 440 megawattos lignitalapú blokkal akarja bővíteni. Mondanom sem kell, hogy mindkét erőmű esetében mindezt CCS alkalmazása nélkül.
<P>
Az Európai Unió az év végén fogadta el a klímacsomagját, a hétvégén az európai csúcson jóváhagyta a pénzügyi keretet, amellyel a fejlődő országokat "klímakompenzálnánk”, ráadásul gőzerővel készülünk a decemberi koppenhágai klímacsúcsra. Mindeközben két tagország, Szlovákia és Magyarország vezetői - igaz ez utóbbiak éppen most mondtak le -, mintha mi sem történt volna, állampolgárok pénzéből, azok tiltakozása ellenére finanszírozzák a klímaváltozást. Remélem az Európai Unió ehhez nem ad sem politikai, sem anyagi támogatást.
<SPEAKER ID="053" NAME="Luisa Morgantini" AFFILIATION="GUE/NGL">
(IT) Elnök úr, hölgyeim és uraim, míg Kelet-Jeruzsálemben palesztin otthonok ezreit rombolják le továbbra is, még a palesztin kultúra is az izraeli politika célpontjává vált. Szomorú, hogy az izraeli katonák olyan pólót készítettek, amelyen egy várandós palesztin nő látható a célkeresztben, és a következő mondat: "kettőt egy csapásra”.
<P>
Az arab kultúrát támadás éri. A Palesztin Hatóság az arab nemzetekkel együtt úgy döntött, hogy Kelet-Jeruzsálem, nem egész Jeruzsálem, legyen az arab kultúra fővárosa 2009-ben. Izrael 20 aktivistát, köztük nemzetközi aktivistákat tartóztatott le, akik csak a palesztin kultúrát ünneplő eseményt reklámozták. Ezzel Izrael megkísérli bármilyen palesztin jelenlét megsemmisítését Kelet-Jeruzsálemben.
<P>
Azon gondolkodom tehát, hogy a nemzetközi közösség vajon tudna-e tenni valamit ezen esemény sikerének biztosítására, és annak érdekében, hogy Jeruzsálem közös főváros lehessen. Tegyünk valamit ezért az eseményért.
<SPEAKER ID="054" NAME="Alojz Peterle" AFFILIATION="PPE-DE">
. - (SL) Hétvégén Szlovéniában, és különösen Alsó-Karniola régiójában nagy riadalmat keltett a Renault azon döntése, hogy a Clio gyártását Novo Mestoból Franciaországba helyezi át.
<P>
Szeretnék hinni a hivatalos magyarázatnak, amely szerint a döntést a Clio és a Twingo iránti keresletnövekedés indokolta, és nem a gépkocsi-iparban tapasztalható nehézségek keltette protekcionizmus.
<P>
Hölgyeim és uraim, kihez tartozik a Revoz autógyár Novo Mestoban? Talán Szlovéniához? Vagy Franciaországhoz? A válasz egyértelmű: a francia személygépkocsikat gyártó szlovén gyár a leghatározottabban európai gyár.
<P>
Határozottan hiszem, hogy európai és nem nemzeti megoldást kell találnunk a gépkocsi-ipar védelmében. Máskülönben nagyon messze kerülünk az európai egységes piac középpontjában álló négy alapszabadság biztosításától.
<SPEAKER ID="055" NAME="Milan Horáček" AFFILIATION="Verts/ALE">
(DE) Elnök úr, március elején két politikai foglyot, Mihail Hodorkovszkijt és Platon Lebegyevet átszállították a szibériai Csitából Moszkvába, hogy újra szembesítsék őket a tarthatatlan vádakkal. Az első nyilvános tárgyalásra március 31-én kerül sor. Ugyanezen a napon tartották volna az EU és Oroszország közötti emberi jogi konzultációk ötödik fordulóját. Az oroszok határozatlan időre elhalasztották e megbeszéléseket.
<P>
Oroszország így egészen egyértelművé tette, hogy milyen kevésre is értékeli az emberi jogokat. Az igazságszolgáltatás helyett az igazságszolgáltatási rendszer rendeltetése továbbra is a rendszerellenes személyek eltávolítása, az EU-t pedig jól rászedik.
<SPEAKER ID="056" NAME="Richard Seeber" AFFILIATION="PPE-DE">
(DE) Elnök úr, szeretnék kritikus megjegyzést tenni a Bizottság felé, a múlt héten írásban benyújtott, a klasszikus izzókat betiltó határozattal kapcsolatban. Teljes mértékben támogatom az energiahatékonysági követelményeket és az éghajlattal kapcsolatos célkitűzéseket, amelyeket a Tanáccsal és a Bizottsággal együtt állapítottunk meg. Ebben az esetben csak a megközelítés volt rossz. Egyértelmű, hogy a polgárok nem érzik, hogy számítanak, ha a határozatok a hátuk mögött születnek, a komitológiai eljárások keretében. A Bizottság így feltétlenül megérdemli a kritikát, mivel elmulasztotta bevonni az Európai Parlamentet a döntéshozatali folyamatba, és nem követte a szokásos eljárást.
<P>
Másodszor egyértelműen hiányzott a kommunikáció. Az emberek eléggé aggódnak, mivel nem került sor átfogó hatásvizsgálatra ezen intézkedések tekintetében, és különösen mivel tudjuk, hogy ezek az izzók higanyt tartalmaznak, ezért veszélyt jelentenek az emberek, főként a gyermekek egészségére.
<P>
Harmadszor bölcs dolog lett volna a jövőre gondolni, és új technológiákat támogatni. Arra kérném tehát a Bizottságot, hogy nyújtson be új javaslatot.
<SPEAKER ID="057" NAME="Tunne Kelam" AFFILIATION="PPE-DE">
Elnök úr, az észtek, lettek és litvánok őszinte hálájukat szeretnék kifejezni azért, hogy Ön szolidaritást tanúsított a balti államokból kiinduló deportálások 60. évfordulója alkalmával; ezt az esemény egyetemlegesen az emberiség elleni bűntettnek ítélték, amelyet a háború után négy évvel, békeidőben követtek el. A deportáltak kétharmadát nők és gyermekek tették ki, akiket megközelítőleg 10 évre Szibériába küldtek. Arányaiban a deportáltak száma félmillió lett volna, ha ezekre a deportálásokra a három skandináv államban, Svédországban, Dániában és Norvégiában kerül sor.
<P>
Ma azonban egyértelmű, hogy Európa gazdasági és politikai bővítése nem elég ahhoz, hogy Európa egy valóban integrált értékközösség legyen. Új bővítési hullámra van szükségünk: Európa lelkiismeretének kibővítésére. Sürgősen szükségünk van egy össz-európai tudatosságra, és arra a szándékra, hogy ezeket a bűncselekményeket és sérelmeket közös történelmünk integráns részeként elismerjük.
<SPEAKER ID="058" NAME="Maria Petre" AFFILIATION="PPE-DE">
(RO) Sokan beszéltek ma már a szolidaritás szükségességéről, én is ehhez szeretnék hozzászólni.
<P>
Az Európa Unió energetika függetlenségére és a tagállamok e téren tanúsított szolidaritására nagyobb szükség van, mint eddig bármikor. Fellépésünknek egységesnek és következetesnek kell lennie, nem csak a kockázatok, hanem az erőforrásaink diverzifikálásának szükségessége tekintetében is.
<P>
Gratulálok az Európai Tanácsnak az európai gazdaságélénkítési terv tekintetében elért megállapodásért, az energiaágazatnak és a Nabucco-projekt finanszírozásának tulajdonított jelentőségért.
<P>
Arra ösztönzöm az Európai Bizottságot, hogy gyorsan és hatékonyan találja meg a módszereket annak biztosítására, hogy e pénzeszközök hatásosak legyenek, és segítségükkel elérhető legyen a kívánt eredmény mind az energiaágazatban, mind különösen a gazdasági ágazatban, amelyet súlyosan befolyásol és fenyeget a protekcionizmus.
<P>
A protekcionizmus alkalmazása a lehető legrosszabb dolog, ami feltörekvő és fejlett gazdaságokkal megtörténhet.
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
. - (EL) Elnök úr, egy év telt el azóta, hogy az Európai Parlament eljárási szabályaiért felelős csoport határozata megnehezítette a képviselőcsoportok közötti csoportosulások működését azáltal, hogy úgy rendelkezett, hogy e csoportosulások csak csütörtök délutánonként ülésezhetnek. Láthatóan ez a rendelkezés leszámolt e csoportosulásokkal, amelyek pedig platformot szolgáltattak ötletek előterjesztése számára, általában olyan kérdésekben, amelyek többnyire nem érintették az európai szakpolitikákat, ilyen volt például a család kérdése.
<P>
A családvédelmi és gyermekvédelmi csoport elnökeként tolmácsolnom kell Önök felé a civil társadalom családi egyesületei és az egyszerű európai polgárok sajnálatát, amiért többé nem hallathatják hangjukat e csoportosuláson keresztül.
<P>
Az eljárásjogi szabályok felülvizsgálatával foglalkozó csoport nem mondta el, hogy értékelte-e a csoportosulásokat, és nem kínált megoldást a jövőre nézve. Mi léphetne e csoportosulások helyébe?
<SPEAKER ID="060" NAME="Nicodim Bulzesc" AFFILIATION="PPE-DE">
Elnök úr, az európai irodalmi díjjal kapcsolatos nagyon fontos kérdésről szeretnék szólni. A díjat az Európai Unió kultúra programja finanszírozza, és célja a kortárs széppróza területén tanúsított kreativitás reflektorfénybe helyezése. Úgy vélem, ez nagyon jó kezdeményezés, de vannak aggályaim a végrehajtással kapcsolatosan.
<P>
Beszéltem országom néhány kulturális szervezetével, amelyek nem túl boldogok, mivel idén Románia nem került be a programba. A 34 támogatható országból ugyanis évente csak 12-t vesznek fel e programba. Jogos a kérdés tehát, hogy a többi ország, Romániát is ideértve, aktív szerepet vállalhat-e, ha egyáltalán fel sem veszik a programba. Szeretném tehát e problémát Önök elé tárni, és remélem, az Európai Bizottsággal együtt megfelelő megoldást találunk e problémára.
<SPEAKER ID="061" NAME="Nicolae Vlad Popa" AFFILIATION="PPE-DE">
(RO) Elnök úr, hölgyeim és uraim, nehéz év lesz ez Európa számára. Olyan kihívásokkal nézünk szembe, amelyek eddig példa nélkül állnak Európa történelmében.
<P>
Le kell küzdenünk a pénzügyi és gazdasági válságot, az energiaválságot, az éghajlatváltozást, a terrorizmust, ami fenyegeti mindazt, amit eddig elértünk. Pontosan ezért fontosabb, mint bármikor, hogy egységesen lépjünk fel.
<P>
A megfelelő állást kell felvennünk az Európa-ellenes beszédekkel, az ultranacionalista elemekkel szemben, amelyek destruktívak és veszélyesek. A jelenlegi körülmények között a rosszabbodó válsággal, hogy más problémákat ne is említsünk, elégedetlen polgárok könnyen az ultranacionalisták manipulációinak hatása alá kerülnek, akik ezt a kedvezőtlen légkört használják ki az egységes Európa elleni támadásra. Hadd emlékeztessem Önöket arra, hogy a válság jelenleg is érzékelt hatásai katasztrofálisak lennének az Európai Unió és az eurozóna nélkül.
<P>
Felszólítok minden európai politikust, aki a választási kampányokban vesz részt, hogy határozottan helyezkedjen szembe az Európa-ellenes megnyilvánulásokkal. Felszólítom őket arra, hogy ne használjanak ultranacionalista és soviniszta elemeket, vagy "head speech” típusú beszédeket, csak azért, hogy még 1-2 szavazattal többet szerezzenek. Köszönöm.
<SPEAKER ID="062" NAME="Iuliu Winkler" AFFILIATION="PPE-DE">
. - (HU) A gazdasági világválság generálta hivatalos diskurzus szerint a világ pénzügyi rendszerébe vetett bizalmat kell sürgősen újjáépíteni. Ma a bizalom a kulcsszó, és ez az Európai Unió dokumentumaiból is visszaköszön.
<P>
Én egy másik kulcsszót javasolnék, az összefogást, mert az összefogás, a szolidaritás az egyik sokat emlegetett alapérték, amelyre az Európai Unió épül. De kérdem én, beszélhetünk mi, az euróövezeten kívül élők a szolidaritás gyakorlatáról akkor, amikor azt javasolják nekünk, hogy inkább növeljük az adókat és illetékeket, minthogy az uniós válságkeretre és ennek mechanizmusaira támaszkodjunk, holott éppen a szolidaritás elve alapján működteti ezt az Unió?
<P>
A közép- és kelet-európai tagállamok polgárainak vajon le kell mondaniuk a reményről, hogy felzárkózhatnak záros határidőn belül az uniós életszínvonalhoz? Én azt gondolom, hogy nem. Biztos vagyok benne, hogy az európai álláspont, amelyet globális partnereink előtt ismertet az EU a közelgő G20-as csúcson, olyan álláspont lesz, amely mindannyiunknak megfelel.
<SPEAKER ID="063" NAME="Csaba Sógor" AFFILIATION="PPE-DE">
. - (HU) Az elmúlt napokban öt EU-s ország magyar közössége emlékezett meg az 1948-49-es magyar szabadságharcról és forradalomról. Az akkori Európa két leghatalmasabb hadserege ellen küzdött vállvetve a magyar mellett a lengyel, szerb, horvát, sváb, német, osztrák, örmény és román a népek szabadságáért, a világszabadságért.
<P>
Az eseményről minden év márciusában megemlékezünk, ezt tette két ország elnöke is. EU-s országhoz méltatlan módon próbálták megakadályozni a román hatóságok Sólyom László, a Magyar Köztársaság elnökének beutazását Romániába. Mi történt volna, ha ugyanezt próbálják megtenni Barack Obama amerikai elnökkel, aki szintén üdvözölte és méltatta a 48-as magyar szabadságharcot, és eljött volna esetleg Romániába?
<P>
Jó lenne, ha végre mindannyian felfognánk, hogy Európában élünk, ahol tisztelni is lehet egymás múltját és történelmét, tiszteletben lehet tartani egymás ünnepeit is.
<SPEAKER ID="064" NAME="Călin Cătălin Chiriţă" AFFILIATION="PPE-DE">
(RO) Támogatom Szerbia európai integrációját és uniós csatlakozását. Ezzel összefüggésben arra ösztönzöm az Európai Bizottságot, hogy hozzon konkrét, hatékony intézkedéseket a Timok-völgyben élő román kisebbség jogainak garantálására.
<P>
A nemzeti kisebbségek védelméről szóló európai egyezményt és a regionális vagy kisebbségi nyelvek európai chartáját hatékonyan kell alkalmazni a Timok-völgyben, Krajnában, Moravában, Pozsarevácban, és a kelet-szerbiai Timokban. 2009-et írunk, és úgy vélem, itt az ideje, hogy a Timok-völgyi tradicionális román etnikai közösség is jogot kapjon az arányos képviselethez, valamint a román anyanyelvű templomokhoz és iskolákhoz. Köszönöm.
<SPEAKER ID="066" NAME="Elnök">
A napirendi pontot lezárom.
