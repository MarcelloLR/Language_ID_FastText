<CHAPTER ID="002">
Az elnökség közleményei
<SPEAKER ID="006" NAME="Elnök">
Az Európai Parlament 2009. évi utolsó ülése alkalmából szeretnék képviselőtársaimnak békés karácsonyt és boldog hanukát, valamint sikerekben gazdag, boldog új esztendőt kívánni! Az Európai Parlament valamennyi képviselője nevében pedig a Parlament minden közvetlen munkatársának, akik munkájukkal hozzájárulnak a Parlament működéséhez békés, áldott ünnepeket kívánok.
<P>
Szeretnék néhány szót szólni a Silvio Berlusconi olasz miniszterelnök ellen elkövetett merényletről, amelyet mindannyian mélységesen elítélünk. A politikai vitákat nem így kell lebonyolítani. A tegnapi incidensnek nem szabadott volna megtörténnie. Reméljük, hogy Silvio Berlusconi hamarosan elhagyhatja a kórházat. Mihamarabbi gyógyulást kívánunk neki!
<P>
Engedelmükkel, szeretnék egy számomra nagyon fontos évfordulóról megemlékezni. Tegnap volt 28 éve, hogy az akkori kommunista hatóságok statáriumot hirdettek Lengyelországban, aminek következményeképpen majdnem 100 embert vesztette életét, köztük 9 sztrájkoló bányász a wujeki bányánál. Több ezer demokratikus ellenzéki aktivistát internáltak ezen a napon, másokat pedig bebörtönöztek. A megtorlás célja az volt, hogy feloszlassák a Szolidaritás szakszervezetet. Azért beszélek most ezekről az eseményekről, hogy felhívjam a figyelmet arra, hogy Európa mennyit változott az elmúlt 2-3 évtizedben, és milyen nagy harcokat kellett az emberiségnek megvívnia a szabadságért és az emberi jogokért a kontinensen és világszerte.
<P>
Szeretném emlékeztetni Önöket arra, hogy szerdán délben ünnepélyes keretek között átadásra kerül az idei, gondolatszabadságáért járó Szaharov-díj. A díjat ebben az évben Ludmilla Alexejeva, Szergej Kovalev és Oleg Orlov veheti át a Memorial emberi jogi szervezet nevében. Mivel Európa polgárainak rengeteg szenvedést kellett elviselniük a 20. század során, ezért érthető, hogy miért van létjogosultsága az emberi jogokért való küzdelemnek világszerte, különösen Európában. Éppen ezért ez a díjátadó különösen nagy értéket képvisel számunkra. <>
<SPEAKER ID="007" NAME="Francesco Enrico Speroni">
az EFD képviselőcsoport nevében. - (IT) Elnök úr! Hölgyeim és uraim! Elnézést kérek, hogy nem a napirendi eljárás alapján szólalok fel, de pártom nevében szeretném együttérzésünket kifejezni Berlusconi miniszterelnök úrnak.
<SPEAKER ID="008" NAME="Elnök">
Ezt már megtettem az egész Európai Parlament nevében.
<SPEAKER ID="009" NAME="Gianni Pittella">
az S&D képviselőcsoport nevében. - (IT) Elnök úr! Hölgyeim és uraim! Sassoli képviselő úrhoz, és a Szocialisták és Demokraták Progresszív Szövetsége Európai Parlamenti Képviselőcsoportjának képviselőihez csatlakozva én is együttérzésemet szeretném kifejezni Silvio Berlusconi miniszterelnök úrnak, és szeretném hangsúlyozni, hogy az incidens elítélendő és elfogadhatatlan.
<P>
Bár komoly ellenzői vagyunk Berlusconi úrnak, mi politikai ellenfelek vagyunk. Nem tekintjük Berlusconi urat és a többi ellenzéki pártot ellenségünknek. Csak politikai és polgári úton harcolhatunk és nyerhetünk csatát az ellenzék ellen! Senkitől nem tűrhetjük el, hogy a politikai vitákat erőszakos mederbe terelje, ami a tekintélyelvű és demokráciaellenes politizálás előszobája lenne. Helyeseljük, hogy a Parlament most is higgadtan, tiszteletteljesen és érett demokratikus gondolkodásmóddal áll a történtekhez.
<SPEAKER ID="010" NAME="Mario Mauro">
a PPE képviselőcsoport nevében. - (IT) Elnök úr! Hölgyeim és uraim! Szeretném pártom nevében köszönetemet kifejezni elsősorban mindazoknak, akik a történtekhez felnőtt emberhez méltó véleménynyilvánítással állnak hozzá, és akik elítélik ezt az incidenst, de különösképpen olasz képviselőtársaimnak, elsősorban Pittella képviselő úrnak.
<P>
Nem kívánok semmilyen politikai spekulációba belebonyolódni. A történtek valóban sötét útra vezetnek, és az egyetlen követhető megoldás csakugyan az, ha egyhangúlag elítéljük az incidenst. Szeretném megköszönni a Parlamentnek és Európának, hogy hozzájárulnak Olaszország demokratikus fejlődéséhez és közéletéhez.
