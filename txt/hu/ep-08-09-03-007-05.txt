<CHAPTER ID="007-05">
5. A grúziai helyzet (szavazás) 
<P>
- A 19. bekezdésről való szavazás előtt:
<SPEAKER ID="072" NAME="Elmar Brok">
a PPE-DE képviselőcsoportja nevében. - (DE) Elnök úr, amikor az állásfoglalást megfogalmaztuk, az előző szöveget használtuk, amelynek megfogalmazása nem tükrözi teljes egészében, hogy az Európai Tanács az óta összeült. Ezért azt javasolnám önnek, hogy a szöveg második része így módosuljon: "és ezért üdvözli az Európai Tanács határozatát a [...] alkalmazására”. A jelenlegi szöveg azt mondja, hogy felhívjuk a Tanácsot, hogy ezt tegye meg, de már megtette. Ezért ennek megfelelően kellene módosítanunk a szöveget.
<P>
(A Parlament hozzájárul a szóbeli módosítás jóváhagyásához.)
<P>
- Az állásfoglalásról való szavazás előtt:
<SPEAKER ID="074" NAME="Martin Schulz">
a PSE képviselőcsoportja nevében. - (DE) Elnök úr, tegnap a képviselőcsoportomban igen élénk vita folyt erről a kompromisszumos állásfoglalásról. Néhány alapvető ponton eltér attól a szövegtől, amelyhez mi, mint az Európai Parlament szocialista képviselőcsoportja eredetileg hozzájárultunk. Ezzel semmiképpen sem szeretném megkérdőjelezni a tárgyalásokat, vagy kisebbíteni a tárgyalóknak a többi képviselőcsoporttal a kompromisszumos állásfoglalás elérésében elért sikerét, de van egy elem, amit nem tudunk érvényre juttatni, bár az kulcsszerepet játszik állásfoglalásunkban.
<P>
Bár ez az elem, amelyet rögtön megnevezek, már nem szerepel a szövegben, képviselőcsoportunk úgy döntött, hogy megszavazza a kompromisszumos állásfoglalást, mert úgy véljük, fontos, hogy az Európai Parlament egységes jelzést adjon. Szeretném azonban egyértelművé tenni, hogy nagyon szerettük volna látni Szaakasvili elnök agresszív magatartásának korlátozását és a konfliktus kezdetén a teljesen alkalmatlan ...
<P>
(Tiltakozás jobbról és taps balról)
<P>
Szerettük volna, ha az állásfoglalásban az is szerepel, ami kezdetben történt, ha másért nem, annak egyértelművé tétele érdekében, hogy azok, akik itt most oly hangosan tiltakoznak, ugyanazok, akik a konfliktus kiéleződését kívánják, nem pedig annak csökkentését.
<P>
(Taps balról és tiltakozás jobbról)
<SPEAKER ID="075" NAME="Elnök">
Ön bizonyára megérti, hogy a szavazásnak ezen a pontján nem áll szándékomban újra megnyitni a vitát. Az Európai Parlament szocialista képviselőcsoportja érdemesnek tartotta végső szavazatának indoklását ezzel a megjegyzéssel, és úgy tudom, mindenki megértette, hogy ez miről szólt. Nincs szükség a vita ismételt megnyitására. Ezért folytatjuk az állásfoglalásra irányuló közös indítványról való szavazással.
